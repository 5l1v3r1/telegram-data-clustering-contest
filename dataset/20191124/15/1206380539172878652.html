<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/pred-28-lety-zemrel-freddie-mercury-takhle-vypadaly-posledni-roky-zivota-zpevaka-s-hiv"/>
    <meta property="og:site_name" content="eXtra.cz"/>
    <meta property="article:published_time" content="2019-11-24T15:50:00+00:00"/>
    <meta property="og:title" content="Před 28 lety zemřel Freddie Mercury: Takhle vypadaly poslední roky života zpěváka s HIV"/>
    <meta property="og:description" content="Dnes uplynulo přesně 28 let od chvíle, kdy zpěvák Freddie Mercury (†45) opustil tento svět. Osudným se mu stal zápal plic, který nezvládl překonat kvůli nakažení virem HIV, jež mu léta oslaboval imunitní systém. Jak legenda hudby prožívala poslední léta svého života, který jí tento virus zmařil?"/>
  </head>
  <body>
    <article>
      <h6 class="kicker">smutné výročí</h6>
      <h1>Před 28 lety zemřel Freddie Mercury: Takhle vypadaly poslední roky života zpěváka s HIV</h1>
      <address><time datetime="2019-11-24T15:50:00+00:00">24 Nov 2019, 15:50</time> by <a rel="author">Eliška Reiglová</a></address>
      <slideshow>
        <figure>
          <img src="https://www.extra.cz/images/thumbs/9f/65/9f65894-247660-b-0d0000000-0d0000000-1d0000000-1d0000000-sector_2560x0-shrink.png"/>
          <figcaption>Freddie Mercury<cite>csfd</cite></figcaption>
        </figure>
        <figure>
          <img src="https://www.extra.cz/images/thumbs/34/a1/34a17a0-247662-a-2560x0-shrink.png"/>
          <figcaption>Freddie Mercury zemřel před 28 lety.<cite>csfd</cite></figcaption>
        </figure>
        <figure>
          <img src="https://www.extra.cz/images/thumbs/66/bf/66bf7d6-247663-c-2560x0-shrink.png"/>
          <figcaption>Zpěvák podlehl zápalu plic.<cite>csfd</cite></figcaption>
        </figure>
        <figure>
          <img src="https://www.extra.cz/images/thumbs/d9/01/d9019ad-247659-e-2560x0-shrink.png"/>
          <figcaption>Virus HIV mu silně oslabil imunitu.<cite>csfd</cite></figcaption>
        </figure>
        <figcaption>
          <a href="https://www.extra.cz/pred-28-lety-zemrel-freddie-mercury-takhle-vypadaly-posledni-roky-zivota-zpevaka-s-hiv/galerie/4">+ Dalších 9 fotografií</a>
        </figcaption>
      </slideshow>
      <p>
        <b>Dnes uplynulo přesně 28 let od chvíle, kdy zpěvák Freddie Mercury (†45) opustil tento svět. Osudným se mu stal zápal plic, který nezvládl překonat kvůli nakažení virem HIV, jež mu léta oslaboval imunitní systém. Jak legenda hudby prožívala poslední léta svého života, který jí tento virus zmařil?</b>
      </p>
      <p>Britský zpěvák, skladatel a frontman rockové skupiny <a href="https://www.extra.cz/tema/queen">Queen</a> <a href="https://www.extra.cz/tema/freddie-mercury">Freddie Mercury</a> zemřel přesně před 28 lety. Život ho stály bujaré večírky plné sexu, během nichž ho jeden z mnoha milenců nakazil virem HIV. To se stalo už v roce 1980, pravdu si však Mercury nechtěl dlouho připustit.</p>
      <p>Není žádným tajemstvím, že legendární hudebník si život užíval naplno. <b>„Žít do sedmdesáti by byla nuda,“</b> prohlásil kdysi, ještě však netušil, že právě touto větou vystihne svou smrt. Téměř 5 let žil ve sladké nevědomosti, jevil se být zcela v pořádku a věnoval se večírkům i pracovním povinnostem. Pak už si virus začal vybírat svou daň.</p>
      <related>
        <a href="https://www.extra.cz/posledni-prani-den-pred-smrti-freddie-mercury-kvuli-nemu-vstal-z-postele"/>
      </related>
      <p>Roku 1985 začal Mercuryho trápit neustálý pocit vyčerpání a aniž by věděl, co se s ním děje, médiím několikrát prozradil, že ho koncerty zmáhají dřív než v minulosti. O rok později už mu došlo, že po zdravotní stránce rozhodně není v pořádku. Nakažení virem HIV ho napadlo okamžitě, nechtěl si však připustit, že by to mohla být pravda.</p>
      <p>K velkému kroku se zpěvák rozhodl na počátku roku 1987, kdy podstoupil test na HIV, jeho výsledky však byly zdrcující. V tu chvíli si Mercury uvědomil i krutou pravdu – už mu nezbývá moc času. Snažil se proto pro svou kapelu vytvořit co nejvíce materiálu, se kterým by mohla vystupovat i po jeho skonu. Už s prvním albem, které po vyřčení Freddieho diagnózy skupina vydala, nebyl schopen vystupovat.</p>
      <h3>Poslední album a poslední chvíle</h3>
      <p>Zbytky svých sil vydal Mercury na to, aby nazpíval písně pro album Made In Heaven. Ze všech, které pro něj ostatní členové Queen napsali, nestihl nazpívat jen jednu. Svým kolegům dlouho nechtěl prozradit, co se s ním děje, oni to však poznali sami. Veřejnost ale stále nevěděla, co se za zavřenými dveřmi zpěvákova sídla děje.</p>
      <p>Pravdu světu legendární hudebník řekl 23. listopadu 1991. Tou dobou už nedokázal ani chodit a navíc trpěl zápalem plic. Právě tato nemoc se mu vzhledem k velmi oslabené imunitě stala osudnou a dne 24. listopadu 1991 jí podlehl.</p>
      <h3>Tajemství popela</h3>
      <p>Čtyři dny po smrti Freddieho Mercuryho se v krematoriu West London uskutečnil pohřeb jen pro jeho nejbližší. Více než miliarda diváků pak mohla v dubnu dalšího roku sledovat vzpomínkový koncert v televizi. Zpěvákovy ostatky připadly jeho největší životní lásce <a href="https://www.extra.cz/tema/mary-austin">Mary Austin</a> – ta je jedinou osobou, která ví, kde byly uloženy či rozprášeny.</p>
    </article>
  </body>
</html>