<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201124/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-24T15:10:00+00:00"/>
    <meta property="og:title" content="עושים חורף בטוח"/>
    <meta property="og:description" content="השריפה בבית בנתניה בה נספו 2 ילדים היא תזכורת כואבת לחשיבות ההתגוננות הנכונה משריפות | כיצד לכבות שריפה בראשיתה, איך להימלט מבית בוער ומה אפשר לעשות כדי לצמצם את הסכנה? כל מה שצריך לדעת"/>
  </head>
  <body>
    <article>
      <h6 class="kicker">שומרים על החיים</h6>
      <h1>עושים חורף בטוח</h1>
      <h2>מצילים חיים בחורף: כך תוכלו להתגונן מפני שריפות בבית. <br/>השריפה בבית בנתניה בה נספו 2 ילדים היא תזכורת כואבת לחשיבות ההתגוננות הנכונה משריפות | כיצד לכבות שריפה בראשיתה, איך להימלט מבית בוער ומה אפשר לעשות כדי לצמצם את הסכנה? כל מה שצריך לדעת</h2>
      <address><time datetime="2019-11-24T15:10:00+00:00">24 Nov 2019, 15:10</time> by <a rel="author">דבר</a></address>
      <p>בחודש האחרון אירעו מספר שריפות בבתי מגורים ברחבי הארץ. השריפה החמורה מביניהן אירעה בשישי האחרון בבית מגורים בנתניה, בה נספו רפאל ואלעזר אוחנה, בני שלוש וחמש. השניים הובאו למנוחות הלילה בחצות בבית העלמין "ותיקים" בנתניה. על רקע אירועים אלו, ולקראת עונת החורף בה גובר השימוש בתנורי חימום, חשוב להכיר ולרענן את הוראות הבטיחות באש של נציבות הכיבוי וההצלה, שיכולות להציל חיים.</p>
      <p>השריפה בנתניה אירעה בדירה בקומת קרקע בבניין מגורים בן שתי קומות. בדירה אותרו ילד בן חמש וילד בן שלוש במצב קשה, וגבר ואשה בני 39 במצב קל. לאחר סריקות צוותי הכיבוי לא אותרו נפגעים נוספים, והפצועים פונו לבתי החולים מאיר ולניאדו. מאוחר יותר נפטרו שני הילדים מפצעיהם. על פי גורמי כבאות והצלה מוקד השריפה הייתה מיטה בחדר שינה ללא חלון ועם גג פח, שנראה כי נבנה באופן מאולתר בין שני בתים. מדוח של רשות הכבאות, עולה כי הסיבה לשריפה הייתה כשל חשמלי במנורת לילה מעל למיטה. עוד נמסר כי "התקנת גלאי עשן היתה מצילה את הילדים ומונעת טרגדיה קשה."</p>
      <figure>
        <img src="https://www.davar1.co.il/wp-content/uploads/2019/11/241119_fire2.jpg"/>
        <figcaption>שריפה בבית מגורים בנתניה בה נהרגו שני ילדים בני 3 ו-5, 22 בנובמבר 2019 (צילום: דוברות כבאות והצלה)</figcaption>
      </figure>
      <h3>כך תוכלו להתגונן משריפה</h3>
      <h3>כיבוי שריפה בראשיתה</h3>
      <ul>
        <li>בשריפת מכשיר חשמלי, נתקו את אספקת החשמל לדירה (אין לנתק את המכשיר החשמלי מהתקע) ונסו לחנוק את האש באמצעות מטלית או מטף כיבוי אש</li>
        <li>אין לשפוך מים במקום בו יש חשמל "חי" בשל סכנת התחשמלות</li>
        <li>במידה וסיר או כלי טיגון התלקח, אין לשפוך מים על השמן הבוער! כסו את הסיר/כלי הטיגון בעזרת מכסה, מגבת או כל כיסוי אחר ונתקו את אספקת גז הבישול</li>
        <li>הזעיקו את מכבי האש בטלפון 102 במקביל לניסיונות כיבוי השריפה</li>
        <li>אם לא הצלחתם לכבות את השריפה, יש לברוח מיד מן המקום בטרם תגבר האש והחלל יתמלא בעשן סמיך ורעיל</li>
      </ul>
      <figure>
        <iframe src="https://www.youtube.com/embed/PZQcgJYqzB0" width="640" height="360" data-service="Youtube" scrolling="no"/>
      </figure>
      <blockquote>אם אי אפשר לצאת החוצה, רכזו את כל בני המשפחה במקום שבו תוכלו לנשום אויר נקי.</blockquote>
      <h3>הימלטות משריפה</h3>
      <ul>
        <li>אם הדרך החוצה פנויה, צאו החוצה מיד והזעיקו את מכבי האש בטלפון 102</li>
        <li>בצאתכם מהדירה הבוערת, סיגרו את דלת הכניסה אך אל תנעלו</li>
        <li>אם אי אפשר לצאת החוצה, רכזו את כל בני המשפחה במקום שבו תוכלו לנשום אויר נקי.</li>
        <li>אסור לקפוץ מקומה גבוהה, הזעיקו עזרה והמתינו לבוא הכבאים</li>
        <li>ברגע שיצאתם מהבניין החוצה, הישארו בחוץ! אל תחזרו אל הבניין בשום מצב ואל תעזבו את המקום – המידע שברשותכם חשוב מאוד ללוחמי האש</li>
        <li>אם יש לכם מידע על לכודים בבניין, מסרו פרטים מיידית ללוחמי האש במקום</li>
        <li>היכנסו לבניין רק לאחר קבלת אישור מפורש לכך ממפקד צוות הכיבוי במקום</li>
      </ul>
      <figure>
        <img src="https://www.davar1.co.il/wp-content/uploads/2017/05/160517_fire.jpg"/>
        <figcaption>כבאי מכבה שריפה במבשרת ציון, יוני 2016. (צילום: הדס פרוש/ פלאש 90).</figcaption>
      </figure>
      <p> </p>
      <blockquote>מנעו מהאש והעשן לחדור לדירתכם בעזרת מגבת או שמיכה רטובה. במקרה הצורך, כסו את איברי הנשימה במטלית רטובה, גשו לחלון הקרוב ושאפו אויר צח</blockquote>
      <h3>נלכדתם במבנה בוער, מה עושים?</h3>
      <ul>
        <li>הזעיקו את מכבי האש בטלפון 102</li>
        <li>יש ללכת בהליכה שפופה (העשן עולה למעלה), או לזחול מתחת לשכבת העשן בסמוך לרצפה לאורך הקיר ולחפש את היציאה הקרובה</li>
        <li>במידה ואין אפשרות לצאת, יש להיכנס לחדר הקרוב ביותר אליכם, לסגור את הדלת ולפתוח חלון לקבלת אוויר צח מבחוץ</li>
        <li>במידה ופרצה דליקה בחדר מדרגות, אל תפתחו בשום אופן את הדלת, גשו לדלת וגעו בידית, אם היא חמה, אל תצאו החוצה</li>
        <li>מנעו מהאש והעשן לחדור לדירתכם בעזרת מגבת או שמיכה רטובה. במקרה הצורך, כסו את איברי הנשימה במטלית רטובה, גשו לחלון הקרוב ושאפו אויר צח</li>
        <li>עשן החודר למקום סגור הוא מסוכן ביותר! בשעת תנועה או מעבר במקום אפוף עשן התכופפו ואפילו זחלו על הרצפה לאויר נקי</li>
        <li>הגיעו לחלון והזעיקו עזרה, צעקו ונופפו בבד לבן או צבעוני והמתינו לכוחות ההצלה</li>
        <li>בשום פנים ואופן אסור לרדת בחדר מדרגות אפוף עשן ואסור להשתמש במעלית!</li>
      </ul>
      <h3>כיבוי עצמי כאשר אש אחזה בבגדים</h3>
      <ul>
        <li>עצרו – אין לרוץ</li>
        <li>רדו בזהירות לרצפה והתגלגלו הלוך וחזור עד לכיבוי האש, כאשר הפנים מכוסות בידיים</li>
        <li>במידה ונתקלתם באדם בוער, הורידו אותו אל הרצפה וגלגלו אותו עד כיבוי האש</li>
        <li>במידה וניתן, יש לעטוף את האדם הבוער עם שמיכה, מעיל, סדין או כל אמצעי אחר ולהזעיק עזרה מיידית</li>
      </ul>
      <blockquote>העשן הוא האויב המסוכן ביותר בזמן שריפה, מרבית הפגיעות בשריפות הן משאיפת עשן</blockquote>
      <h3>חשוב לדעת</h3>
      <ul>
        <li>אם נתיב המילוט שלכם בסכנה או אינכם יכולים לכבות את האש באופן בטוח – עזבו מיד את אזור הדליקה</li>
        <li>העשן הוא האויב המסוכן ביותר בזמן שריפה, מרבית הפגיעות בשריפות הן משאיפת עשן</li>
        <li>אין לשפוך מים על מכשיר חשמל בשום מקרה, אלא אם נותק הזרם הראשי</li>
        <li>אין לשפוך מים על נוזל דליק (שמן) כשהוא בוער – יש לפעול לחניקת האש באמצעות מטף או כיסוי הכלי</li>
        <li>התקינו בביתכם גלאי עשן עצמאי (עובד על סוללה) ומומלץ להחזיק בבית מטף כיבוי אש</li>
        <li>למדו את "נקודות השליטה" על מקורות החשמל והגז של הבית, מהיכן ואיך מנתקים אותם בשעת חירום</li>
      </ul>
    </article>
  </body>
</html>