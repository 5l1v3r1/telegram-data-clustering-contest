<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/zhoze-mourinxo-e-neshtoto-ot-koeto-se-nuzhdae-totnym-1409248.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-24T15:12:00+00:00"/>
    <meta property="og:title" content="Жозе Моуриньо е нещото, от което се нуждае Тотнъм"/>
    <meta property="og:description" content="През последните дни се изписа и изговори толкова много за това, че Жозе Моуриньо не е подходящият човек за Тотнъм, че почти никой не погледна от другата страна и не разгледа назначението му като успешен ход Да, Моу обикновено е арогантен и може да дразни хората, но това е нещо, което се изисква в мениджърската професия, а и тези му черти понякога са му носили големи успехи"/>
  </head>
  <body>
    <article>
      <h1>Жозе Моуриньо е нещото, от което се нуждае Тотнъм</h1>
      <address><time datetime="2019-11-24T15:12:00+00:00">24 Nov 2019, 15:12</time> by <a rel="author">Sportlive.bg</a></address>
      <p>През последните дни се изписа и изговори толкова много за това, че Жозе Моуриньо не е подходящият човек за Тотнъм, че почти никой не погледна от другата страна и не разгледа назначението му като успешен ход. Да, Моу обикновено е арогантен и може да дразни хората, но това е нещо, което се изисква в мениджърската професия, а и тези му черти понякога са му носили големи успехи. В крайна сметка обаче треньорската му кариера и статистиката на водените от него тимове показват, че той е един много добър наставник.</p>
      <p>Специалния е обвиняван за начина, по който приключиха предните му 3 периода като мениджър, но ако погледнем какво свърши той в Реал Мадрид, Челси и Манчестър Юнайтед, то резултатите не изглеждат никак лоши. Ла Лига и купи на страната в Мадрид, трета титла в Премиър лийг с Челси и два трофея с Манчестър Юнайтед. Отделно присъствието на Моуриньо в клуб от Висшата лига е добре за самото първенство.</p>
      <p>А от точно това се нуждаят Спърс в момента. Ако трябва да сме честни, <a href="https://www.sportlive.bg/tags/6855">Тотнъм</a> не уволниха <a href="https://www.sportlive.bg/tags/47745">Маурисио Почетино</a>, защото смятат, че е лош мениджър или защото мислят, че той не може да изгради наново отбора си и да се върне обратно сред водещите клубове. „Шпорите“ уволниха Почетино, защото те нямат време да изграждат тим наново. Тотнъм имат амбицията да станат един от водещите клубове в света и затова инвестираха толкова много в построяването на нов стадион и сега съоръжението трябва да се изплаща. Затова Спърс имат нуждата да бъдат в топ 4, да играят в Шампионската лига и се нуждаят от някой, който да ги оформи като топ отбор, тъй като времето изтича.</p>
      <p>Португалският мениджър е много добър организатор, той може да стабилизира тим и да предложи работеща система. Също така Моуриньо може да извлича максимума от играчите, независимо дали договорът им изтича, или не. Успехът на Тотнъм през последните години се дължеше на страхотна игра в защита, а това изчезна през последните година. А нека не забравяме, че Моуриньо е майстор в стабилизирането на отбраната. Но може би най-важната задача за Специалния би била да се избегне евентуален финансов колапс.</p>
      <p>Ако това се случи, то решението на Даниел Леви да назначи <a href="https://www.sportlive.bg/tags/1099">Жозе Моуриньо</a> ще се окаже правилно. Да, този ход е рисков и надали Специалния ще изкара на „Тотнъм Хотспър Стейдиъм“ повече от 3 години, но може би това е нещото, което Спърс искат. Някой да дойде, да ги стабилизира и да положи основите за следващия Почетино. <i>А какво направи Тотнъм в дебюта на Моуриньо, <a href="https://www.sportlive.bg/worldfootball/england/Efektyt-%E2%80%9EMourinxo%E2%80%9C-okaza-momentalno-vliqnie-i-Totnym-se-vyrna-na-pobedniq-pyt-1409060.html">вижте тук</a>.</i></p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/VIDEO-Reakciqta-na-Mourinxo-pri-pyrviq-gol-na-Totnym-pod-negovo-rykovodstvo-1409046.html"/>
        <a href="https://www.sportlive.bg/worldfootball/england/Mourinxo-obqvi-v-koj-klub-iska-da-zavyrshi-karierata-si-na-trenxor-1408986.html"/>
        <a href="https://www.sportlive.bg/worldfootball/england/Lampard-se-sheguva-s-Mourinxo-1408905.html"/>
        <a href="https://www.sportlive.bg/worldfootball/england/Zlatan-Ibrahimovich-mozhe-da-se-ozove-v-Totnym-1408734.html"/>
        <a href="https://www.sportlive.bg/worldfootball/england/Berbatov-privetstva-smqnata-na-Pochetino-i-obqvi-ochakvaniqta-si-ot-Mourinxo-1408234.html"/>
        <a href="https://www.sportlive.bg/worldfootball/england/Guardiola-Uvolnenieto-na-Pochetino-malko-me-iznenada-1408980.html"/>
      </related>
    </article>
  </body>
</html>