<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607309"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T15:51:00+00:00"/>
    <meta property="og:title" content="&quot;พลังประชารัฐ&quot;มั่นใจคว้าชัยชนะเลือกตั้งซ่อมขอนแก่น"/>
    <meta property="og:description" content="แรมโบ้อีสาน มั่นใจ พปชร.คว้าชัยชนะเลือกตั้งซ่อม ส.ส.เขต7 ขอนแก่นแน่นอน แกนนำพรรคเตรียมลงพื้นที่ช่วยหาเสียง"/>
  </head>
  <body>
    <article>
      <h1>"พลังประชารัฐ"มั่นใจคว้าชัยชนะเลือกตั้งซ่อมขอนแก่น</h1>
      <address><time datetime="2019-11-24T15:51:00+00:00">24 Nov 2019, 15:51</time> by <a rel="author">PostToday</a></address>
      <p>แรมโบ้อีสาน มั่นใจ พปชร.คว้าชัยชนะเลือกตั้งซ่อม ส.ส.เขต7 ขอนแก่นแน่นอน แกนนำพรรคเตรียมลงพื้นที่ช่วยหาเสียง</p>
      <p>เมื่อวันที่ 24 พ.ย. 62 นายสุภรณ์ อัตถาวงศ์ หรือแรมโบ้อีสาน กรรมการผู้ช่วยรัฐมนตรีประจำสำนักนายกรัฐมนตรี กล่าวถึงการเลือกตั้งซ่อม ส.ส.เขต 7 จ.ขอนแก่น ซึ่งจะมีขึ้นในวันที่ 22 ธ.ค.62 นี้ว่า ในการเลือกตั้งซ่อมครั้งนี้ พรรคพลังประชารัฐ ได้ส่งนายสมศักดิ์ คุณเงิน ลงสมัครรับเลือกตั้งล้างตาอีกครั้ง เพราะในการเลือกตั้งครั้งล่าสุดแพ้คะแนนเพียงเฉียดฉิวมาก ดังนั้นที่ผ่านมาพรรคพลังประชารัฐได้มีการทำการบ้านมาเป็นอย่างดี และได้ลงพื้นที่พบปะกับพี่น้องประชาชนในพื้นที่อย่างเข้มข้น ซึ่งพี่น้องใน จ.ขอนแก่นรู้จักนายสมศักดิ์ คุณเงิน เป็นอย่างดีว่าเป็น ส.ส.ที่ติดดินมาก</p>
      <p>ขณะที่พรรคเพื่อไทยซึ่งเคยชนะเลือกตั้งมาครั้งล่าสุดก็ยังสรุปว่าจะส่งผู้สมัครคนใดลงไม่ได้ ต่างจากพรรคพลังประชารัฐที่ได้มีการเตรียมตัวบุคคลที่จะลงสมัครรับเลือกตั้งมาตั้งแต่แรกแล้ว โดยมี 2 กุนซือ คือนายวิรัช รัตนเศรษฐ ประธานยุทธศาสตร์การเลือกตั้งภาคอีสาน และนายเอกราช ช่างเหลา ประธานยุทธศาสตร์การเลือกตั้งใน จ.ขอนแก่น เป็นผู้วางยุทธศาสตร์การเลือกตั้งครั้งนี้อย่างเต็มที่</p>
      <p>ขณะเดียวกันในช่วงการหาเสียง ทั้งนายอุตตม เสาวนายน หัวหน้าพรรคพลังประชารัฐ และนายสนธิรัตน์ สนธิจิรวงศ์ เลขาธิการพรรคพลังประชารัฐ ก็จะลงพื้นที่มาช่วยหาเสียง จึงทำให้ตนมั่นใจว่าในการเลือกตั้งซ่อม ส.ส.เขต7 จ.ขอนแก่นครั้งนี้ นายสมศักดิ์ คุณเงิน ผู้สมัครของพรรคพลังประชารัฐ จะได้รับชัยชนะอย่างแน่นอน</p>
    </article>
  </body>
</html>