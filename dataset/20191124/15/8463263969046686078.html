<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/856023/skoki-narciarskie-ps-wisla-2019-piotr-zyla-prawdopodobnie-wystartuje-w-kolejnych"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T15:00:15+00:00"/>
    <meta property="og:title" content="Skoki narciarskie. PŚ Wisła 2019. Piotr Żyła prawdopodobnie wystartuje w kolejnych zawodach. &quot;Wybierał się na skocznię&quot;"/>
    <meta property="og:description" content="Żadnych złamań, za to mnóstwo siniaków i olbrzymia złość. - Jak zapytałem, czy wszystko z nim w porządku, odpowiedział &quot;ok&quot;. Po gębie nie dostałem, ale emocji było sporo - zdradza Dawid Kubacki."/>
  </head>
  <body>
    <article>
      <h1>Skoki narciarskie. PŚ Wisła 2019. Piotr Żyła prawdopodobnie wystartuje w kolejnych zawodach. "Wybierał się na skocznię"</h1>
      <address><time datetime="2019-11-24T15:00:15+00:00">24 Nov 2019, 15:00</time> by <a rel="author" href="https://sportowefakty.wp.pl/autor/dawid-gora" target="_blank">Dawid Góra</a></address>
      <h4>Żadnych złamań, za to mnóstwo siniaków i olbrzymia złość. - Jak zapytałem, czy wszystko z nim w porządku, odpowiedział "ok". Po gębie nie dostałem, ale emocji było sporo - zdradza Dawid Kubacki.</h4>
      <related>
        <a href="https://sportowefakty.wp.pl/skoki-narciarskie/856001/skoki-narciarskie-puchar-swiata-w-wisle-daniel-andre-tande-zwyciezca-kamil-stoch"/>
      </related>
      <p>Po fatalnym upadku w pierwszej serii  był w szoku. Po otrzeźwieniu szybko wstał z zeskoku i samodzielnie opuścił skocznię. Mimo nalegań lekarzy nie poszedł do karetki. Skoczka przebadano powierzchownie w szatni.</p>
      <p>- Wszystko wyglądało nieciekawie. Piotrek ma otartą skórę, będzie się to długo goić, ale nic groźnego się nie stało. Wszystko mamy pod kontrolą. Jesteśmy w kraju, więc w każdej chwili można podjąć ewentualną decyzję o badaniach - tłumaczy <a href="https://sportowefakty.wp.pl/skoki-narciarskie/aleksander-winiarski">Aleksander Winiarski</a>, lekarz polskich skoczków.</p>
      <p>
        <b>
          <a href="https://sportowefakty.wp.pl/skoki-narciarskie/856016/skoki-narciarskie-puchar-swiata-2019-znamy-sklad-polakow-na-zawody-w-ruce">Znamy skład Polaków na zawody w Ruce &gt;&gt;</a>
        </b>
      </p>
      <p>Polak, wbrew wcześniejszym ustaleniom, nie stracił przytomności po skoku. - Był w amoku, nie wiedział, co się stało. Był rozemocjonowany i zły, że skok mu nie wyszedł. Jednak praktycznie wszystko pamięta i czuje się dobrze. Najprawdopodobniej będzie mógł startować w kolejnych zawodach - twierdzi Winiarski.</p>
      <p><a href="https://sportowefakty.wp.pl/skoki-narciarskie/dawid-kubacki">Dawid Kubacki</a> zdradził, że Żyła wybierał się nawet na drugą serię. Problem w tym, że do niej nie awansował.</p>
      <p>- To nic przyjemnego. Siniaki nie będą ładnie wyglądać. Znam Piotrka i wiem, jak się zachowuje po upadkach. Emocji zawsze jest sporo - wyjaśnia Kubacki.</p>
      <p>
        <b>
          <a href="https://sportowefakty.wp.pl/skoki-narciarskie/855920/skoki-narciarskie-puchar-swiata-wisla-2019-daniel-andre-tande-pierwszym-liderem-">Daniel Andre Tande pierwszym liderem klasyfikacji generalnej &gt;&gt;</a>
        </b>
      </p>
      <p>Zaniepokojony całą sytuacją był <a href="https://sportowefakty.wp.pl/inne/andrzej-duda">Andrzej Duda</a>. - Obok siedział prezes Tajner i uspokajał mnie, mówił, że takie sytuacje się zdarzają. Piotr Żyła to twardy człowiek, góral, zawodnik mocny i mam nadzieję, że nic poważnego mu się nie stało - powiedział zaraz po zawodach prezydent.</p>
      <p>WP SportoweFakty</p>
    </article>
  </body>
</html>