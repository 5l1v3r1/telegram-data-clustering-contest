<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/mediterranean-the-bodies-of-seven-migrants-found-after-a-shipwreck-near-lampedusa"/>
    <meta property="og:site_name" content="euronews"/>
    <meta property="article:published_time" content="2019-11-24T15:38:20+00:00"/>
    <meta property="og:title" content="غرق شدن کشتی پناهجویان در سواحل ایتالیا؛ جسد ۷ پناهجو کشف شد"/>
    <meta property="og:description" content="نیروهای حفاظت ساحلی ایتالیا که برای نجات این پناهجویان رفته بودند توانستند اکثر آنها را نجات دهند اما ۲۰ نفر مفقود شده‌اند که تاکنون تنها اجساد ۷ تن از پناهجویان از جمله ۵ زن پیدا شده است."/>
  </head>
  <body>
    <article>
      <h1>غرق شدن کشتی پناهجویان در سواحل ایتالیا؛ جسد ۷ پناهجو کشف شد</h1>
      <address><time datetime="2019-11-24T15:38:20+00:00">24 Nov 2019, 15:38</time> by <a rel="author">یورونیوز فارسی </a></address>
      <p>گارد ساحلی ایتالیا روز یکشنبه اعلام کرد که یک کشتی حامل ۱۵۰ پناهجو روز شنبه در نزدیکی ساحل جزیره «لامپدوزا» در جنوب ایتالیا دچار حادثه شد و پناهجویان به دریا سقوط کردند.</p>
      <p>نیروهای حفاظت ساحلی که برای نجات این پناهجویان رفته بودند توانستند اکثر آنها را نجات دهند اما ۲۰ نفر مفقود شده‌اند که تاکنون تنها اجساد ۷ تن از آنها از جمله ۵ زن پیدا شده است.</p>
      <p>نیروی حفاظت ساحلی ایتالیا در بیانیه‌ای اعلام کرد که اجساد سه زن توسط یک قایق گشتی در دریا کشف شده و جسد دو پناهجوی دیگر هم توسط ماموران گمرک در ساحل جنوبی لامپدوزا یافت شده است.</p>
      <p>این نهاد گفته است که عملیات نجات به دلیل شرایط طوفانی دریا بسیار دشوار پیش رفته چرا که امواج تا ۲ متر ارتفاع داشته‌اند و از سوی دیگر تعداد زیادی از افراد همزمان به داخل دریا سقوط کردند.</p>
      <figure>
        <img src="https://static.euronews.com/articles/stories/04/31/89/76/534x356_cmsv2_6a981fcd-2686-58cf-aa36-168e52d35b0b-4318976.jpg"/>
      </figure>
      <h3>کشتی نجات اسپانیایی حامل پناهجویان را راه ندادند</h3>
      <p>از سوی دیگر روز چهارشنبه هفته گذشته کشتی نجات اسپانیایی «آغوش باز» (Open Arms) در دریای مدیترانه ۷۳ پناهجو را نجات داد.</p>
      <p>با این حال کاپیتان این کشتی روز یکشنبه سوم آذر گفت که مقامات ایتالیایی تاکنون درخواست‌های آنها برای صدور اجازه برای پهلو گرفتن در یکی از بنادر ایتالیا را رد کرده‌اند. وی گفته است پناهجویانی که این کشتی نجات داده در شرایط سختی به سر می‌برند و کشور مالت نیز درخواست برای پهلو گرفتن این کشتی را نپذیرفته است.</p>
      <p>در میان این ۷۳ پناهجوی نجات یافته ۳ زن، دو نوزاد و ۲۴ کودک خردسال حضور دارند که مسیر خطرناکی را برای دستیابی به یک زندگی بهتر در اروپا در پیش گرفته‌ بودند.</p>
      <p>به گزارش سازمان ملل متحد در سال ۲۰۱۹ بیش از هزار مهاجر در مسیر سفر دریایی از شمال آفریقا به اروپا در مدیترانه غرق شده‌اند.</p>
      <p>ایتالیا و مالت ماه‌هاست که شرایط را برای کشتی‌های خیریه نجات پناهجویان در مدیترانه دشوار کرده‌اند زیرا حاضر نیستند به این کشتی‌ها اجازه دهند تا پناهجویان نجات‌یافته را به ساحل منتقل کنند.</p>
      <p>اتحادیه اروپا نیز هنوز نتوانسته است تصمیمی جمعی و سیاسی در سطح کشورهای عضو برای حل این مشکل پیدا کند تا پناهجویانی که به ایتالیا یا مالت انتقال داده می‌شوند در بین کشورهای اروپایی تقسیم شوند.</p>
      <p>به نظر می‌رسد در این شرایط این پناهجویان هستند که حتی در شرایطی که از مسیر خطرناک دریای مدیترانه نجات داده می‌شوند، ممکن است هفته‌ها روی دریا سرگردان باقی بمانند.</p>
    </article>
  </body>
</html>