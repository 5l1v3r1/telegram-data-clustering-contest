<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903111.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:17:00+00:00"/>
    <meta property="og:title" content="زاهدی: چطور امنیتی‌ترین دولت متوجه تبعات افزایش قیمت بنزین نبود؟"/>
    <meta property="og:description" content="به گزارش فارس، محمد مهدی زاهدی در نطق میان دستور خود در نشست علنی امروز مجلس یکشنبه 3 آذر 98 با اشاره به افزایش قیمت و سهمیه‌بندی بنزین خطاب به رئیس جمهور گفت: بر همگان روشن شد که در اجرایی شدن این طرح بی‌تدبیری از سوی دولتمردان به اوج رسید و امید مردم از مدیران ارشد اجرایی به شدت کاهش یافت. "/>
  </head>
  <body>
    <article>
      <h1>زاهدی: چطور امنیتی‌ترین دولت متوجه تبعات افزایش قیمت بنزین نبود؟</h1>
      <address>
        <time datetime="2019-11-24T15:17:00+00:00">24 Nov 2019, 15:17</time>
      </address>
      <p>نماینده مردم کرمان در مجلس گفت: آقای روحانی شما که امنیتی‌ترین دولت پس از انقلاب را تشکیل دادید چگونه متوجه مسائل امنیتی ناشی از تبعات اجرای طرح افزایش قیمت بنزین آن هم به این شیوه نبودید.</p>
      <p>به گزارش فارس، محمد مهدی زاهدی در نطق میان دستور خود در نشست علنی امروز مجلس یکشنبه 3 آذر 98 با اشاره به افزایش قیمت و سهمیه‌بندی بنزین خطاب به رئیس جمهور گفت: بر همگان روشن شد که در اجرایی شدن این طرح بی‌تدبیری از سوی دولتمردان به اوج رسید و امید مردم از مدیران ارشد اجرایی به شدت کاهش یافت. </p>
      <p>نماینده مردم کرمان در مجلس اظهار داشت: آقای رئیس رئیس جمهور چرا از سال  اول ریاست جمهوری جنابعالی که قانون هم وجود داشت آزادسازی قیمت بنزین به صورت مرحله‌ای و پلکانی اجرا نشد؟ تا اینکه به صورت جهشی و ناگهانی اجرا شود. در کشور شبیه به این طرح در دولت نهم و دهم اجرا شد همان دولتی که بارها از بی‌تجربگی و ناکارآمدی آن سخن گفتید؛ صد اقدام عملی قبل از اجرای طرح به عمل آورد تا اغنای خبرگان و نخبگان و اجماع طبقه محروم و مستعضف فراهم شود و آن طرح با کمترین تبعات به خوبی اجرا شد. </p>
      <p>وی افزود: آقای روحانی آیا مردمی که شما می‌خواهید درآمد حاصل از  این افزایش قیمت را به آنها بازگردانید نامحرم بودند. آیا مجلس شورای اسلامی نامحرم است؟ آیا مراجع عظام تقلید، ائمه جمعه و جماعات و روحانیت مامحرمند؟ آیا نخبگان کشور،‌ دانشگاهیان،‌ فرهنگیان و آیا طبقه مستضعف کشور که  انقلاب مدیون آنها است نامحرم بودند؟</p>
      <p>زاهدی خاطرنشان کرد: آقای روحانی شما که امنیتی‌ترین دولت پس از انقلاب را تشکیل دادید چگونه متوجه مسائل امنیتی ناشی از تبعات اجرای این طرح آن هم به این شیوه نبودید جای تعجب و تاسف است. دیگران در خارج از کشور و از جمله رئیس جمهور ترکیه قبل از هفته بروز حادثه آن را حتی به صورت علنی اعلام کرده بود اما شما و تیم شما آن را جدی نگرفتید و تعجب‌برانگیزتر اینکه جای سوال اساسی دارد آن است که در آن روز مجمع تقریب مذاهب اسلامی به مناسبت هفته وحدت از کشورهای مختلف اسلامی میهمان داشت و آن میهمانان به حضور مقام معظم رهبری رسیدند تا پیام وحدت را به دنیا صادر کنند اما در همان روز ما شاهد این اغتشاشات بودیم تا به دنیا موضوع دیگری، اغتشاش و عدم وحدت در کشور است را صادر کنند آیا فکر نمی‌کنید که نفوذی‌هایی باعث شدند چنین اقدامی در آن روز انجام شود. امیدوارم بتوانید جواب دهید و از قوه قضاییه انتظار دارم که حتما به این موضوع رسیدگی کند. </p>
      <p>نماینده مردم کرمان در مجلس اظهار داشت: آقای روحانی چرا دولت شما کارت سوخت را حذف کرد که ضمن ایجاد خسارت زیاد از جمله قاچاق سوخت به منافع ملی ضربه زد. آقای روحانی بارها از فساد در دو نرخی بودن قیمت‌ها سخت گفتید چرا خود دچار آن شدید؟ چرا وزارت نفت ما به تولید محصولات جنبی خاص از نفت خام روی نیاورد تا ما از قبل تحریم نفت دچار مشکل نشویم اگر تنوع فراورده‌های نفتی داشتیم هیچگاه از تحریم نفت نگران نبودیم. </p>
      <p>وی افزود: آقای رئیس جمهور چرا از بدو در دست گرفتن دولت از اجرای قانون هدفمندی یارانه‌ها طفره رفتید و چگونه می‌شود در شرایطی که منطقه از لبنان و عراق توطئه‌ها دیده بود خبر انتقال این توطئه به کشور در کوی و برزن پیچیده بود به ناگهان تصمیم به اجرای این طرح گرفتید. </p>
      <p>زاهدی خاطرنشان کرد: جا دارد از موضع حکمت‌آمیز، جوانمردانه و مدبرانه و مدیرانه مقام معظم رهبری تشکر کنیم که به صحنه آمدند و قائله‌ ایجاد شده را خاتمه دادند. </p>
      <p>نماینده مردم کرمان در مجلس اظهار داشت: آقای رئیس جمهور از شما انتظار است بحث تخفیف قیمت‌ها را به جد دنبال کنید که نگرانی از مردم دور شود، نظارت، هماهنگی و ساماندهی برای وفور کالاهای اساسی صورت گیرد. </p>
      <p>وی افزود: آقای رئیس جمهور در جلسه هماهنگی سران سه قوه بررسی کنید که اگر امکان دارد سهمیه بنزین به 90 تا 100 لیتر افزایش یابد تا مردم دچار مشکل نشوند. </p>
      <p>نماینده مردم کرمان در مجلس در پایان اظهار داشت: آقای رئیس جمهور تمامی خسارات ناشی از اغتشاشات را انشاءالله از محل درآمد بنزین و یا از محل‌های دیگر تامین کنید. </p>
    </article>
  </body>
</html>