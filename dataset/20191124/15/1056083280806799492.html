<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301846/%D9%85%D9%86%D8%A7%D8%B8%D8%B1%D9%87-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D9%81%D8%B1%D8%B5%D8%AA%DB%8C-%D8%A8%D8%B1%D8%A7%DB%8C-%D8%A8%DB%8C%D8%A7%D9%86-%D9%86%D9%82%D8%B7%D9%87-%D9%86%D8%B8%D8%B1%D8%A7%D8%AA-%D8%AC%D8%A7%D9%85%D8%B9%D9%87-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T15:37:26+00:00"/>
    <meta property="og:title" content="مناظره‌ دانشجویی فرصتی برای بیان نقطه نظرات جامعه دانشگاهی است"/>
    <meta property="og:description" content="ایسنا/اردبیل مراسم اختتامیه مرحله‌ استانی هشتمین دوره مسابقات ملی مناظره دانشجویان ایران امروز در دانشگاه فرهنگیان (علامه طباطبایی) اردبیل با تجلیل از گروه‌های برتر برگزار شد."/>
  </head>
  <body>
    <article>
      <h1>مناظره‌ دانشجویی فرصتی برای بیان نقطه نظرات جامعه دانشگاهی است</h1>
      <address><time datetime="2019-11-24T15:37:26+00:00">24 Nov 2019, 15:37</time> by <a rel="author">سمیه درازی</a></address>
      <p>ایسنا/اردبیل مراسم اختتامیه مرحله‌ استانی هشتمین دوره مسابقات ملی مناظره دانشجویان ایران امروز در دانشگاه فرهنگیان (علامه طباطبایی) اردبیل با تجلیل از گروه‌های برتر برگزار شد.</p>
      <p> در این مراسم رئیس جهاددانشگاهی استان اردبیل با بیان اینکه مناظره یکی از راه‌های تقویت فرهنگ گفتگو با ایجاد فضای شور و نشاط در سطح دانشگاه است، افزود: این مناظره‌ها فرصت خوبی برای بیان دیدگاه و نقطه نظرات جامعه دانشگاهی به ویژه قشر جوان و دانشجویان است.</p>
      <p>مهران اوچی اردبیلی با اشاره به اینکه مقام معظم رهبری بر برگزاری کرسی‌های آزاداندیشی و مناظره‌های دانشجویی در چارچوبی مشخص و بیان نظرات افراد در موضوعات مختلف فرهنگی، اجتماعی، اقتصادی و سیاسی تاکید ویژه‌ای دارند، اظهار کرد: به همت سازمان دانشجویان، معاونت فرهنگی جهاددانشگاهی استان اردبیل، هشتمین دوره مسابقات ملی مناظره دانشجویان ایران با شعار "مناظره فرصتی برای یادگیری" در استان برگزار شد که امیدواریم این امر موجب توسعه و اعتلای فرهنگ مناظره شود.</p>
      <p>وی با اشاره به اینکه مرحله استانی این مسابقات برای چهارمین سال متوالی توسط جهاددانشگاهی در استان اردبیل برگزار شد، ادامه داد: در مرحله استانی این دوره از مسابقات در اردبیل چهار تیم از دانشگاه محقق اردبیلی، هفت تیم از دانشگاه فرهنگیان (علامه طباطبایی) و یک گروه از مرکز آموزش علمی کاربردی جهاددانشگاهی استان اردبیل در فضایی سالم به رقابت پرداختند.</p>
      <p>رئیس جهاددانشگاهی استان اردبیل یادآور شد: در مرحله نهایی این دوره با نظر هیئت داوران گروه‌های "آراکین" از دانشگاه محقق اردبیلی و "شمس تبریزی" از دانشگاه فرهنگیان استان اردبیل با بالاترین امتیاز به ترتیب مقام‌های اول و دوم مرحله استانی را کسب و به مرحله منطقه‌ای راه یافتند.</p>
      <p>اوچی اردبیلی تصریح کرد: جهاددانشگاهی سعی دارد با برگزاری چنین نشست‌های فرهنگی بتواند در یادگیری، بالابردن آستانه تحمل و پذیرش نظرات و همچنین فرهنگ سازی انجام کار گروهی گام موثری بردارد. </p>
      <p>وی یاد آور شد: دبیرخانه مناظرات دانشجویی در جهاددانشگاهی استان اردبیل مستقر است که دانشگاه‌ها می‌توانند از این پتانسیل و ظرفیت برای برگزاری مناظره‌های تخصصی استفاده کنند.</p>
      <figure>
        <img src="https://cdn.isna.ir/d/off/ardabil/2019/11/24/3/61493482.jpg"/>
      </figure>
      <p> با راهبری درست جوانان می‌توان افق روشنی را در جامعه رقم زد</p>
      <p>در این مراسم عضو هیئت داوران مرحله استانی هشتمین دوره مسابقات ملی مناظره دانشجویان ایران در اردبیل گفت: مسابقات ملی مناظره دانشجویان ایران فعالیتی ارزشمند است که هر ساله کیفیت برگزاری آن رو به رشد و بهبود پیش می رود و با توجه به اینکه پشتوانه آن قشر جوانان جامعه هستند قطعا این امر موجب تکامل در اجرا و محتوا خواهد شد.</p>
      <p>محسن علایی با بیان اینکه اگر جامعه ای دارای ساختار جوان و پویا باشد قطعا منافع خوبی را به دنبال خواهد داشت، اظهار کرد: جوان جامعه پذیر و اجتماعی می‌تواند منجر به حرکات قدسی و خوبی در جامعه شود.</p>
      <p>وی با اشاره به اینکه جوانان باید در انجام هر فعالیتی هدفگذاری کنند، یادآور شد: جوانان تشویق، ترغیب و احترام را می‌طلبند و این مسابقات خود یکی از راه‌های توجه به نقطه نظرات آنها است. </p>
      <p>عضو دانشگاه پیام نور استان اردبیل با بیان اینکه با راهبری درست جوانان می‌توان فرصت‌ و افق روشنی را در جامعه رقم زد، خاطرنشان کرد: </p>
      <p>علایی بر ایجاد هم افزایی در بین جوانان تاکید کرد و افزود: برگزاری مناظره‌های دانشجویی تمرینی برای کار گروهی و برطرف سازی اختلاف نظرها است.</p>
      <p>این جامعه شناس یادآور شد: باید آرمان‌های بزرگی را برای نو دوستی و دیگر دوستی در خود پرورش دهیم و به اندیشه و قابلیت ها توجه کنیم تا نقش مفید و سودمندی در جامعه داشته باشیم. </p>
      <figure>
        <img src="https://cdn.isna.ir/d/off/ardabil/2019/11/24/3/61493480.jpg"/>
      </figure>
      <p> فرهنگ مناظره در موضوعات مختلف جامعه نهادینه شود</p>
      <p>در این مراسم سرپرست نهاد نمایندگی مقام معظم رهبری در دانشگاه فرهنگیان استان اردبیل ضمن گرامیداشت هفته بسیج با بیان اینکه زیباترین مناظره‌ها را بسیجیان در برهه‌های مختلف زندگی آفریدند، اظهار کرد: بسیج فقط یک تشکل ساختاری نیست بلکه دارای اندیشه و افکاری متعالی است.</p>
      <p>حجت الاسلام احمد زمانی با اشاره به اینکه هشتمین دوره مسابقات ملی مناظره دانشجویان ایران با مطالب و موضوعات خوبی برگزار شد، یادآور شد: باید این مناظره‌ها را در حوزه‌ها و موضوعات مختلف جامعه نهادینه شود.</p>
      <p>وی با بیان اینکه در این دوره از مسابقات یکی از بهترین و با تجربه‌ترین مسابقات مناظره را شاهد بودیم که در آن مطالب و موضوعات زیبا و تاثیرگذاری مطرح شده بود، ادامه داد: این مناظره نشان داد که هرگاه اهدف خوب رصد و طراحی شود می‌تواند مناظره را به جایی برساند که برای جامعه تاثیرگذار و کاربردی باشد.</p>
      <p>در پایان مراسم اختتامیه مرحله‌ی استانی هشتمین دوره مسابقات ملی مناظره دانشجویان ایران از هیئت داوران، مربیان، گروه‌های شرکت‌کننده و سه گروه برتر این مسابقه با اهدای لوح و جوایز تجلیل شد.</p>
      <figure>
        <img src="https://cdn.isna.ir/d/off/ardabil/2019/11/24/3/61493481.jpg"/>
      </figure>
      <p>انتهای پیام</p>
    </article>
  </body>
</html>