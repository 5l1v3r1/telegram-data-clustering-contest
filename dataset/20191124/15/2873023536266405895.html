<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/kybernisi/220279_sto-maximoy-kai-o-syntonismos-gia-ta-asynodeyta-anilika"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T15:52:33+00:00"/>
    <meta property="og:title" content="Στο Μαξίμου και ο συντονισμός για τα ασυνόδευτα ανήλικα"/>
    <meta property="og:description" content="Στο πεδίο της ευαισθησίας επιχειρεί να επενδύσει ο πρωθυπουργός αναλαμβάνοντας πρωτοβουλία για τα ασυνόδευτα ανήλικα προσφυγόπουλα."/>
  </head>
  <body>
    <article>
      <h1>Στο Μαξίμου και ο συντονισμός για τα ασυνόδευτα ανήλικα</h1>
      <address><time datetime="2019-11-24T15:52:33+00:00">24 Nov 2019, 15:52</time> by <a rel="author">efsyn.gr</a></address>
      <p>Στο πεδίο της ευαισθησίας επιχειρεί να επενδύσει ο πρωθυπουργός αναλαμβάνοντας πρωτοβουλία για τα ασυνόδευτα ανήλικα προσφυγόπουλα, τη στιγμή που οι κεντρικές επιλογές της κυβέρνησης στο προσφυγικό περιλαμβάνουν ακραία μέτρα.</p>
      <p>Ο Κυριάκος Μητσοτάκης παρουσίασε το πρόγραμμα «Κανένα παιδί μόνο» το οποίο στοχεύει στη μεταφορά περίπου 4.000 ανήλικων σε δομές μακροχρόνιας φιλοξενίας.</p>
      <p>Οι αρμοδιότητες του συγκεκριμένου προγράμματος περνούν στο Γραφείου του πρωθυπουργού, ενώ Εθνική Συντονίστρια αναλαμβάνει η Ειρήνη Αγαπηδάκη, Λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου. Αίσθηση, ακόμη, προκάλεσε το γεγονός ότι στο νέο πρόγραμμα θα μετέχει, σε αρωγή της κ. Αγαπηδάκη, ο γνωστός συγγραφέας και σκηνοθέτης, Απόστολος Δοξιάδης.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F2460405300945363%2F%3F__xts__%5B0%5D%3D68.ARDBUCuTanF8zbR9XMD3jIt7e8dT8YHkGgPGsetQucSgC2ikk0Meo9-aC6_ewQSHLM8FLLUYVutlMlpHePgnU6KdprauVqmtcICGhGzYJ8j8nOgcvBsOHRVMt1LxcYNffprG1k_vLwCsQ_7cotyooNUkXTgqRce1ORSkCGUY9tH1uGeCszTShAOf_wSyYsNdLwIPISq1uavips7r89aPzmY4hbtExbHLD41ivaeGVZMRlPZWKmqVzkw4CygRLH3cRj2Y4hfh-aNrhzS2ATg7-QTPQBXOfxRZutcNbo7fGNM-kuEmfm4EFMWipXYCIBWmV9Y14XFbBUZc4Z_Q1ItEuUcWM8w%26__xts__%5B1%5D%3D68.ARB_hrHtDK2ruvRhvJeyxWbQEL_PF90EHUn5kzebmqqVrp0FdOX0GipHFPyxxWoJ6FNsMAb88LmSsHnxTpUjXSwztnejlawAWKg9I92-i71OihuNfIYscZ-4yWus1oH6KJJvUgwzWJ187JYAZOhXqVtSAUB78ddIGu2ClXwTaRvMX1AaFsPmIRAXSS4dKuz_e_eOacvokEnHNvAqsRSJp1UyIW68GHhZGVDn8MFxyktgm3Nq87yaHPDH2yVM7UuaG7ZFzm7BPvNxn0UALzAS3aoSOeDe5YIfUeobSIHmNXu-fUjRZTmN_Q0RjVIxT1GyO4P2078W6-PFmGzMsxQz1CvvbzlB%26__tn__%3DkC-R%26eid%3DARB0hQMSm3QyhfP4-t9YFrjoyOCi5HUxQxIHz43XAke93lW6e6oNfdpnMwAg8GGnHAU4WgmzQpWLpj1P%26hc_ref%3DARShk6EcPA9-NDVo3iFI1po7Dyr5gRVB39f7pjttNtTScAScgSgWFDehYKf0nTBcA1o%26fref%3Dnf&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>«Υπάρχει μια πληγή του προσφυγικού που μπορούμε να κλείσουμε αμέσως και μόνοι μας. Μας το επιβάλλει ο πολιτισμός, η ανθρωπιά, η ευαισθησία, η ίδια η παράδοσή μας. Μιλώ για την προστασία των ανήλικων παιδιών που βρέθηκαν εδώ ασυνόδευτα. Χωρίς κανέναν δίπλα τους και χωρίς ελπίδα μπροστά τους. Δεν πρέπει να τα αφήσουμε να χαθούν μέσα στην εκμετάλλευση και στο έγκλημα», σχολίασε ο πρωθυπουργός και τόνισε: «Οι μικρές ψυχές του κόσμου δεν μπορεί να γίνονται θύματα των ενόχων του κόσμου. Γι' αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο Γραφείο του πρωθυπουργού».</p>
      <table bordered="">
        <tr>
          <th align="center">
            <b>Με βάσει τις ανακοινώσεις τα πρώτα βασικά συμπεράσματα είναι τα εξής:</b>
          </th>
        </tr>
        <tr>
          <td>
            <code>   •  Η κυβέρνηση φτιάχνει ακόμη μία δομή για την διαχείριση του προσφυγικού – μεταναστευτικού, αφαιρώντας, ουσιαστικά περαιτέρω αρμοδιότητες από το υπουργείο Προστασίας του Πολίτη, αναδεικνύοντας, εμμέσως πλην σαφώς, το μπάχαλο που προκάλεσε η απόφαση υποβάθμισης του ρόλου του υπουργείου Μεταναστευτικής Πολιτικής.<br/>   •  Ο πρωθυπουργός επιχειρεί να προσδώσει περαιτέρω σημασία στο ζήτημα των ασυνόδευτων ανηλίκων, όμως την ίδια στιγμή η κυβέρνηση υιοθετεί ακραία μέτρα καταδιώκοντας πρόσφυγες και μετανάστες, επιταχύνοντας τις διαδικασίες απέλασης και ιδρύοντας κλειστά κέντρα κράτησης. Παράλληλα συγκεντρώνει ακόμη περισσότερες κυβερνητικές αρμοδιότητες στο Μέγαρο Μαξίμου.<br/>   •  Η νέα πρωτοβουλία δεν συμπεριλαμβάνει τους ανήλικους που είναι άνω των 16 ετών, γεγονός που φανερώνει μία υποκρισία, καθώς οι άνθρωποι αυτοί είναι και η πλειονότητα των ανηλίκων που βρίσκονται αυτή τη στιγμή στην Ελλάδα.</code>
          </td>
        </tr>
      </table>
      <h3>Πώς θα λειτουργεί το πρόγραμμα</h3>
      <p>Σύμφωνα με τις ανακοινώσεις το βασικός στόχος είναι η μεταφορά 2.500 ασυνόδευτων ανηλίκων που βρίσκονται σε καταυλισμούς όπως η Μόρια και 1.300 που δεν βρίσκονται σε οργανωμένα κέντρα σε δομές μακροχρόνιας φιλοξενίας.</p>
      <p>Θα δρομολογηθεί, ακόμη, ένα πλέγμα μέτρων για να θωρακιστούν τα δικαιώματα των παιδιών και να «τιμωρηθούν παραδειγματικά τα κυκλώματα που τα εκμεταλλεύονται, εκθέτοντάς τα -μεταξύ άλλων- σε καταναγκαστική εργασία και σεξουαλική κακοποίηση».</p>
      <p>Όπως ανέφερε ο πρωθυπουργός, κάθε νέα δομή θα φιλοξενεί μικρό αριθμό ανηλίκων και θα καλύπτει τις ανάγκες των παιδιών για στέγη, τροφή, εκπαίδευση, πρόσβαση σε φαρμακοϊατρική περίθαλψη, ψυχολογική στήριξη και στοργή. Θα προσφέρει επίσης τις απαραίτητες νομικές υπηρεσίες στα ασυνόδευτα παιδιά που έχουν συγγενείς σε άλλες ευρωπαϊκές χώρες και θέλουν να επανενωθούν με την οικογένειά τους.<br/>Ήδη λειτουργούν περίπου 60 τέτοιου τύπου δομές στη χώρα μας και φιλοξενούν περίπου 1.200 παιδιά, κυρίως με πρωτοβουλία μη κυβερνητικών οργανώσεων ή του Διεθνούς Οργανισμού Μετανάστευσης.</p>
      <p>Κυβερνητικές πηγές ανέφεραν ότι το σχέδιο θα υλοποιηθεί με ταχείς ρυθμούς. Σε πρώτη φάση, καθώς θα δημιουργούνται οι νέες μονάδες και θα εκπαιδεύεται προσωπικό, θα τεθούν σε ισχύ μεταβατικές ρυθμίσεις.Θα προσδιοριστεί νομοθετικά ο χαρακτηρισμός «ασυνόδευτο ανήλικο», ώστε τα παιδιά να έχουν status αιτούντος άσυλο και κατοχυρωμένα δικαιώματα. Θα διασφαλιστεί η ελεύθερη πρόσβασή τους στην Υγεία και την Παιδεία. Η ποινική αντιμετώπιση των αδικημάτων που σχετίζονται με τη βία σε βάρος ασυνόδευτων παιδιών ή την εκμετάλλευσή τους θα γίνει ιδιαίτερα αυστηρή, ενώ η εξάρθρωση των κυκλωμάτων εκμεταλλευτών θα αποτελέσει προτεραιότητα για τις διωκτικές Αρχές».</p>
      <p>Το σχέδιο θα χρηματοδοτηθεί εν πολλοίς από το ταμείο AMIF της Ευρωπαϊκής Ένωσης, το οποίο ήδη στηρίζει πολλές από τις υπάρχουσες δομές μακροχρόνιας φιλοξενίας, αλλά και από ιδιωτικά φιλανθρωπικά ιδρύματα, μερικά από τα οποία ήδη στηρίζουν κάποιες υφιστάμενες δομές. Θα επιδιωχθεί επίσης η μέγιστη δυνατή συνεργασία με την Ύπατη Αρμοστεία του ΟΗΕ για τους Πρόσφυγες και άλλες διεθνείς οργανώσεις. Το πρόγραμμα θα εκτελεστεί υπό την επίβλεψη του πρωθυπουργού ώστε να συντονίζονται ταχύτατα όλες οι εμπλεκόμενες υπηρεσίες.</p>
      <p>Η Ειρήνη Αγαπηδάκη ευχαρίστησε τον πρωθυπουργό για τον ρόλο που ανέθεσε και σημείωσε ότι «έχω βαθιά επίγνωση των δυσκολιών και των προκλήσεων, αλλά έχω και εμπιστοσύνη στους Έλληνες πολίτες ότι αυτή η προσπάθεια θα βρει μία θέση στην καρδιά τους».</p>
      <p>Από την πλευρά του ο Απόστολος Δοξιάδης επισήμανε «είναι καθοριστικό ότι τονίστηκε η σημασία της Κοινωνίας των Πολιτών, γιατί ως τώρα είχαμε μάθει, στην Ελλάδα, να βλέπουμε το κράτος από τη μία και τους πολίτες απέναντι, ουσιαστικά. Η Κοινωνία των Πολιτών ακριβώς γεφυρώνει αυτό το χάσμα, άλλοτε απαιτώντας κι άλλοτε συνεργαζόμενη δημιουργικά με το κράτος, όχι με φωνασκίες αλλά με συνεργασίες. Στο σχέδιο του πρωθυπουργού, το “Κανένα παιδί μόνο”, νομίζω μπορεί να φανεί πολύ καθοριστικά η μεγάλη σημασία που μπορεί να παίξει. Όσο κι αν δεν είναι αυτονόητο, με την ολοκλήρωση του προγράμματος “Κανένα παιδί μόνο” η Ελλάδα θα δώσει ένα μάθημα πολιτισμού στην Ευρώπη, γιατί πιστεύω ότι καμία άλλη ευρωπαϊκή χώρα δεν έχει συνολικά αντιμετωπίσει το πρόβλημα των ασυνόδευτων με τον τρόπο που θα γίνει».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220230_epta-organoseis-kataggelloyn-aporripsi-aitiseon-asyloy-logo-elleipsis"/>
        <a href="https://www.efsyn.gr/politiki/kybernisi/220174_kon-mpogdanos-nai-giati-ohi-sta-lebitha"/>
        <a href="https://www.efsyn.gr/politiki/kybernisi/220005_sigi-ihthyos-gia-lebitha-apo-stefani"/>
        <a href="https://www.efsyn.gr/politiki/boyli/220036_mitsotakis-gia-prosfygiko-i-ellada-den-einai-xefrago-ampeli"/>
        <a href="https://www.efsyn.gr/ellada/dikaiomata/219850_prosfyges-exoristoi-se-xeronisia"/>
        <a href="https://www.efsyn.gr/ellada/koinonia/220026_5000-paidia-horis-stirixi-horis-stegi-horis-sholeio"/>
      </related>
    </article>
  </body>
</html>