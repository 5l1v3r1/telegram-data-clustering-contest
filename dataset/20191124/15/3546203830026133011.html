<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_141188490_Nad_70_patni_otsechki_v_stranata_sa_smartonosni"/>
    <meta property="og:site_name" content="webcafé"/>
    <meta property="article:published_time" content="2019-11-24T15:22:00+00:00"/>
    <meta property="og:title" content="Над 70 пътни отсечки в страната са смъртоносни"/>
    <meta property="og:description" content="Над 70 пътни отсечки в цялата страна са с повишена концентрация на смъртоносни пътнотранспортни произшествие."/>
  </head>
  <body>
    <article>
      <h1>Над 70 пътни отсечки в страната са смъртоносни</h1>
      <address><time datetime="2019-11-24T15:22:00+00:00">24 Nov 2019, 15:22</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/01/23/kat-2301/1170x728.jpg"/>
        <figcaption>Основната причина за фаталните катастрофи е високата скорост<cite>Снимка: © Nova</cite></figcaption>
      </figure>
      <p>Над 70 пътни отсечки в цялата страна са с повишена концентрация на смъртоносни пътнотранспортни произшествие.</p>
      <p>Това показват нови данни на Агенция за пътна безопасност, цитирани от bTV. Информацията за 2019 г. сочи, че най-много инциденти са станали по магистралите и първокласните пътища.</p>
      <p>Основната причина за фаталните катастрофи е високата скорост. По аутобаните и първокласните пътни отсечки неправилното изпреварване взима най-много човешки животи.</p>
      <p>Автомагистралите "Тракия", "Хемус" и "Струма" са трасетата с най-голям брой регистрирани ПТП-та за тази година. Най-много са инцидентите на "Тракия" - 821 катастрофи с 21 загинали за изминалите 11 месеца.</p>
      <p>На второ място е АМ "Хемус" с 397 катастрофи и 11 жертви. При първокласните републикански пътища най-смъртоносен се оказва участъкът на Е-19 от Видин до Кулата. Там за тази година са станали 543 инцидента с 21 загинали и над 200 ранени.</p>
      <p>Пътят Русе - Велико Търново - Маказа също попада в черния списък с 455 пътни произшествия, 21 загинали и отново над 200 ранени.</p>
      <p>Освен несъобразената скорост, като причини се посочват неспазването на дистанция и неправилното изпреварване. По първокласните пътища все по-често се наблюдава навлизане в отсрещната лента и възникване на челен удар, от който обикновено щетите са сериозни.</p>
      <p>В последните дни се наблюдава повишаване броя на пътнотранспортните произшествия заради усложнената пътна обстановка и метеорологичните условия. На много места дъжд, сняг и мъгла усложниха придвижването.</p>
      <p>От пътна полиция за пореден път призовават шофьорите да подготвят автомобилите си за шофиране в зимни условия, да се снабдят с гуми с подходящ грайфер и да проверят изправни ли са фаровете, чистачките и спирачките.</p>
      <p>На пътя водачите трябва да внимават заради рисковете от аквапланинг и черен лед, които правят колата неуправляема.</p>
      <related>
        <h4>Още по темата</h4>
        <a href="https://www.webcafe.bg/newscafe/obshtestvo/id_1375566861"/>
        <a href="https://www.webcafe.bg/newscafe/bulgaria/id_1275325354"/>
        <a href="https://www.webcafe.bg/newscafe/bulgaria/id_743663307"/>
      </related>
    </article>
  </body>
</html>