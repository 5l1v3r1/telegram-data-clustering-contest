<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T15:10:00+00:00"/>
    <meta property="og:title" content="رشد ۳۵ درصدی سفر اتباع ترکیه به ایران"/>
    <meta property="og:description" content="به گزارش الف به نقل از روابط‌عمومی معاونت گردشگری وزارت میراث‌فرهنگی، گردشگری و صنایع‌دستی، ولی تیموری در نشست با محمت تاشکین ـ رایزن فرهنگی و گردشگری ترکیه در تهران ـ که با هدف بررسی وضعیت تبادلات گردشگری دو کشور و تقویت روابط دو طرفه برگزار شد، گفت: در یک سال گذشته تعداد گردشگرانی که از ترکیه وارد ایران شدند در مقایسه با سال‌های قبل، افزایش قابل توجهی داشته و نسبت به مدت زمان مشابه در سال گذشته با ۳۵ درصد رشد مواجه شده است."/>
  </head>
  <body>
    <article>
      <h1>رشد ۳۵ درصدی سفر اتباع ترکیه به ایران</h1>
      <address>
        <time datetime="2019-11-24T15:10:00+00:00">24 Nov 2019, 15:10</time>
      </address>
      <p>معاون گردشگری وزارت میراث فرهنگی، گردشگری و صنایع دستی اعلام کرد: سفر گردشگران ترکیه به ایران در یک سال گذشته ۳۵ درصد رشد داشته است.</p>
      <p>به گزارش الف به نقل از روابط‌عمومی معاونت گردشگری وزارت میراث‌فرهنگی، گردشگری و صنایع‌دستی، ولی تیموری در نشست با محمت تاشکین ـ رایزن فرهنگی و گردشگری ترکیه در تهران ـ که با هدف بررسی وضعیت تبادلات گردشگری دو کشور و تقویت روابط دو طرفه برگزار شد، گفت: در یک سال گذشته تعداد گردشگرانی که از ترکیه وارد ایران شدند در مقایسه با سال‌های قبل، افزایش قابل توجهی داشته و نسبت به مدت زمان مشابه در سال گذشته با ۳۵ درصد رشد مواجه شده است.</p>
      <p>به گفته او، این تغییرات گامی جدی در راستای دستیابی به هدف ایجاد توازن گردشگری بین دو کشور بوده است.</p>
      <p>وزارت گردشگری ترکیه به تازگی اعلام کرده است: در هشت‌ماهه نخست سال ۲۰۱۹ این کشور میزبان بیش از ۳۱ میلیون گردشگر خارجی بوده است که به ترتیب روسیه، آلمان، بریتانیا، ایران و بلغارستان پنج کشور نخست بودند که در این مدت بیشترین گردشگر را در ترکیه داشته‌اند.</p>
      <p>معاون گردشگری همچنین با بیان این‌که برای تقویت تعاملات گردشگری دو کشور علاوه بر ارتباط هر چه بیشتر بخش خصوصی دو کشور، به افزایش تعامل و رفت و آمدها بین مسؤولان دولتی مرتبط نیاز است، افزود: از این رو برگزاری نشست مشترک گردشگری (B to B) با همکاری بخش خصوصی و دولتی طرفین تا قبل از پایان امسال می‌تواند فراهم‌کننده بستر لازم برای تقویت ارتباطات مورد نظر باشد.  </p>
      <p>رایزن فرهنگی ترکیه در تهران نیز نسبت به حضور فعال در نمایشگاه بین‌المللی گردشگری تهران در دهه آخر بهمن‌ماه امسال اعلام آمادگی کرد.</p>
      <p>همچنین توافق شد نشست مشترک بخش‌های خصوصی گردشگری ایران و ترکیه در دی‌ماه امسال در شهر تهران برگزار شود.     </p>
    </article>
  </body>
</html>