<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824415-advokat-rodin-nebesnoi-sotni-zakrevska-rozpovila-comu-vidmovilas-pracuvati-v-gpu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T15:50:00+00:00"/>
    <meta property="og:title" content="Адвокат родин Небесної Сотні Закревська розповіла, чому відмовилась працювати в ГПУ"/>
    <meta property="og:description" content="Є небезпека, що доки парламент прийматиме необхідні поправки до законодавства, у Генпрокуратурі не залишиться слідчих, які працювали над &quot;справами Майдану&quot;."/>
  </head>
  <body>
    <article>
      <h1>Адвокат родин Небесної Сотні Закревська розповіла, чому відмовилась працювати в ГПУ</h1>
      <h2>Є небезпека, що доки парламент прийматиме необхідні поправки до законодавства, у Генпрокуратурі не залишиться слідчих, які працювали над "справами Майдану".</h2>
      <address>
        <time datetime="2019-11-24T15:50:00+00:00">24 Nov 2019, 15:50</time>
      </address>
      <p>Про це в інтерв’ю Укрінформу сказала адвокат родин Небесної сотні Євгенія Закревська, яка оголосила голодування через те, що парламент досі не прийняв поправку, яка б дозволила переводити слідчих у "справах Майдану" з Генпрокуратури в ДБР без конкурсу.</p>
      <p>“Не знаю точно, коли буде розглядатися поправка - другого чи п’ятого грудня. Але на сьогодні існує небезпека, що поки Верховна Рада її прийматиме, слідчі, які ці роки займалися "справами Майдану" і мають цінний досвід, не перейдуть до ДБР. Наприклад, усередині прокуратури нема бачення, що ця поправка взагалі буде, в це там не вірять", - сказала Закревська.</p>
      <p>Вона наголосила, що ще за півроку до створення відповідного управління ДБР слід було оголосити конкурс на вакансії слідчих, включивши до вимог таку перевагу, як обізнаність щодо "справ Майдану".</p>
      <p>"Ми писали звернення і до попереднього Президента, і до чинного, і до Голови ДБР, щоб почати формувати групу. Для розслідувань цих справ необхідне глибоке занурення в матеріали. Але жодного бажання та мотиву зберегти розслідування у влади не було. Родини Небесної сотні переживають це важко”, - зазначила адвокат.</p>
      <p>На запитання про те, щодо яких топчиновників відкрито справи, вона відповіла, що є справи щодо колишніх голови Київської міської державної адміністрації Олександра Попова, глави Адміністрації президента Андрія Клюєва, міністра внутрішніх справ Віталія Захарченка, голови СБУ Олександра Якименка.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824297-advokat-rodin-geroiv-nebesnoi-sotni-golodue-vze-tretij-den.html">Адвокат родин героїв Небесної сотні голодує вже третій день</a>
      </blockquote>
      <p>На переконання Закревської, всі "справи Майдану" мають бути розслідувані: і щодо масового розстрілу, і переслідування активістів, і економічні.</p>
      <p>«В той час вся правоохоронна система стала антиправоохоронною. Слід змінювати філософію правоохоронців. Вони не можуть боротися проти протестувальників. Це не війна, цього не повинно бути навіть у голові”, - підкреслила Закревська.</p>
      <p>На її переконання, "справи Майдану" мають бути пріоритетними для судів. Але успішність судового їх розгляду залежатиме від того, чи стежитимуть журналісти та суспільство за цими справами.</p>
      <p>Закревська також пояснила, чому не пристала на пропозицію генпрокурора Руслана Рябошапки очолити департамент процесуальних керівників над слідством.</p>
      <p>“Я не пішла в Генпрокуратуру, бо на посаді держслужбовця не зможу робити те, що зараз. Я не змогла б чинити тиск, як зараз. Я тут більш ефективна”, - сказала адвокат.</p>
      <p>Повний текст інтерв'ю незабаром буде опублікований на <a href="https://www.ukrinform.ua/block-interview">сайті Укрінформу</a>.</p>
      <p>Як повідомлялося, адвокат родин героїв Небесної сотні Євгенія Закревська в ефірі одного з телеканалів оголосила голодування, вимагаючи прийняття Верховною Радою поправки до закону про ДБР, яка дозволить перевести до бюро слідчих Генпрокуратури, що займалися б "справами Майдану".</p>
      <p>Закревська заявила, що не прийматиме їжу доти, доки у ДБР не буде створено такого управління.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823133-sluga-narodu-pidtrimae-popravku-aka-dozvolae-rozsliduvati-spravi-majdanu-arahamia.html">"Слуга народу" підтримає поправку, яка дозволяє розслідувати справи Майдану - Арахамія</a>
      </blockquote>
      <p>Розслідуванням "справ Майдану" займалося управління спецрозслідувань <a href="https://www.ukrinform.ua/tag-gpu">ГПУ</a>, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформоване.</p>
      <p>15 листопада Верховна Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі поправки.</p>
      <p>Зокрема, поправка №318 передбачає, що для забезпечення безперервності й ефективності досудових розслідувань слідчі органів прокуратури прокурори можуть бути переведені за їхньою згодою в ДБР без обов'язкового проведення конкурсу - якщо вони на час набрання чинності цим законом проводять досудове розслідування або здійснюють процесуальне керівництво (не менше 4 місяців поспіль входили до складу груп слідчих або прокурорів) у кримінальних провадженнях щодо акцій протесту з 21 листопада 2013 року по 22 лютого 2014 року, і які підлягають передачі за підслідністю до ДБР, але не пізніше, ніж 11 січня 2020 року.</p>
      <p>Наступне пленарне засідання парламенту заплановано на 3 грудня.</p>
    </article>
  </body>
</html>