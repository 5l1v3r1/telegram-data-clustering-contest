<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/papa_rymskyy_vidvidav_khirosimu_ta_nagasaki_ta_zaklykav_svit_vidmovytysya_vid_yadernoyi_zbroyi"/>
    <meta property="og:site_name" content="espreso.tv"/>
    <meta property="article:published_time" content="2019-11-24T15:47:00+00:00"/>
    <meta property="og:title" content="Папа Римський відвідав Хіросіму та Нагасакі та закликав світ відмовитися від ядерної зброї"/>
    <meta property="og:description" content="Папа Римський Франциск під час відвідин японських міст Хіросіма та Нагасакі закликав світ відмовитися від ядерної зброї"/>
  </head>
  <body>
    <article>
      <h1>Папа Римський відвідав Хіросіму та Нагасакі та закликав світ відмовитися від ядерної зброї</h1>
      <address>
        <time datetime="2019-11-24T15:47:00+00:00">24 Nov 2019, 15:47</time>
      </address>
      <p>Папа Римський Франциск під час відвідин японських міст Хіросіма та Нагасакі закликав світ відмовитися від ядерної зброї</p>
      <p>Про це повідомляє <a href="https://ua.interfax.com.ua/news/general/626469.html">"Інтерфакс-Україна"</a>.</p>
      <p>Папа Франциск виступив із відповідною заявою у Хіросім біля Меморіалу миру.  </p>
      <p>"З почуттям глибокого переконання я знову кажу, що використання ядерної енергії у військових цілях сьогодні, більше ніж колись, - це злочин не тільки проти гідності людей, а й проти будь-якого можливого майбутнього нашого спільного дому", - сказав понтифік.</p>
      <p>Франциск провів зустріч із кількома людьми, що пережили атомне бомбардування Хіросіми 6 серпня 1945 року. Папа Римський заявив, що схиляє голову перед силою і гідністю людей, які зуміли вижити в цій катастрофі.</p>
      <p>Папа Франциск перебуває в Японії з чотириденним візитом. Також він побував у Нагасакі, який також зазнав атомного бомбардування в 1945 році.</p>
      <p>Уперше глава Римо-католицької церкви відвідав Японію в 1981 році - на той момент понтифіком був Іван Павло II. Відтоді подібних візитів до Японії не було.</p>
      <ul>
        <li>Літаки американських ВПС скинули атомні бомби "Малюк" і "Товстун" на міста Хіросіму і Нагасакі в Японії 6 і 9 серпня 1945 року, на завершальному етапі Другої світової війни. Унаслідок бомбардування Хіросіми і променевої хвороби, що стала його наслідком, загинули близько 130 тис. осіб, а за даними адміністрації Нагасакі, загалом з моменту бомбардування і донині в Нагасакі від наслідків вибуху померли 74 тис. людей.</li>
      </ul>
      <p> </p>
    </article>
  </body>
</html>