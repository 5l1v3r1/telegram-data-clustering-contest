<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623177/%D9%88%D8%B2%DB%8C%D8%B1-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D8%A7%D8%B3%D8%AA%D8%B9%D9%81%D8%A7-%D8%AF%D8%A7%D8%AF%D9%87-%D8%A7%D8%B3%D8%AA-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%B3%D8%AA%D8%B9%D9%81%D8%A7%DB%8C-%D8%AD%D8%AC%D8%AA%DB%8C-%D8%B1%D8%A7-%D9%86%D9%BE%D8%B0%DB%8C%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T15:45:00+00:00"/>
    <meta property="og:title" content="وزیر جهاد کشاورزی استعفا داده است/ رئیس جمهور استعفای «حجتی» را نپذیرفته است"/>
    <meta property="og:description" content="سخنگوی هیأت رئیسه مجلس شورای اسلامی با بیان اینکه وزیر جهاد کشاورزی استعفا داده، گفت که رییس جمهور استعفای حجتی را نپذیرفته است."/>
  </head>
  <body>
    <article>
      <h1>وزیر جهاد کشاورزی استعفا داده است/ رئیس جمهور استعفای «حجتی» را نپذیرفته است</h1>
      <h2>سخنگوی هیأت رئیسه مجلس خبر داد</h2>
      <address>
        <time datetime="2019-11-24T15:45:00+00:00">24 Nov 2019, 15:45</time>
      </address>
      <p>
        <i>سخنگوی هیأت رئیسه مجلس شورای اسلامی با بیان اینکه وزیر جهاد کشاورزی استعفا داده، گفت که رییس جمهور استعفای حجتی را نپذیرفته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسدالله عباسی در حاشیه جلسه علنی صبح امروز(یکشنبه) مجلس در جمع خبرنگاران درباره جلسه استیضاح وزیر جهاد کشاورزی که قرار است سه شنبه برگزار شود، گفت: هنوز نماینده دولت در خصوص حضور وزیر جهاد کشاورزی در این جلسه به ما اعلامی نداشته است، برهمین اساس طبق آئین نامه داخلی مجلس استیضاح وزیر سه شنبه هفته جاری در جریان خواهد بود.</p>
      <p>وی افزود: معاون پارلمانی رئیس جمهور امروز به ما اعلام کردند که احتمالا آقای وزیر استعفاء داده اند و آقای رئیس جمهور هم نپذیرفته است. در صورت پذیرفته شدن، وزیر جهاد در صحن مجلس حضور نخواهد یافت اما در هر دو صورت ما بحث استیضاح را در جلسه علنی روز سه شنبه خواهیم داشت.</p>
      <p>عباسی درباره جلسه فردا(دوشنبه) مجلس شورای اسلامی گفت: با توجه به این که اعلام شده بود مجلس برای افزایش قیمت قیمت بنزین ورود پیدا کند و همچنین با توجه به ضرورت تسری پیدا نکردن افزایش قیمت بنزین بر سایر کالاها و خدماتی که مردم استفاده می کنند و به ویژه کالاهای اساسی در این خصوص اقداماتی را انجام دادیم.</p>
      <p>سخنگوی هیأت رئیسه مجلس شورای اسلامی افزود: در همین رابطه کمیسیون اقتصادی جلساتی را با ستاد تنظیم بازار برگزار کرد و نتیجه آن جلسات را فردا در صحن علنی مجلس برای نمایندگان گزارش خواهند داد.</p>
      <p>وی ادامه داد: وزرای صمت و دادگستری و همچنین مسئولانی از سازمان تعزیزات حکومتی و همچنین اتاق اصناف و بازرگانی و کسانی که دست اندرکار تنظیم بازار هستند در جلسه علنی فردای مجلس حضور خواهند یافت.</p>
      <p>عباسی در پایان گفت: تلاش ما بر این است اصلاح قیمت بنزین بر سایر کالاها اثر نگذارد، اگرچه متاسفانه گزارش هایی به دست ما رسیده که قیمت برخی خدمات و کالاها دچار تغییراتی شده است. ما از قوه قضائیه می خواهیم با کسانی که در این زمینه تخلف کرده اند هرچه سریعتر برخورد کنند و همچنین باکسانی که می خواهند بر روی قیمت کالاها اثر بگذارند برخورد جدی شود.</p>
    </article>
  </body>
</html>