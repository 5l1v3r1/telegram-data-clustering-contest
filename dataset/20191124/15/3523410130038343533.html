<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641839/%D8%A7%D8%A8%D8%B1%D8%A7%D8%B2-%D8%AA%D8%B1%D8%AF%DB%8C%D8%AF-%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%AF%D8%B1%D8%A8%D8%A7%D8%B1%D9%87-%D8%AE%D8%B1%D9%88%D8%AC-%DA%A9%D8%A7%D9%85%D9%84-%DA%A9%D8%B1%D8%AF%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T15:51:00+00:00"/>
    <meta property="og:title" content="ابراز تردید وزیر دفاع ترکیه درباره خروج کامل کردها"/>
    <meta property="og:description" content="وزیر دفاع ترکیه ضمن ابراز تردید نسبت به عقب‌نشینی یگان‌های مدافع خلق کرد از منطقه امن در شمال سوریه، از روسیه خواست تا نظام سوریه را برای ..."/>
  </head>
  <body>
    <article>
      <h1>
        <a href="https://www.bultannews.com/fa/news/641839/%D8%A7%D8%A8%D8%B1%D8%A7%D8%B2-%D8%AA%D8%B1%D8%AF%DB%8C%D8%AF-%D9%88%D8%B2%DB%8C%D8%B1-%D8%AF%D9%81%D8%A7%D8%B9-%D8%AA%D8%B1%DA%A9%DB%8C%D9%87-%D8%AF%D8%B1%D8%A8%D8%A7%D8%B1%D9%87-%D8%AE%D8%B1%D9%88%D8%AC-%DA%A9%D8%A7%D9%85%D9%84-%DA%A9%D8%B1%D8%AF%D9%87%D8%A7">ابراز تردید وزیر دفاع ترکیه درباره خروج کامل کردها</a>
      </h1>
      <h2>وزیر دفاع ترکیه ضمن ابراز تردید نسبت به عقب‌نشینی یگان‌های مدافع خلق کرد از منطقه امن در شمال سوریه، از روسیه خواست تا نظام سوریه را برای ...</h2>
      <address><time datetime="2019-11-24T15:51:00+00:00">24 Nov 2019, 15:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، خلوصی آکار، وزیر دفاع ترکیه تاکید کرد: تداوم گشت‌زنی‌های <b>مشترک ترکیه و روسیه</b> روند ایجاد منطقه امن را تسهیل خواهد کرد.   آکار همچنین تصریح کرد: ما قادریم با هماهنگی با روسیه تحولات را از نزدیک پیگیری کنیم و همچنین به خاطر این که یگان‌های مدافع خلق کرد این منطقه را ترک کنند و "تروریست‌ها" از آن خارج شوند، به فعالیتمان ادامه خواهیم داد.   آکار ضمن تاکید بر وجود چالش‌ها در اثنای انجام گشت‌زنی‌های مشترک، نسبت به فائق آمدن بر این چالش‌ها از طریق هماهنگی با روس‌ها، ابراز خوش‌بینی کرد و گفت: گشت‌زنی‌ها طی روزهای آتی موفق‌تر خواهد بود.   وی در ادامه افزود: به رغم برخی تعهدات شفاهی و کتبی روسیه در گذشته مبنی بر این که "تروریست‌ها" این مناطق را تخلیه کردند اما برخی از آنها همچنان در آن حضور دارند.   وزیر دفاع ترکیه همچنین از مسکو خواست تا نظام سوریه را جهت توقف حملات هوایی و زمینی‌اش تحت فشار قرار دهد.   آکار تاکید کرد که کشورش "برای تحقق صلح و بازگشت امن و داوطلبانه شهروندان سوری به کشورشان تلاش می‌کند."   وی خاطرنشان کرد: ایجاد منطقه "امن" برای سوری‌ها امری "مهم و حیاتی" است و هنگامی که در کنار مرزهای جنوبی‌مان در شرق فرات در عمق ۳۰ کیلومتری منطقه "امن" ایجاد کنیم فرصتی برای آغاز یک سبک زندگی جدید ایجاد خواهد شد.   ترکیه نهم اکتبر عملیاتی تحت عنوان "چشمه صلح" را در سوریه علیه نیروهای یگان‌های مدافع خلق کرد (ی‌پ‌گ) به راه انداخت که این عملیات با محکومیت بین‌المللی مواجه شد. پیش از آغاز این عملیات، آمریکا از خروج نیروهای آمریکایی از این منطقه خبر داد که چراغ سبزی برای آغاز عملیات ترکیه به حساب می‌آمد.</p>
    </article>
  </body>
</html>