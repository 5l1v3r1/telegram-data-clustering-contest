<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/miljardair-michael-bloomberg-wil-het-in-2020-opnemen-tegen-president-donald-trump~aaa9758e/"/>
    <meta property="og:site_name" content="HLN"/>
    <meta property="article:published_time" content="2019-11-24T15:13:00+00:00"/>
    <meta property="og:title" content="Miljardair Michael Bloomberg wil het in 2020 opnemen tegen president Donald Trump"/>
    <meta property="og:description" content="Voormalig burgemeester van New York Michael Bloomberg stapt in de race voor het Witte Huis. Dat heeft hij zondag zelf bekendgemaakt. Hij voegt zich zo bij de zeventien andere Democratische kandidat..."/>
  </head>
  <body>
    <article>
      <h1>Miljardair Michael Bloomberg wil het in 2020 opnemen tegen president Donald Trump</h1>
      <address><time datetime="2019-11-24T15:13:00+00:00">24 Nov 2019, 15:13</time> by <a rel="author">TMA , KVE</a></address>
      <p>
        <b>Voormalig burgemeester van New York Michael Bloomberg stapt in de race voor het Witte Huis. Dat heeft hij zondag zelf bekendgemaakt. Hij voegt zich zo bij de zeventien andere Democratische kandidaten. De 77-jarige Bloomberg noemde de Republikeinse president Donald Trump “een existentiële bedreiging voor de VS en haar waarden”.</b>
      </p>
      <p>De Amerikaanse miljardair had vorige week bij de federale verkiezingscommissie de documenten ingediend die vereist zijn voor een kandidatuur bij de komende presidentsverkiezingen.</p>
      <related>
        <h4>Lees ook</h4>
        <a href="https://www.hln.be/nieuws/buitenland/stapt-hij-in-de-presidentsrace-miljardair-bloomberg-koopt-voor-recordbedrag-aan-televisiereclame~a5d1f706/"/>
      </related>
      <p>Bloomberg deed, net als vier jaar geleden, erg geheimzinnig over een mogelijke kandidatuur voor de presidentsverkiezingen. Toen besliste hij uiteindelijk om niet als onafhankelijk kandidaat deel te nemen. Nu wil hij dus de Democratische nominatie in de wacht te slepen. “Ik doe een gooi naar het presidentschap om Trump te verslaan en de Verenigde Staten opnieuw op te bouwen. We kunnen ons geen vier extra jaren van Trumps roekeloze en onethische acties veroorloven”, klonk het in een persbericht. “Als hij nog een termijn binnenhaalt, kunnen we misschien niet meer herstellen van de schade.”</p>
      <p>Volgens Advertising Analytics heeft Bloomberg verspreid over 21 staten al voor in totaal 31 miljoen dollar aan advertentieruimte ingekocht. Nooit heeft een presidentskandidaat meer aan televisiespots besteed.</p>
      <h3>Bloomberg News</h3>
      <p>Door Bloombergs kandidatuur zal zijn Amerikaanse financieel persagentschap Bloomberg niet zoals gebruikelijk berichten over de Democratische voorverkiezingen. Het redactiecomité, dat de redactionele lijn van het agentschap uitzet en de niet-ondertekende editorialen opstelt, wordt opgeschort. Dat maakte hoofdredacteur John Micklethwait zondag bekend, kort nadat Bloomberg zijn kandidatuur had aangekondigd. Daarnaast zullen de Bloombergjournalisten ook geen onderzoeken uitvoeren naar Bloomberg of zijn Democratische tegenkandidaten.</p>
      <p>“Geen enkele andere presidentskandidaat beschikte ooit over een journalistieke organisatie van deze grootte”, aldus Micklethwait in een mededeling aan de redactie. Hij voegde eraan toe dat het voor de redactie “niet makkelijk” zal zijn om te berichten over de race.</p>
      <p>“We zullen over alle aspecten van deze presidentsverkiezing schrijven op de manier waarop we dat tot nu toe gedaan hebben”, schrijft de hoofdredacteur. “We zullen schrijven wie wint en wie verliest. We zullen de programma’s en hun gevolgen onderzoeken. We zullen peilingen publiceren, kandidaten interviewen en hun campagnes volgen, ook die van Mike. In de artikels die we over deze verkiezing schrijven, zullen we duidelijk vermelden dat onze eigenaar kandidaat is.”</p>
      <p>Maar er komen geen onderzoeken naar Michael Bloomberg, zijn familie of zijn stichting. Dezelfde strategie wordt gehanteerd voor andere Democratische kandidaten. “We kunnen zijn Democratische tegenstrevers niet anders behandelen dan hem.” De redactie neemt zich wel voor onderzoeken van andere geloofwaardige media naar Bloomberg over te nemen.</p>
      <p>De leden van het redactiecomité (in het Engels: de editorial board) die de commentaren opstellen “vervoegen de campagne van Mike”, zegt de hoofdredacteur. Bloombergs onderzoeksjournalistiek naar president Donald Trump en zijn regering gaat “voor het moment” verder. Als Bloomberg de Democratische kandidaat wordt, “zullen we zien wat we doen”, klinkt het nog.</p>
    </article>
  </body>
</html>