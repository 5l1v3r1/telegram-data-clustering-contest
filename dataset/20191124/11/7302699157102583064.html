<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112734"/>
    <meta property="og:site_name" content="MGR Online"/>
    <meta property="article:published_time" content="2019-11-24T11:58:00+00:00"/>
    <meta property="og:title" content="“โป๊ปฟรานซิส”เสด็จเยือนนางาซากิ ประณามนิวเคลียร์บั่นทอนสันติภาพ"/>
    <meta property="og:description" content="เอเจนซีส์ – สมเด็จพระสันตะปาปาฟรานซิส ทรงประณามอาวุธนิวเคลียร์ ระบบป้องปรามนิวเคลียร์ และการค้าอาวุธ ระหว่างการรำลึกถึงเหยื่อ “ความน่าสะพรึงกลัวที่ไม่อาจบรรยายได้” ของระเบิดนิวเคลียร์ที่ถล่มนางาซากิเมื่อกว่า 70 ปีที่แล้ว"/>
  </head>
  <body>
    <article>
      <h1>“โป๊ปฟรานซิส”เสด็จเยือนนางาซากิ ประณามนิวเคลียร์บั่นทอนสันติภาพ</h1>
      <address><time datetime="2019-11-24T11:58:00+00:00">24 Nov 2019, 11:58</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011655901.JPEG"/>
      </figure>
      <p><b>เอเจนซีส์ – สมเด็จพระสันตะปาปาฟรานซิส ทรงประณามอาวุธนิวเคลียร์ ระบบป้องปรามนิวเคลียร์ และการค้าอาวุธ ระหว่างการรำลึกถึงเหยื่อ “ความน่าสะพรึงกลัวที่ไม่อาจบรรยายได้” ของระเบิดนิวเคลียร์ที่ถล่มนางาซากิเมื่อกว่า 70 ปีที่แล้ว</b><br/><br/>ในวันอาทิตย์ (24 พ.ย.) ระหว่างการเยือนเมืองนางาซากิที่ถูกโจมตีด้วยระเบิดนิวเคลียร์เมื่อเดือนสิงหาคม 1945 ประมุขแห่งนิกายโรมันแคทอลิก ทรงตรัสว่า อาวุธนิวเคลียร์ไม่ใช่คำตอบสำหรับความมั่นคง สันติภาพ และเสถียรภาพ แต่กลับเป็นอุปสรรคขัดขวางสิ่งเหล่านี้<br/><br/>ทั้งนี้ มีผู้เสียชีวิตอย่างน้อย 74,000 คนจากระเบิดนิวเคลียร์ที่ทิ้งลงในเมืองนี้เมื่อกว่า 70 ปีที่แล้ว หรือเพียง 3 วันหลังจากระเบิดนิวเคลียร์ลูกแรกของโลกถล่มเมืองฮิโรชิมา ทำให้มีผู้เสียชีวิตอย่างน้อย 140,000 คน<br/><br/>พระสันตะปาปาตรัสระหว่างการเสด็จเยือนญี่ปุ่นเต็มวันเป็นวันแรกว่า เมืองนางาซากิเป็นเครื่องเตือนใจถึงความเจ็บปวดและความสยดสยองที่มนุษย์สามารถสร้างความเสียหายให้แก่กัน<br/><br/>ท่ามกลางฝนที่ตกลงมาอย่างหนัก คนนับร้อยในชุดเสื้อกันฝนสีขาวนั่งฟังพระราชดำรัสของพระสันตะปาปา ใกล้กันมีภาพเด็กชายแบกร่างน้องที่เสียชีวิตขึ้นหลังภายหลังการทิ้งระเบิด หลังจากนั้นพระองค์ทรงวางพวงหรีดและสวดมนต์เบาๆ<br/><br/>พระสันตะปาปาทรงโจมตี “การแบ่งขั้ววิปลาส” ของการป้องปรามด้วยนิวเคลียร์ โดยตรัสว่า สันติภาพไม่อาจอยู่ร่วมกับ “ความกลัวการทำลายล้างหรือการคุกคามของการทำลายล้างเบ็ดเสร็จ” ซึ่งตรงข้ามกับพระราชดำรัสของสันตะปาปาจอห์น พอลที่ 2 ในที่ประชุมสหประชาชาติปี 1982 ซึ่งระบุถึงการป้องปรามด้วยนิวเคลียร์ว่าเป็นปีศาจที่จำเป็น<br/><br/>โป๊ปฟรานซิสยังโจมตี “เงินที่ถูกใช้อย่างสิ้นเปลืองและสร้างความร่ำรวย” ในการค้าอาวุธ ขณะที่เด็กนับล้านมีชีวิตอยู่ท่ามกลางสภาพที่โหดร้ายทารุณ<br/><br/>ในพิธีมิสซาที่สนามเบสบอลเมืองนางาซากิ พระสันตะปาปาตรัสว่า เมืองนี้ต้องแบกรับบาดแผลที่ยากรักษาไว้ในจิตวิญญาณ พร้อมเตือนว่าสงครามโลกครั้งที่สามกำลังก่อตัวขึ้นทีละน้อย<br/><br/>ประมุขของนิกายโรมันแคทอลิกพระองค์นี้ ซึ่งเป็นชาวอาร์เจนตินา ตรัสว่าพระองค์ใฝ่ฝันมาตั้งแต่เป็นมิสชันนารีว่าจะได้เดินทางไปเทศนาที่ญี่ปุ่น<br/><br/>ญี่ปุ่นเป็นประเทศที่ผู้นับถือศาสนาคริสต์นิกายแคทอลิกเป็นเพียงคนกลุ่มน้อยในประเทศ เช่นเดียวกับไทย ซึ่งเป็นประเทศแรกในเอเชียที่พระสันตะปาปาเสด็จเยือนครั้งนี้ โดยคนญี่ปุ่นส่วนใหญ่นับถือศาสนาชินโตและพุทธ ขณะที่ชาวแคทอลิกมีประมาณ 440,000 คน<br/><br/>พระสันตะปาปาตรัสว่า ทรงได้แรงบันดาลใจมหาศาลจากเรื่องราวของคณะมิชชันนารีและคนญี่ปุ่นที่ยอมสละชีวิตเพื่อคริสต์ศาสนาในอดีต<br/><br/>นอกจากประวัติศาสตร์เกี่ยวกับนิวเคลียร์แล้ว นางาซากิยังเป็นเมืองสำคัญในประวัติศาสตร์คริสต์ศาสนาที่เรียกว่า “ชุมชนคริสเตียนลับ” ซึ่งต้องปิดบังความศรัทธาในศาสนาคริสต์มาตลอด 200 ปีที่ญี่ปุ่นยังคงปิดประเทศจากโลกภายนอก<br/><br/>ช่วงเย็นวันอาทิตย์ พระสันตะปาปามีกำหนดเสด็จเยือนเมืองฮิโรชิมาและพบผู้รอดชีวิตจากการโจมตีด้วยระเบิดนิวเคลียร์ที่อนุสรณ์สันติภาพ โดยจะเสด็จกลับโตเกียวคืนวันอาทิตย์ และพบเหยื่อมหาภัยพิบัติปี 2011 ซึ่งเกิดแผ่นดินไหว คลื่นยักษ์ และแท่งเชื้อเพลิงนิวเคลียร์ในโรงไฟฟ้านิวเคลียร์ฟุกุชิมะไดอิจิหลอมละลาย ในวันจันทร์ (25 พ.ย.)<br/><br/>นอกจากนี้ พระสันตะปาปายังมีกำหนดประกอบพิธีมิสซาที่สนามเบสบอลในกรุงโตเกียว เข้าเฝ้าสมเด็จพระจักรพรรดินารูฮิโตะ และพบเจ้าหน้าที่รัฐบาลญี่ปุ่น รวมถึงผู้นำแคทอลิกในท้องถิ่น</p>
    </article>
  </body>
</html>