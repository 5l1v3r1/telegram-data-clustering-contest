<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/na_frankivschyni_pislya_vidmovy_u_kredyti_cholovik_porubav_bankomat"/>
    <meta property="og:site_name" content="espreso.tv"/>
    <meta property="article:published_time" content="2019-11-24T11:53:00+00:00"/>
    <meta property="og:title" content="На Франківщині після відмови у кредиті чоловік порубав банкомат"/>
    <meta property="og:description" content="Калуський міськрайонний суд визнав винним у хуліганстві мешканця Прикарпаття, який розтрощив монітори у приміщенні державної лотереї та рубав банкомат"/>
  </head>
  <body>
    <article>
      <h1>На Франківщині після відмови у кредиті чоловік порубав банкомат</h1>
      <address>
        <time datetime="2019-11-24T11:53:00+00:00">24 Nov 2019, 11:53</time>
      </address>
      <p>Калуський міськрайонний суд визнав винним у хуліганстві мешканця Прикарпаття, який розтрощив монітори у приміщенні державної лотереї та рубав банкомат</p>
      <p>Подробиці з посиланням на <a href="https://kurs.if.ua/">Курс</a> розповідає <a href="https://espreso.tv/">Еспресо.TV</a>.</p>
      <p>20 червня 2018 в обід обвинувачений приїхав до Бурштина, аби зробити ставки на спорт. Зайшовши в приміщення державної лотереї «Фаворит Спорт», чоловік залишив біля входу дерев’яну палицю, пішов до вікна адміністратора і попросив зареєструвати його ставку.</p>
      <p>Коли жінка повідомила, що не може зареєструвати ставку через технічну перерву в електронній базі, обвинувачений повернувся до виходу, взяв палицю і розтрощив 7 моніторів та 13 телевізорів, які були у приміщенні.</p>
      <p>Шкоду, завдану чоловіком, власники оцінили у 54 504 грн. На виході з приміщення чоловіка затримала служба охорони та передала правоохоронцям.</p>
      <p>Наступного дня чоловік приїхав до Рогатина, аби отримати кредит. Спочатку зайшов у ПриватБанк, потім КредоБанк, але в обох отримав відмови.</p>
      <p>Після цього чоловік пішов до машини, взяв сокиру і вдарив нею банкомат КредоБанку, вивівши його з ладу. Сума збитків 11 944 грн.</p>
      <p>У суді обвинувачений визнав свою провину. Підтвердив, що потрощив монітори і телевізори, а також те, що рубав банкомат.</p>
      <p>Суд визнав чоловіка винним у хуліганстві та призначив два роки обмеження волі, звільнивши від основного покарання і встановивши іспитовий строк 1 рік.</p>
      <p>Також він має відшкодувати 54 504 грн за розбиті монітори і 854 грн за проведення експертиз.</p>
    </article>
  </body>
</html>