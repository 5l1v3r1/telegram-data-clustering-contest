<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T11:39:00+00:00"/>
    <meta property="og:title" content="توضیحات آذری‌جهرمی درباره اتصال اینترنت موبایل"/>
    <meta property="og:description" content="محمدجواد آذری جهرمی وزیر ارتباطات و فناوری اطلاعات در گفت‌وگو با خانه ملت، در خصوص قطع اینترنت تلفن‌های همراه و زمان وصل مجدد آن، گفت: وزارت ارتباطات در خصوص قطع و وصل اینترنت تصمیم گیر نیست و این وظیفه بر عهده شورای امنیت کشور است."/>
  </head>
  <body>
    <article>
      <h1>توضیحات آذری‌جهرمی درباره اتصال اینترنت موبایل</h1>
      <address>
        <time datetime="2019-11-24T11:39:00+00:00">24 Nov 2019, 11:39</time>
      </address>
      <p>وزیر ارتباطات و فناوری اطلاعات، گفت: پیگیر تسریع وصل اینترنت گوشی‌های تلفن همراه هستیم و به محض ابلاغ دستور وصل مجدد، آن را اجرا می‌کنیم.</p>
      <p>محمدجواد آذری جهرمی وزیر ارتباطات و فناوری اطلاعات در گفت‌وگو با خانه ملت، در خصوص قطع اینترنت تلفن‌های همراه و زمان وصل مجدد آن، گفت: وزارت ارتباطات در خصوص قطع و وصل اینترنت تصمیم گیر نیست و این وظیفه بر عهده شورای امنیت کشور است.</p>
      <p>عضو هیات دولت با بیان اینکه شورای امنیت کشور با توجه به شرایط امنیتی موجود و بر اساس ارزیابی‌هایی که داشته دستور وصل مجدد اینترنت برخی از مناطق را باتوجه به بازگشت آنها به شرایط عادی ابلاغ کرده است، ادامه داد: پیگیر تسریع وصل اینترنت گوشی‌های تلفن همراه هستیم و به محض ابلاغ دستور وصل مجدد، آن را اجرا می‌کنیم.</p>
      <p>آذری جهرمی در خصوص اینکه آیا اینترنت ملی پاسخگوی نیاز کشور هست، گفت: نیازهای پایه‌ای مورد نیاز کسب و کارهای کشور طبق سند تبیین الزامات شبکه ملی اطلاعات پیشرفت کرده و در گذشته گزارش داده بودیم که 80 درصد از این سند اجرایی شده است.</p>
      <p>وزیر ارتباطات و فناوری اطلاعات با تاکید بر اینکه قطع اینترنت در سراسر کشور فرصتی بود که ادعاهای وزارت ارتباطات و فناوری اطلاعات در زمینه سند تبیین الزامات شبکه ملی اطلاعات دیده شود، عنوان کرد: مشخص شد که با استفاده از شبکه ملی اطلاعات خدمات پایه وجود دارد.</p>
    </article>
  </body>
</html>