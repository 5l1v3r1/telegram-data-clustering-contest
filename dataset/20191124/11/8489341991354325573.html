<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807101/%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%A8%D8%B1%D8%A7%DB%8C-%D9%BE%D8%A7%D8%B3%D8%AE%DA%AF%D9%88%DB%8C%DB%8C-%D9%86%D8%B3%D8%A8%D8%AA-%D8%A8%D9%87-%D9%88%D8%B6%D8%B9%DB%8C%D8%AA-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%87-%D9%85%D8%AC%D9%84%D8%B3-%D9%85%DB%8C%E2%80%8C%D8%A2%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:41:00+00:00"/>
    <meta property="og:title" content="آذری جهرمی برای پاسخگویی نسبت به وضعیت اتصال اینترنت به مجلس می‌آید"/>
    <meta property="og:description" content="رئیس کمیته ارتباطات کمیسیون صنایع و معادن مجلس از حضور وزیر ارتباطات در مجلس به منظور نشست برای وصل شدن اینترنت خطوط تلفن همراه خبر داد."/>
  </head>
  <body>
    <article>
      <h1>آذری جهرمی برای پاسخگویی نسبت به وضعیت اتصال اینترنت به مجلس می‌آید</h1>
      <h2>رئیس کمیته ارتباطات کمیسیون صنایع و معادن مجلس از حضور وزیر ارتباطات در مجلس به منظور نشست برای وصل شدن اینترنت خطوط تلفن همراه خبر داد.</h2>
      <address>
        <time datetime="2019-11-24T11:41:00+00:00">24 Nov 2019, 11:41</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، رمضانعلی سبحانی فر رئیس کمیته ارتباطات کمیسیون صنایع و معادن مجلس با اشاره به قطع بودن اینترنت خطوط تلفن همراه، عنوان کرد: وزیر ارتباطات فردا (دوشنبه ۴ آذر) برای ارائه توضیحاتی در خصوص زمان وصل شدن اینترنت خطوط تلفن همراه به کمیسیون صنایع و معادن مجلس خواهد آمد.<br/><br/>نماینده مردم سبزوار، جغتای، جوین و خوشاب در مجلس شورای اسلامی با بیان اینکه اینترنت خطوط تلفن همراه در شرایط عادی وصل خواهد شد که این شرایط را شورای عالی امنیت ملی کشور تشخیص می‌‎دهد، افزود: در حال حاضر بخش عمده‌ای از شبکه تحت پوشش، به اینترنت بین الملل متصل شده و فقط موضوع اینترنت خطوط تلفن همراه همچنان بلاتکلیف است.<br/><br/>سبحانی فر درباره خسارتی که در این مدت از طریق قطع بودن اینترنت به مردم وارد شده است، گفت: در این زمینه از اپراتور‌های تلفن همراه خواسته شده زمان بسته‌های اینترنتی را به میزان قطع ارتباط، تمدید کنند.<br/><br/>وی ادامه داد: افزون بر این، در نشست فردا با وزیر ارتباطات، گزارشی از شبکه ملی اطلاعات نیز به نمایندگان و اعضای کمیسیون صنایع ارائه خواهد شد.<br/><br/>رئیس کمیته ارتباطات کمیسیون صنایع و معادن مجلس درباره پیش بینی خود در خصوص زمان وصل شدن اینترنت خطوط تلفن همراه، گفت: در این زمینه با توجه به اینکه تصمیم گیرنده شورای عالی امنیت ملی تصمیم گیرنده است، نمی‌توان پیش بینی دقیقی ارائه کرد.</p>
    </article>
  </body>
</html>