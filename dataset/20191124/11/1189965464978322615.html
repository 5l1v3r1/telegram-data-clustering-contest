<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/fashion_articles/260278/pente-italides-giagiades-adelfes-poy-latreyoyn-tin-chanel"/>
    <meta property="og:site_name" content="LiFO"/>
    <meta property="article:published_time" content="2019-11-24T11:37:00+00:00"/>
    <meta property="og:title" content="Πέντε Ιταλίδες γιαγιάδες αδελφές που λατρεύουν την Chanel"/>
    <meta property="og:description" content="Πέντε αδερφές από την Ιταλία με πάθος για τη μόδα εξηγούν την ιδιαίτερη αγάπη τους για τις δημιουργίες του οίκου Chanel"/>
  </head>
  <body>
    <article>
      <h1>Πέντε Ιταλίδες γιαγιάδες αδελφές που λατρεύουν την Chanel</h1>
      <h2>Πέντε αδερφές από την Ιταλία με πάθος για τη μόδα εξηγούν την ιδιαίτερη αγάπη τους για τις δημιουργίες του οίκου Chanel</h2>
      <address><time datetime="2019-11-24T11:37:00+00:00">24 Nov 2019, 11:37</time> by <a rel="author">LIFOTEAM</a></address>
      <p>
        <b>Μπορεί το «πνευματικό σπίτι» του οίκου Chanel να βρίσκεται στη Γαλλία, όμως η αγάπη και η επιρροή του γνωστού οίκου μόδας είναι παγκόσμια. Έτσι, μέσα από το παρακάτω πρότζεκτ, <b>ο Ιταλός φωτογράφος Marcello Arena</b> επέλεξε να αναδείξει τη γοητεία πέντε αδερφών γιαγιάδων από την Ιταλία φωτογραφίζοντάς τες στους δρόμους του Μιλάνου.</b>
      </p>
      <p>Και οι πέντε γυναίκες φορούν δημιουργίες από τη συλλογή Φθινόπωρο/Χειμώνας 2019 του οίκου Chanel –<b>την τελευταία που ανέλαβε ο Καρλ Λάγκερφελντ–</b> τις οποίες, όμως, έχουν συνδυάσει με δικά τους ξεχωριστά κομμάτια, εξηγώντας παράλληλα τι σημαίνει γι'αυτές η έννοια της κομψότητας.</p>
      <blockquote>«H Coco Chanel συνήθιζε να λέει: "Πριν φύγεις από το σπίτι, κοιτάξου στον καθρέφτη και βγάλε ένα πράγμα από αυτά που φοράς". Αν ακολουθούσε κανείς σήμερα τη συμβουλή της, τότε θα έβγαινε στους δρόμους γυμνός».</blockquote>
      <h3>Elena</h3>
      <figure>
        <img src="https://www.lifo.gr/uploads/image/1570785/chanel-6_Lifo.jpg"/>
        <figcaption>Elena /Φωτο: Marcello Arena</figcaption>
      </figure>
      <p>«Το πρώτο πράγμα που αγόρασα ποτέ από τον οίκο Chanel ήταν ένα navy ταγιέρ, στο οποίο τόσο το blazer όσο και η φούστα είχαν λευκό στρίφωμα. Για μένα η Chanel αντιπροσωπεύει ένα αυστηρό, κλασικό και κομψό στιλ – ποτέ δεν είναι υπερβολικό ή τρομερά εξεζητημένο. Κάθε κομψό ένδυμα του οίκου προσαρμόζεται ιδανικά στη σιλουέτα αυτού που το φοράει, ενώ όλα είναι φτιαγμένα από υφάσματα καλής ποιότητας με επιμελημένα τελειώματα και φοδραρίσματα. Ακόμη θυμάμαι κάποια μακριά φορέματα που φορούσα ως έφηβη. Μάλιστα, το ενδιαφέρον μου για τη μόδα ήταν αυτό που με οδήγησε στο να δουλέψω ως μοδίστρα και να μεταδώσω τις γνώσεις σου στην κόρη μου, Mariuccia. Σήμερα, σε ηλικία 88 χρονών, φοράω άνετα παντελόνια, τα οποία και συνδυάζω με πλεκτές ζακέτες».</p>
      <h3>Mariuccia</h3>
      <figure>
        <img src="https://www.lifo.gr/uploads/image/1570786/chanel-7_Lifo.jpg"/>
        <figcaption>Mariuccia /Φωτο: Marcello Arena</figcaption>
      </figure>
      <p>«Chanel για μένα σημαίνει τελειότητα, φαντασία και κλασικισμός. To πρώτο πράγμα που αγόρασα από αυτόν τον οίκο ήταν ένα μακρύ μάλλινο παλτό, το οποίο είχε ένα τετράγωνο μοτίβο με λευκές, κόκκινες, ροζ και γαλάζιες λεπτομέρειες. Από την άλλη, το πρώτο αξεσουάρ της Chanel που φόρεσα ήταν το αγαπημένο μου ροζ τσαντάκι, το οποίο φοράω και στις φωτογραφίες! Η συμβουλή μου σε μια γυναίκα που θέλει να ετοιμαστεί το πρωί είναι να φορέσει ένα φόρεμα, ένα ταγιέρ, ή μια φούστα και ένα πουκάμισο. Ανάλογα με την εποχή, το μανίκι μπορεί να είναι είτε μακρύ είτε κοντό. Κομψότητα, για μένα, σημαίνει ένα τέλειο ντύσιμο, αλλά πάντοτε με βάση το προσωπικό γούστο και τις πεποιθήσεις σου».</p>
      <h3>Rachele</h3>
      <figure>
        <img src="https://www.lifo.gr/uploads/image/1570788/chanel-3_Lifo.jpg"/>
        <figcaption>Rachele /Φωτο: Marcello Arena</figcaption>
      </figure>
      <p>«Η Chanel είναι ο αγαπημένος μου οίκος μόδας όλων των εποχών κι αυτό οφείλεται στο διακριτικό στιλ των ρούχων και των αξεσουάρ του. Το πρώτο πράγμα που πήρα ήταν ένα κλασικό ταγέρ και μια quilted bag με αλυσίδα, τη δεκαετία του '80. Στη δική μου εποχή πάνω-κάτω όλοι φορούσαν τέτοια πράγματα. Σήμερα δεν ισχύει κάτι τέτοιο και ο καθένας φοράει ό,τι θέλει. Μάλιστα, η Coco Chanel συνήθιζε να λέει: "Πριν φύγεις από το σπίτι, κοιτάξου στον καθρέφτη και βγάλε ένα πράγμα από αυτά που φοράς". Αν ακολουθούσε κανείς σήμερα τη συμβουλή της, τότε θα έβγαινε στους δρόμους γυμνός».</p>
      <h3>Angela</h3>
      <figure>
        <img src="https://www.lifo.gr/uploads/image/1570790/chanel-1_Lifo.jpg"/>
        <figcaption>Angela /Φωτο: Marcello Arena</figcaption>
      </figure>
      <p>«Το πρώτο κομμάτι του οίκου Chanel που αγόρασα ήταν ένα μάλλινο ροζ ταγιέρ και μια φούστα. Το φόρεσα αρκετές φορές, αλλά δυστυχώς το πέταξα αρκετό καιρό πριν. Συνήθιζα να φοράω πλεκτές φούστες με κλασικά μοτίβα και απλά πουκάμισα. Πλέον, φοράω κατά βάση παντελόνια, χωρίς αυτό να σημαίνει ότι δεν επιλέγω και πουκάμισα, που συνήθιζα να φοράω 30 ή 40 χρόνια πριν. Στο παρελθόν, δούλευα σε εργοστάσιο επεξεργασίας μαλλιού, οπότε είχα εύκολη πρόσβαση σε νέα υφάσματα. Η αδερφή μου, η Mariuccia έραβε ρούχα για όλες μας και κάπως έτσι συνηθίζαμε να αλλάζουμε στιλ και ρούχα. Το να είσαι κομψός δεν απαιτεί υπερβολή. Οι κομψοί άνθρωποι δεν είναι αυτοί που με το στιλ τους "αναγκάζουν" τους υπόλοιπους να στρέψουν το βλέμμα τους, όταν είναι έξω στο δρόμο».</p>
      <h3>Teresina</h3>
      <figure>
        <img src="https://www.lifo.gr/uploads/image/1570792/chanel-8_Lifo.jpg"/>
        <figcaption>Teresina /Φωτο: Marcello Arena</figcaption>
      </figure>
      <p>«Όταν ήμουν έφηβη συνήθιζα να φοράω φούστες, αλλά πλέον φοράω κυρίως παντελόνια. Επίσης, συχνά φοράω σακάκια, παντελόνια και πουκάμισα του πρώην συζύγου μου. Το πρώτο πράγμα που κάνω το πρωί, όταν ντύνομαι, είναι ο σταυρός μου και συχνά λέω και μια μικρή προσευχή».</p>
      <figure>
        <img src="https://www.lifo.gr/uploads/image/1570793/chanel_Lifo.jpg"/>
        <figcaption>Φωτο: Marcello Arena</figcaption>
      </figure>
      <figure>
        <img src="https://www.lifo.gr/uploads/image/1570795/chanel-5_Lifo.jpg"/>
        <figcaption>Φωτο: Marcello Arena</figcaption>
      </figure>
      <figure>
        <img src="https://www.lifo.gr/uploads/image/1570794/chanel-2_Lifo.jpg"/>
        <figcaption>Φωτο: Marcello Arena</figcaption>
      </figure>
      <p>
        <i>Με πληροφορίες από anothermag</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/videos/lifo_picks_people/252618/i-moda-einai-emmoni-gia-ton-italo-sxediasti-fausto-puglisi"/>
        <a href="https://www.lifo.gr/articles/fashion_articles/148834"/>
        <a href="https://www.lifo.gr/articles/fashion_articles/115144"/>
      </related>
    </article>
  </body>
</html>