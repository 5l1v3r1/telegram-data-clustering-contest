<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779659/%D8%AA%D9%88%D8%B3%D8%B9%D9%87-%D8%B3%D8%B1%D8%A7%D9%86%D9%87-%D9%81%D8%B6%D8%A7%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88-%D9%87%D9%86%D8%B1%DB%8C-%D8%B6%D8%B1%D9%88%D8%B1%D8%AA-%D8%A7%D9%85%D8%B1%D9%88%D8%B2-%D9%85%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:04:42+00:00"/>
    <meta property="og:title" content="سیدعباس صالحی: توسعه سرانه فضاهای فرهنگی و هنری ضرورت امروز ماست"/>
    <meta property="og:description" content="وزیر فرهنگ و ارشاد اسلامی می‌گوید با توجه به جمعیت جوان و رو به رشد کشور توسعه سرانه فضاهای فرهنگی و هنری از ضرورت‌های جامعه است."/>
  </head>
  <body>
    <article>
      <h1>سیدعباس صالحی: توسعه سرانه فضاهای فرهنگی و هنری ضرورت امروز ماست</h1>
      <address><time datetime="2019-11-24T11:04:42+00:00">24 Nov 2019, 11:04</time> by <a rel="author" href="https://www.mehrnews.com/archive?jr=14" target="_blank">حمید نورشمسی</a></address>
      <p>به گزارش <a href="https://www.mehrnews.com/">خبرگزاری مهر</a>، در جلسه مجمع عمومی عادی سالیانه هیات امنای موسسه کمک به توسعه فرهنگ و هنر که با حضور مدیرعامل، هیات امنا و مدیره این موسسه برگزار شد، با تاکید بر ضرورت افزایش سرانه فضاهای فرهنگی هنری کشور، گفت: ارتقای فضاهای فرهنگی هنری مانند سرانه فضای سبز که یک ضرورت بوده و هست مانند اکسیژن به شمار می آید و توجه به آن از ضروریات است.</p>
      <p>سیدعباس صالحی با تاکید بر این مطلب افزود: موسسات متنوعی در وزارت فرهنگ و ارشاد اسلامی وجود دارد که در زمان های مختلف تاسیس شده اند و در داخل وزارتخانه نقطه های تماس و مشارکت با یکدیگر دارند و موسسه کمک به توسعه فرهنگ و هنر نیز یکی از این موسسات است که ضروری است ماموریت های آن به روشنی تعیین تکلیف شود.</p>
      <p>عضو شورای عالی انقلاب فرهنگی گفت: موسسه کمک به توسعه فرهنگ و هنر یک موسسه توسعه ای است و باید شان توسعه ای برای آن قائل باشیم.</p>
      <p>وزیر فرهنگ و ارشاد اسلامی ادامه داد: این موسسه باید نقش تسهیل گری داشته باشد نه تصدی گر. نباید این موسسه رقیب بخش خصوصی باشد.</p>
      <p>صالحی در عین حال تصریح کرد: موسسه کمک به توسعه فرهنگ و هنر باید در برنامه های خود به صورت خودکفا عمل کند و با چشم انداز درآمد آفرین پیش برود.</p>
      <p>وی با تاکید بر اینکه این موسسه از لحاظ ماموریتی با نگاه توسعه ای باید پیش برود، ادامه داد: این موسسه را می توانیم در حوزه اقتصاد فرهنگ و هنر در نظر بگیریم و موضوع گردشگری فرهنگی هنری را نیز در این حوزه مورد توجه قرار دهیم و به عنوان مثال از ظرفیت های هنرمندان خود با عنوان راهبران این حوزه و با هدف معرفی آثار فرهنگی هنری کشورمان برای گردشگران بهره ببریم.</p>
      <p>وزیر فرهنگ و ارشاد اسلامی در دولت تدبیر و امید ادامه داد: باید به سمت بخش هایی که در حوزه فرهنگ و هنر می تواند به کمک ارتقای سرانه فضاهای فرهنگی و هنری بیاید، برویم و مشارکت در این زمینه را افزایش دهیم.</p>
      <p>صالحی افزود: توجه به ارتقا و توسعه فضاهای فرهنگی هنری در کشور به عنوان یکی از ماموریت های موسسه کمک به توسعه فرهنگ و هنر ضروری و مهم است و باید فاصله ای که در سرانه فضای فرهنگ و هنری کشور وجود دارد را کاهش دهیم زیرا فاصله قابل توجهی در این زمینه با واقعیت مورد نیاز داریم.</p>
      <p>وی با اشاره به اینکه در حال حاضر حدود ۳۰۰ هزار دانشجوی رشته هنر در کشور داریم، ادامه داد: این دانشجویان در آینده علاوه بر نیاز به شغل به عرضه وجودی نیاز دارند ولی فضای فرهنگی هنری به قدری نیست تا بتوان پاسخگوی این نیاز بود. بنابرین ضرورت افزایش سرانه فضاهای فرهنگی هنری در کشور در این مورد نیز نمود پیدا می کند.</p>
      <p>وزیر فرهنگ و ارشاد اسلامی در پایان با تاکید بر اینکه این وزارتخانه مسئول افزایش سرانه فضاهای فرهنگی و هنری در کشور است، افزود: در حال حاضر موسسه کمک به توسعه فرهنگ و هنر باید بر این امر متمرکز شود و ایده های خلاقانه در این حوزه می تواند به کمک این موسسه بیاید.</p>
      <p>وی در عین حال تصریح کرد: تعیین تکلیف موسسه که توسعه ای، حمایتی و یا ترکیبی از این دو است، تعریف رویکردهای موسسه و تعریف ماموریت های اصلی از جمله موضوعات و مواردی است که موسسه کمک به توسعه فرهنگ و هنر باید آن ها را مورد توجه و اهتمام قرار دهد.</p>
      <p>در ابتدای این جلسه حسابرس قانونی این موسسه گزارشی از روند مالی موسسه ارایه داد.</p>
      <p>در ادامه امین عارف نیا مدیرعامل موسسه کمک به توسعه فرهنگ و هنر گزارشی از روند فعالیت های این موسسه ارایه داد.</p>
      <p>وی با اشاره به تاریخچه راه اندازی این موسسه گفت: اقداماتی برای جلب مشارکت سرمایه با برخی سرمایه گذاران از سوی این موسسه صورت گرفته تا بتواند به یک بازوی اقتصادی برای وزارت فرهنگ و ارشاد اسلامی تبدیل شود.</p>
      <p>وی ادامه داد: در دولت یازدهم ساماندهی و شفاف سازی رویه های مالی و حسابرسی در دستور کار این موسسه قرار گرفت و در دولت دوازدهم با توجه به دستور دکتر صالحی وزیر فرهنگ و ارشاد اسلامی تلاش مضاعف برای افزایش فضاهای فرهنگی و هنری در دستور کار این موسسه قرار گرفته که از آن جمله می توان به ایجاد و توسعه مراکز فرهنگی هنری، حمایت از فعالیت های فرهنگی و هنری اهالی فرهنگ و هنر، ایفای نقش در حوزه های گردشگری، برگزاری برنامه های فرهنگی و هنری و ... اشاره کرد.</p>
      <p>عارف نیا در ادامه با اشاره به ساختار و اهداف این موسسه افزود: چشم انداز موسسه مبتنی بر اهداف آن ترسیم شده و بر مبنای آن راهبردهای موسسه نیز شکل گرفته است که استاندارد سازی مراکز از آن جمله است.</p>
      <p>وی در ادامه گفت: موسسه کمک به توسعه فرهنگ و هنر به کلان پروژه های مورد تاکید وزیر محترم نیز توجه داشته و بر اساس آن در حوزه های کسب و کار در این زمینه تلاش کرده است.</p>
      <p>عارف نیا با اشاره به عملکرد این موسسه در ۶ ماهه نخست سال جاری افزود: تدوین برنامه بهره برداری انجام اقدامات عمرانی، انعقاد قرارداد تحویل و راه اندازی تالار شهر رشت، تدوین سند چشم انداز موسسه، تامین نیروی انسانی مجموعه های رفاهی خودگردان وزارت فرهنگ و ارشاد اسلامی، پیگیری و تعیین تکلیف پرونده های بدهی معوق مالیاتی موسسه و ... از جمله اقدامات در این بازه زمانی است.</p>
      <p>وی در ادامه با اشاره به اقدامات این موسسه در هتل فرهنگ و هنر مشهد ادامه داد در ۶ مال ابتدای امسال حدود ۹هزار میهمان در این هتل پذیرش شده که از اصحاب فرهنگ و هنر بوده است.</p>
      <p>عارف نیا در عین حال تصریح کرد: در دو سال گذشته این هتل به عنوان مجموعه اقامتی نمونه در استان خراسان رضوی معرفی شده است.</p>
      <p>وی در ادامه به برخی اقدامات این موسسه در مجموعه های تفریحی اقامتی آدران، مجتمع فرهنگی هنری فرشچیان در اصفهان و ... اشاره کرد.</p>
      <p>مدیرعامل موسسه کمک به توسعه فرهنگ و هنر در پایان به برنامه ها و رئوس مالی پیش بینی شده در سال ۹۹ اشاره کرد و گفت: کمک به ارتقای کیفیت و کمیت ارائه خدمات گردشگری به اصحاب فرهنگ و هنر، کمک به ارتقای کیفیت خدمات فرهنگی و هنری در استان ها و کمک به توسعه کسب و کارهای فرهنگی و هنری و برگزاری رویدادهای فرهنگی هنری و تبلیغاتی مرتبط با المپیک ۲۰۲۰ توکیو از جمله این رئوس است.</p>
      <p>وی در پایان از بهره برداری تالار شهر شهرهای ارومیه، کرمان و ساری در سال آینده خبر داد.</p>
      <p>در این جلسه برخی از اعضا به طرح پیشنهادها و انتقادهای خود پرداختند.</p>
    </article>
  </body>
</html>