<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/devatenactku-v-kanade-povede-prerost-kdo-si-rekne-o-letosni-ms/5044080"/>
    <meta property="og:site_name" content="Hokej.cz"/>
    <meta property="article:published_time" content="2019-11-24T11:16:00+00:00"/>
    <meta property="og:title" content="Devatenáctku v Kanadě povede Přerost, kdo si řekne o letošní MS?"/>
    <meta property="og:description" content="Někteří hráči bojují o letošní mistrovství světa do 20 let, většina o to příští. Právě takhle lze popsat nominaci české reprezentace U19 na velký prosincový turnaj World Junior A Challenge v Kanadě! Juniorskou zálohu povede jako hlavní trenér Miroslav Přerost."/>
  </head>
  <body>
    <article>
      <h1>Devatenáctku v Kanadě povede Přerost, kdo si řekne o letošní MS?</h1>
      <address><time datetime="2019-11-24T11:16:00+00:00">24 Nov 2019, 11:16</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Někteří hráči bojují o letošní mistrovství světa do 20 let, většina o to příští. Právě takhle lze popsat nominaci české reprezentace U19 na velký prosincový turnaj World Junior A Challenge v Kanadě! Juniorskou zálohu povede jako hlavní trenér Miroslav Přerost.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Důvod je jednoduchý – turnaj se každým rokem odehrává mimo oficiální reprezentační termíny, celosezonní hlavní trenér David Bruk si tak musí plnit své povinnosti v prvoligových Litoměřicích.</p>
      <p>Letošní World Junior A Challenge se koná ve městě Dawson Creek v Britské Kolumbii, jeden duel bude hostit Fort St. John a přípravné zápasy další dvě města. To se týká i českého týmu, jenž absolvuje generálku v Grand Prairie proti domácímu klubu, hrajícímu nižší soutěž AJHL.</p>
      <p>Samotný turnaj pak bude mít pět účastníků, kromě Čechů to jsou Američané, dva výběry Kanady (West a East) a ruská reprezentace do 18 let. Ve společné základní skupině se utkají každý s každým, čtyři nejlepší postoupí do semifinále hraného systémem 1–4, 2–3, následovat budou finále a utkání o bronz.</p>
      <p>Česká reprezentace se sejde v neděli 1. prosince na zimním stadionu v Rokycanech. Hned v pondělí odletí do Grande Prairie, kde ve čtvrtek 5. prosince odehraje přípravný duel. Následovat bude krátký přesun do Dawson Creeku; Češi zahájí turnaj v neděli 8. prosince proti Rusům. Medailové bitvy jsou na programu přesně o týden později a česká výprava dorazí zpět do Prahy až v úterý 17. prosince.</p>
      <figure>
        <img src="https://hokej.cz/files/images/202/u19-nominace3-prerost-2411.jpg"/>
        <figcaption>Foto: Karel Švec, Český hokej</figcaption>
      </figure>
      <p>Trenéři Miroslav Přerost a Rostislav Vlach budou mít k dispozici dva brankáře, sedm obránců a třináct útočníků.</p>
      <p>Drtivou převahu v kádru má ročník 2001, na turnaj vyrazí jen čtyři hráči staršího ročníku 2000 – <a href="https://hokej.cz/hrac/35231">Zack Malík</a>, <a href="https://hokej.cz/hrac/9430713">Daniel Kowalczyk</a>, <a href="https://hokej.cz/hrac/37791">Robin Všetečka</a> a <a href="https://hokej.cz/hrac/51521">Šimon Jelínek</a>. Malík nedávno skončil v Muskegonu v USHL, zbylá trojice hraje domácí soutěže.</p>
      <p>Reálně bude většina hokejistů pomýšlet až na příští šampionát dvacítek, ale všichni mohou pochopitelně zabojovat i o ten letošní – ti nejlepší každoročně dostanou povolání do kempu hlavní juniorské kategorie.</p>
      <p>Brankáře <a href="https://hokej.cz/hrac/38591">Jana Škorpíka</a> zřejmě příliš přibrzdilo zranění, do hry se vrátil až tento týden po více než měsíci a půl. Naopak jeho kolega <a href="https://hokej.cz/hrac/971476">Jakub Dobeš</a> prožívá výtečný start sezony, z NAHL se probojoval do USHL, kde se mu aktuálně daří.</p>
      <p>Zajímavé bude sledovat formu dalších zámořských krajánků <a href="https://hokej.cz/hrac/38981">Ondřeje Pšeničky</a> a <a href="https://hokej.cz/hrac/38171">Marcela Barinky</a>. Za mladší ročník toho v reprezentaci vedle nich hodně odehráli <a href="https://hokej.cz/hrac/1055796">Filip Přikryl</a>, <a href="https://hokej.cz/hrac/54066">Adam Najman</a>, <a href="https://hokej.cz/hrac/53011">Jakub Rychlovský</a> či <a href="https://hokej.cz/hrac/39491">Jiří Suhrada</a> z Finska.</p>
      <p>Vedle několika zmíněných hráčů z Chance ligy se představí také zajímaví mladíci z juniorského turnaje O Pohár DHL. Vévodí jim sehraná a nejproduktivnější dvojice z Hradce Králové, tedy <a href="https://hokej.cz/hrac/53361">Petr Poppel</a> a <a href="https://hokej.cz/hrac/50581">Matěj Morong</a>.</p>
      <figure>
        <img src="https://hokej.cz/files/images/202/u19-nominace2-rychlovsky-2411.jpg"/>
        <figcaption>Foto: Karel Švec, Český hokej</figcaption>
      </figure>
      <h3>Nominace českého týmu</h3>
      <p><b>Brankáři:</b><br/><b>Jan Škorpík</b> (Litoměřice), <b>Jakub Dobeš</b> (Omaha Lancers, USHL).</p>
      <p><b>Obránci:</b><br/><b>Jakub Černohorský</b> (Jihlava), <b>Zack Malík</b> (Třinec), <b>Albert Šiller</b> (Plzeň), <b>Jiří Suhrada</b> (Tappara Tampere, Finsko), <b>Daniel Kowalczyk</b> (Kometa Brno), <b>Ondřej Volráb</b> (Kladno), <b>Daniel Poizl</b> (Kadaň).</p>
      <p><b>Útočníci:</b><br/><b>Matěj Morong</b>, <b>Petr Poppel</b> (oba Hradec Králové), <b>Robin Všetečka</b> (Slavia Praha), <b>Filip Přikryl</b> (Litoměřice), <b>Adam Najman</b>, <b>Jakub Rychlovský</b> (oba Benátky nad Jizerou), <b>Marek Princl</b> (Plzeň), <b>Šimon Jelínek</b>, <b>Tomáš Bernat</b> (oba Kladno), <b>Theodor Pištěk</b> (Örebro, Švédsko), <b>Erik Čermák</b> (Kadaň), <b>Ondřej Pšenička</b> (Waterloo Black Hawks, USHL), <b>Marcel Barinka</b> (Halifax Mooseheads, QMJHL).</p>
      <p>
        <b>Náhradníci:</b>
      </p>
      <p><b>Brankáři:</b> Ondřej Chaloupek (Jihlava), Tomáš Sajdl (Hradec Králové). <b>Obránci:</b> Jakub Žůrek (Benátky nad Jizerou), Jan Štibingr (Madison Capitols, USHL), Adam Rutar (Olomouc), Jan Klodner (Kadaň). <b>Útočníci:</b> David Jindra (Litvínov), Adam Křemen (Sokolov), Petr Hašek (Kladno), Adam Klapka (Benátky nad Jizerou).</p>
      <p>
        <b>Realizační tým:</b>
      </p>
      <p><b>Manažer:</b> Petr Komers<br/><b>Hlavní trenér:</b> Miroslav Přerost<br/><b>Asistent trenéra:</b> Rostislav Vlach<br/><b>Trenér brankářů:</b> Benjamin Sequens<br/><b>Lékař:</b> MUDr. Jindřich Ježek<br/><b>Fyzioterapeut:</b> Lukáš Helm<br/><b>Kustod:</b> Jiří Šrámek</p>
      <h3>Program World Junior A Challenge</h3>
      <p><b>Čtvrtek 6. prosince – přípravné zápasy:</b><br/>3:00 Kanada East – USA (Chetwynd)<br/>3:00 Grand Prairie Storm – Česko (Grande Prairie)<br/>3:00 Kanada West – Rusko (Fort St. John)</p>
      <p><b>Sobota 7. prosince:</b><br/>22:00 Kanada East – Rusko</p>
      <p><b>Neděle 8. prosince:</b><br/>3:00 Kanada West – USA<br/>22:00 Rusko – Česko</p>
      <p><b>Pondělí 9. prosince:</b><br/>3:00 Kanada East – Kanada West</p>
      <p><b>Úterý 10. prosince:</b><br/>3:00 USA – Česko</p>
      <p><b>Čtvrtek 12. prosince:</b><br/>3:00 Kanada West – Rusko<br/>3:00 USA – Kanada East (Fort St. John)</p>
      <p><b>Pátek 13. prosince:</b><br/>3:00 Česko – Kanada West<br/>22:00 Rusko – USA</p>
      <p><b>Sobota 14. prosince:<br/></b>3:00 Česko – Kanada East<br/>22:00 1. semifinále</p>
      <p><b>Neděle 15. prosince:</b><br/>3:00 2. semifinále<br/>20:00 zápas o 3. místo</p>
      <p><b>Pondělí 16. prosince:</b><br/>0:00 finále</p>
      <p>
        <i>Neoznačené zápasy se hrají v Dawson Creeku. Začátky jsou uvedeny v českých časech, v Kanadě je o 8 hodin méně.</i>
      </p>
      <related>
        <a href="https://hokej.cz/suhrada-se-v-repre-trefil-proti-svym-konecne-jsem-to-prolomil/5043920"/>
        <a href="https://hokej.cz/ztrata-na-finy-jen-ve-zpracovani-prihravky-a-zakonceni-rika-bruk/5043779"/>
        <a href="https://hokej.cz/ztracene-vedeni-a-treti-prohra-devatenactka-na-finy-nevyzrala/5043720"/>
      </related>
    </article>
  </body>
</html>