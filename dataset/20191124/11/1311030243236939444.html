<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626055/%E0%A6%A8%E0%A6%A4%E0%A7%81%E0%A6%A8-%E0%A6%95%E0%A6%AE%E0%A6%BF%E0%A6%9F%E0%A6%BF-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%AD%E0%A6%BE%E0%A6%AC%E0%A6%AE%E0%A7%82%E0%A6%B0%E0%A7%8D%E0%A6%A4%E0%A6%BF-%E0%A6%AB%E0%A7%87%E0%A6%B0%E0%A6%BE%E0%A6%AC%E0%A7%87-%E0%A6%86%E0%A6%B6%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T11:22:00+00:00"/>
    <meta property="og:title" content="নতুন কমিটি যুবলীগের ভাবমূর্তি ফেরাবে, আশা ওবায়দুলের"/>
    <meta property="og:description" content="আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, নতুন কমিটি যুবলীগের ভাবমূর্তি ফিরিয়ে আনতে কাজ করবে। আওয়ামী লীগে অনুপ্রবেশের বিষয়টি দীর্ঘদিনের। দলে আগাছা পরগাছা পরিষ্কারের প্রচেষ্টা অব্যাহত রয়েছে। ঢাকায় পাঁচটি সহযোগী সংগঠনের কমিটি দেওয়া হয়েছে। সেখানে আমরা ক্লিন ইমেজের নেতৃত্ব উপহার দিয়েছি। এ ছাড়া, ৭০টি জেলা-উপজেলায় কমিটি হয়েছে। সেখানেও ক্লিন ইমেজের নেতৃত্ব এসেছে।..."/>
  </head>
  <body>
    <article>
      <h1>নতুন কমিটি যুবলীগের ভাবমূর্তি ফেরাবে, আশা ওবায়দুলের</h1>
      <address><time datetime="2019-11-24T11:22:00+00:00">24 Nov 2019, 11:22</time> by <a rel="author">বাসস, ঢাকা</a></address>
      <p>আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, <a href="https://www.prothomalo.com/bangladesh/article/1625911">নতুন কমিটি যুবলীগের</a> ভাবমূর্তি ফিরিয়ে আনতে কাজ করবে। আওয়ামী লীগে অনুপ্রবেশের বিষয়টি দীর্ঘদিনের। দলে আগাছা পরগাছা পরিষ্কারের প্রচেষ্টা অব্যাহত রয়েছে। ঢাকায় পাঁচটি সহযোগী সংগঠনের কমিটি দেওয়া হয়েছে। সেখানে আমরা ক্লিন ইমেজের নেতৃত্ব উপহার দিয়েছি। এ ছাড়া, ৭০টি জেলা-উপজেলায় কমিটি হয়েছে। সেখানেও ক্লিন ইমেজের নেতৃত্ব এসেছে।</p>
      <p>গতকাল শনিবার বিনা প্রতিদ্বন্দ্বিতায় যুবলীগের চেয়ারম্যান নির্বাচিত হয়েছেন শেখ ফজলে শামস। আর সাধারণ সম্পাদক হয়েছেন মাঈনুল হোসেন খান।</p>
      <p>দলে অনুপ্রবেশকারীদের প্রসঙ্গে আওয়ামী লীগের সাধারণ সম্পাদক বলেন, আওয়ামী লীগে অনুপ্রবেশকারীদের যে তালিকা প্রধানমন্ত্রীর কাছে ছিল, সেগুলো বিভাগীয় নেতাদের হাতে তুলে দেওয়া হয়েছে। অনুপ্রবেশকারীদের বিষয়ে তদন্ত করে ব্যবস্থা নেওয়া হবে। তালিকায় থাকা কোনো নেতার বিরুদ্ধে অনুপ্রবেশকারী হিসেবে প্রমাণ হলে আওয়ামী লীগ থেকে বিতাড়িত করা হবে।</p>
      <p>আজ রোববার ওবায়দুল কাদের রাজধানীর মতিঝিলে বিআরটিসির বাস ডিপোতে প্রধানমন্ত্রী শেখ হাসিনার দেওয়া উপহার হিসেবে আটটি শিক্ষাপ্রতিষ্ঠানকে বিআরটিসির বাস হস্তান্তর করেন। এ উপলক্ষে আয়োজিত অনুষ্ঠানে প্রধান অতিথির বক্তব্যে তিনি এসব কথা বলেন।</p>
      <p>অনুষ্ঠানে সভাপতিত্ব করেন বাংলাদেশ সড়ক পরিবহন করপোরেশন বিআরটিসির চেয়ারম্যান মো. এহছানে এলাহী।</p>
      <p>বিএনপি’র সভার অনুমতি প্রসঙ্গে ওবায়দুল কাদের বলেন, সকালে স্বরাষ্ট্রমন্ত্রীর সঙ্গে আমার কথা হয়েছে। বিএনপির পার্টি অফিসের সামনে তাদের সভা করার অনুমতি দেওয়া হয়েছে।</p>
      <p>অনুষ্ঠানে সড়ক পরিবহনমন্ত্রী প্রধানমন্ত্রী শেখ হাসিনা’র অনুদানকৃত আটটি শিক্ষাপ্রতিষ্ঠানের কর্তৃপক্ষের হাতে নয়টি বিআরটিসি বাসের চাবি হস্তান্তর করেন।</p>
      <p>ভারত থেকে আমদানি করা এসব বাসগুলোর প্রতিটিতে আসনসংখ্যা রয়েছে ৪৪টি করে। আটটি শিক্ষাপ্রতিষ্ঠানের মধ্যে একটি শিক্ষাপ্রতিষ্ঠানকে বিআরটিসি’র দুটি বাস এবং সাত শিক্ষাপ্রতিষ্ঠানের প্রতিটিকে একটি করে বাস হস্তান্তর করা হয়।</p>
      <p>শিক্ষাপ্রতিষ্ঠানগুলো হলো- খুলনা সরকারি মহিলা কলেজ, শামসুল হক খান স্কুল এন্ড কলেজ, সরকারি তিতুমীর কলেজ, বান্দরবান সরকারি মহিলা কলেজ, বান্দরবান সরকারি কলেজ, টাঙ্গাইলের কুমুদিনী সরকারি কলেজ, ইডেন মহিলা কলেজ ও মাওলানা ভাসানী বিজ্ঞান প্রযুক্তি বিশ্ববিদ্যালয়।</p>
      <p>সেতুমন্ত্রী ওবায়দুল কাদের বলেন, প্রধানমন্ত্রী শেখ হাসিনার প্রতিশ্রুতি অনুযায়ী এ বাসগুলো দেওয়া হলো। বিআরটিসি একটি অলাভজনক জন সেবাবান্ধব রাষ্ট্রীয় পরিবহন। লাভের দিকে গুরুত্ব না দিয়ে আমরা জনগণের সেবার ওপরে গুরুত্ব দিয়ে থাকি। নতুন এই গাড়িগুলো অবহেলায় যেন নষ্ট না হয়, সেদিকে খেয়াল রাখতে হবে।</p>
    </article>
  </body>
</html>