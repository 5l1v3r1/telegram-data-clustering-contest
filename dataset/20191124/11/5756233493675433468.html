<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623115/%D8%AA%D9%86%D9%87%D8%A7-%D8%B1%D8%A7%D9%87-%DA%A9%D9%86%D8%AA%D8%B1%D9%84-%D8%A8%DB%8C%D9%85%D8%A7%D8%B1%DB%8C-%D8%A2%D9%86%D9%81%D9%84%D9%88%D8%A7%D9%86%D8%B2%D8%A7%DB%8C-%D9%BE%D8%B1%D9%86%D8%AF%DA%AF%D8%A7%D9%86-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T11:21:00+00:00"/>
    <meta property="og:title" content="تنها راه کنترل بیماری آنفلوانزای پرندگان چیست؟"/>
    <meta property="og:description" content="رئیس دامپزشکی شهرستان خرم‌دره گفت: تنها راه کنترل بیماری مهلک آنفلوآنزای پرندگان، رعایت اصول بهداشتی و قرنطینه‌ای است."/>
  </head>
  <body>
    <article>
      <h1>تنها راه کنترل بیماری آنفلوانزای پرندگان چیست؟</h1>
      <address>
        <time datetime="2019-11-24T11:21:00+00:00">24 Nov 2019, 11:21</time>
      </address>
      <p>
        <i>رئیس دامپزشکی شهرستان خرم‌دره گفت: تنها راه کنترل بیماری مهلک آنفلوآنزای پرندگان، رعایت اصول بهداشتی و قرنطینه‌ای است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهدی حیدری در جلسه پیشگیری از شیوع آنفلوانزای پرندگان با بیان این‌که به حالتی از بیماری آنفلوانزای پرندگان اطلاق می‌شود که دارای سرعت بالای انتشار و سرایت، دارای مخاطرات شدید بهداشت عمومی و یا موجب محدودیت در تجارت بین‌المللی شود، افزود: شاخص‌های اصلی اپیدمیولوژیکی نیز شامل مخاطره نوع تیپ بیماری، جمعیت حساس و در معرض خطر، نحوه انتشار و انتقال آن، میزان بروز، میزان شیوع، میزان واگیری میزان تلفات یا مرگ و میر آن است.</p>
      <p>وی در ادامه با بیان این‌که آنفلوانزای پرندگان یک بیماری ویروسی جدی و بسیار عفونی ماکیان و پرندگان شکاری است که توسط تیپ‌های مختلف ویروس آنفلوانزا ایجاد می‌شود، تصریح کرد: عفونت ناشی از این ویروس‌ها ممکن است به پستانداران و به خصوص انسان‌ها گسترش یابد.</p>
      <p>حیدری با تاکید بر این‌که دانش امروزی نشان می‌دهد که خطرات بهداشتی ناشی از تیپ‌های به اصطلاح دارای بیماری‌زایی پایین از خطر ناشی از تیپ‌های بسیار بیماری‌زا کمتر است، ادامه داد: این در حالی است که ویروس‌های بیماری‌زا از جهش ناشی از ویروس‌های دارای بیماری پایین از دو تحت تیپ h۵ با h۷ سرچشمه می‌گیرند که می‌توانند در ماکیان منجر به ایجاد بیماری یا میزان مرگ و میر پیش از ۹۰ درصد شوند.</p>
      <p>این مسئول در ادامه به تاریخچه بیماری آنفلوانزای طیور پرداخت و افزود: شیوع این ویروس از زمان نخستین شناسایی آن در جمهوری کره در دسامبر ۲۰۰۳ تاکنون ادامه یافته است و به رغم تلاش‌های فراوان در جهت کنترل این بیماری، هنوز هم موارد جدید از شیوع آن در تایلند، ویتنام، اندونزی، چین، ترکیه، هلند، مصر، آلمان، کانادا، ایتالیا، کره و نیز روسیه ثبت می‌شود، این در حالی است که در کشورهایی چون ویتنام و اندونزی برنامه‌های گسترده‌ای برای کنترل این بیماری اجرا شده است.</p>
      <p>وی با اشاره به این‌که آنفلوانزا یک بیماری مهم جهانی است، تصریح کرد: این بیماری ممکن است در سرتاسر جهان دیده شود و اخیراً نیز همه‌گیرهایی از بیماری در نقاط مختلف دنیا اتفاق افتاده است و هم‌اکنون در کشورهای شرق آسیا و اروپا، روسیه، قزاقستان ترکیه، عراق و غیره گزارش شده است.</p>
      <p>رئیس دامپزشکی شهرستان خرم‌دره با بیان این‌که علت شیوع جهانی این بیماری، تنوع وسیع ویروس و نیز میزبان است، گفت: تاکنون در جهان برای این بیماری واکنش موثر پیدا نشده و تنها راه کنترل این بیماری مهلک، رعایت اصول بهداشتی و قرنطینه‌ای است.</p>
      <p>این مسئول با اشاره به علایم بیماری در پرندگان افزود: برخی از این علائم شامل انتشار سریع بیماری در کله و شروع ناگهانی و رو به رشد تلفات، ژولیدگی پرها، بی‌حالی، افسردگی، علائم تنفسی حاد مانند عطسه، سرفه و ترشحات از بینی و چشم، کاهش ناگهانی مصرف دام، کاهش شدید تولید تخم‌مرغ، تولید تخم‌مرغ با پوسته نرم، تورم ناحیه سر و صورت همراه با سیانوزه تاج و ریش است.</p>
      <p>حیدری با اشاره به علائم بیماری در طیور نیز افزود: شروع ناگهانی و کاهش شدید مصرف آب در چشم، علائم تنفسی حاد، سیاه و متورم شدن تاج و ریش، خونریزی در زیر پوست ساق یا ژولیدگی پرها، کاهش شدید تولید تخم‌مرغ از علائم بیماری است.</p>
      <p>وی با بیان این‌که پرندگان وحشی به‌ویژه پرندگان آبزی مهاجر عامل انتقال بیماری در سراسر جهان هستند و ایران هم در مسیر مهاجرت پرندگان است، ادامه داد: تماس با طیور آلوده، تماس با تجهیزات آلوده مانند لباس کار، آب، دان، کشف و وسایل آلوده تماس با کود و مرغ و بستر آلوده از دیگر راه‌های انتقال این بیماری هستند.</p>
      <p>رئیس دامپزشکی شهرستان خرم‌دره با اشاره به راه‌های پیشگیری از بیماری آنفلوانزای طیور، خاطرنشان کرد: رعایت اصول بیوسیکوریتی در احداث پرورش واحدهای طیور صنعتی، رعایت حریم مرغ‌داری از زیستگاه‌های پرنده‌های مهاجر، تهیه آب سالم و مطمئن، تهیه دان از منابع مطمئن، عدم نگهداری هر نوع طیور اهلی و وحشی در واحد، ممانعت از نفوذ هر نوع پرنده به داخل واحد و ممنوعیت واردات طیور و فرآورده‌های تولیدی از کشورهای آلوده از مهم‌ترین راه‌های پیشگیری از این بیماری هستند.</p>
    </article>
  </body>
</html>