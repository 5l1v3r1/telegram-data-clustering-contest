<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149520/video-reprezentant-haraslin-v-polsku-opat-skoroval-az-trikrat-sme-v-zime-cakali-na-var"/>
    <meta property="og:site_name" content="Sport7"/>
    <meta property="article:published_time" content="2019-11-24T11:34:32+00:00"/>
    <meta property="og:title" content="VIDEO: Reprezentant Haraslín v Poľsku opäť skóroval: Až trikrát sme v zime čakali na VAR"/>
    <meta property="og:description" content="Varšava 24. novembra (TASR) - Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na priebežných 1:1."/>
  </head>
  <body>
    <article>
      <h1>VIDEO: Reprezentant Haraslín v Poľsku opäť skóroval: Až trikrát sme v zime čakali na VAR</h1>
      <address><time datetime="2019-11-24T11:34:32+00:00">24 Nov 2019, 11:34</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Varšava 24. novembra (TASR) - Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na priebežných 1:1.</b>
      </p>
      <p><b>"Potrebovali sme sa chytiť. Som rád, že sme nakoniec získali tri body,"</b> uviedol po zápase pre <a href="http://www.csm-agency.sk/">www.csm-agency.sk</a> vymrznutý Haraslín. V čase duelu bolo v Gdansku pod nulou, pocitová teplota sa pohybovala okolo mínus sedem stupňov Celzia.</p>
      <p>Zápas sa nezačal pre domácich dobre, po deviatich minútach sa nováčik ujal vedenia. O vyrovnanie sa postaral Haraslín, v 24. minúte najlepšie zareagoval na center z pravej strany a z ťažkého uhla poslal loptu do brány. <b>"Vzápätí sme dali ďalší gól, hneď po zmene strán sme zvýšili naše vedenie. Bolo to veľmi dôležité víťazstvo. Sme v prvej osmičke, verím, že sa nakopneme k úspešnej sérii a v tabuľke budeme stúpať,"</b> povedal 23-ročný krídelník, ktorý bol podľa indexu InStat tretím najlepším hráčom zápasu.</p>
      <p>Duel sa nadstavoval až o osem minút. <b>"Až trikrát sme čakali na VAR. Nechápem, že v sporných momentoch v Anglicku alebo v Nemecku je výsledok známy veľmi rýchlo, tu sa čaká veľmi dlho. Nie je nič príjemné čakať v zime... Len pre zaujímavosť: na základe VAR-u nám rozhodca neuznal dva góly a zrušil nariadenú penaltu,"</b> pokračoval.</p>
      <figure>
        <iframe src="https://www.youtube.com/embed/rX4foktW1OQ" width="480" height="270" data-service="Youtube" scrolling="no"/>
      </figure>
      <p>Haraslín sa vyjadril aj k žrebu play off Ligy národov. Slovensko v marci privíta Írsko a v prípade víťazstva nastúpi na ihrisku Bosny a Hercegoviny alebo Severného Írska. <b>"Verím, že zdoláme Írov a potom vo víťaznej eufórii dokážeme uspieť aj vonku. Je to však ešte veľmi ďaleko, dovtedy každý z nás bude bojovať vo svojich kluboch. Verím, že v marci budeme v dobrej forme a potešíme slovenských fanúšikov,"</b> dodal.</p>
      <related>
        <a href="https://www.sport7.sk/147597/video-lukas-haraslin-to-trafil-paradne-slovak-sa-v-polsku-blysol-nadhernym-golom"/>
      </related>
    </article>
  </body>
</html>