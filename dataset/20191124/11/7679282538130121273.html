<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-indian-pacers-bag-historic-first-after-dominant-win-against-bangladesh-in-kolkata-2865758.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T11:35:40+00:00"/>
    <meta property="og:title" content="INDvsBAN: कोलकाता में रहा भारतीय तेज गेंदबाजों का बोलबाला, बना ये स्पेशल रिकॉर्ड"/>
    <meta property="og:description" content="भारत ने तेज गेंदबाजों की अगुवाई में बांग्लादेश को पहली बार हुए डे-नाइट टेस्ट मैच में तीसरे दिन ही पारी और 46 रन से हरा दिया। इसके साथ ही भारत ने सीरीज के दोनों मैच पारी के अंतर से जीतकर सीरीज 2-0 से..."/>
  </head>
  <body>
    <article>
      <h1>INDvsBAN: कोलकाता में रहा भारतीय तेज गेंदबाजों का बोलबाला, बना ये स्पेशल रिकॉर्ड</h1>
      <address><time datetime="2019-11-24T11:35:40+00:00">24 Nov 2019, 11:35</time> by <a rel="author">लाइव हिन्दुस्तान टीम,नई दिल्ली</a></address>
      <p>भारत ने तेज गेंदबाजों की अगुवाई में बांग्लादेश को पहली बार हुए डे-नाइट टेस्ट मैच में तीसरे दिन ही पारी और 46 रन से हरा दिया। इसके साथ ही भारत ने सीरीज के दोनों मैच पारी के अंतर से जीतकर सीरीज 2-0 से अपने नाम की। बंगलादेश ने पहली पारी में 106 रन बनाये थे जबकि भारत ने 347 रन बनाकर पहली पारी में 241 रन की बढ़त हासिल कर ली। मेहमान टीम दूसरी पारी में 41.1 ओवर में 195 रन पर सिमट गयी। </p>
      <p>इस पूरे मैच में भारतीय तेज गेंदबाजी की तिगड़ी ने 19 विकेट हासिल किये। भारतीय टेस्ट इतिहास में तेज गेंदबाजों के 19 विकेट लेने का यह दूसरा मौका है। इससे पहले 2018 में भारतीय तेज गेंदबाजों ने ट्रेंट ब्रिज में इंग्लैंड के खिलाफ 19 विकेट लिए थे। भारतीय तेज गेंदबाजों ने 2017-18 में दक्षिण अफ्रीका के खिलाफ जोहानसबर्ग में सभी 20 विकेट लिए थे।</p>
      <p>
        <b>
          <a href="https://www.livehindustan.com/cricket/story-india-vs-bangladesh-pink-ball-test-match-ended-in-just-968-balls-india-won-12th-test-series-in-a-row-2865737.html">मात्र 968 गेंद में खत्म हुआ कोलकाता मैच, भारत ने जीती लगातार 12वीं टेस्ट सीरीज</a>
        </b>
      </p>
      <p>भारत के लिए घरेलू टेस्ट में यह दूसरा मौका है जब किसी मैच में स्पिनरों ने कम से कम एक गेंद फेंकी है लेकिन पूरे मैच में स्पिनरों को कोई विकेट नहीं मिला है। इस मैच में तेज गेंदबाजों के 19 विकेट किसी घरेलू टेस्ट में भारत के सबसे ज्यादा विकेट हैं। इससे पहले भारतीय तेज गेंदबाजों ने 2017-18 में ईडन गार्डन में ही श्रीलंका के खिलाफ 17 विकेट हासिल किये थे। </p>
      <p>इस मैच के दौरान एक चौंकाने वाला रिकॉर्ड बना। बता दें कि मैदान पर महज 968 गेंद डाली गयी जिससे यह देश में नतीजे निकलने वाला सबसे छोटा मैच रहा जिससे भारत ने घरेलू और विदेशी मैदान पर लगातार सातवीं टेस्ट जीत हासिल की। गेंदों के लिहाज से भारत ने इससे पहले 2018 में अफगानिस्तान के खिलाफ सबसे जल्दी जीत हासिल की थी। इसमें 1028 गेंद फेंकी गयी थीं और उसने अफगानिस्तान को पारी और 262 रन से हराया था।</p>
      <p>
        <b>
          <a href="https://www.livehindustan.com/cricket/story-india-vs-bangladesh-virat-kohli-become-the-fifth-successful-captain-in-test-cricket-surpassed-australia-alan-border-2865715.html">विराट बने दुनिया के 5वें सबसे सफल कप्तान, एलन बॉर्डर को पछाड़ा</a>
        </b>
      </p>
    </article>
  </body>
</html>