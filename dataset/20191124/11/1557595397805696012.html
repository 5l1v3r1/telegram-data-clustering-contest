<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/kinisi-81-gia-synedrio-pasok-i-igesia-epithymei-elegchomeno-komma/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T11:15:04+00:00"/>
    <meta property="og:title" content="«Κίνηση 81» για Συνέδριο ΠΑΣΟΚ: «Η ηγεσία επιθυμεί ελεγχόμενο κόμμα»"/>
    <meta property="og:description" content="Ανακοίνωση εξέδωσε η «Κίνηση 81» με την οποία ζητεί σύγκλιση ενός νέου «ανοιχτού Συνεδρίου» του ΠΑΣΟΚ έτσι ώστε να αναλυθούν"/>
  </head>
  <body>
    <article>
      <h1>«Κίνηση 81» για Συνέδριο ΠΑΣΟΚ: «Η ηγεσία επιθυμεί ελεγχόμενο κόμμα»</h1>
      <address>
        <time datetime="2019-11-24T11:15:04+00:00">24 Nov 2019, 11:15</time>
      </address>
      <p>
        <b>Δείτε ολόκληρη την ανακοίνωση της «Κίνησης 81»<br/></b>
        <br/>
        <i>«Σε μία ιδιαίτερα δύσκολη περίοδο όπου η κοινωνία δέχεται την επέλαση του Κράτους της Δεξιάς, σε όλα τα επίπεδα και τις λαϊκίστικες ιαχές του ΣΥΡΙΖΑ, η κοινωνία χρειάζεται ένα δυναμικό σοσιαλιστικό κόμμα που θα μπορεί να εκφράσει τα σύγχρονα στρώματα των μην προνομιούχων αλλά και όλων που περιθωριοποιούνται από τις πολιτικές για λίγους.</i>
      </p>
      <p>
        <i>Η ανάπτυξη που επιχειρεί η ΝΔ δεν αφορά τους πολλούς. Ο ΣΥΡΙΖΑ δεν φαίνεται να διδάχτηκε από τα λάθη του παρελθόντος. Αφού ακόμη και σήμερα τελεί υπό πλήρη σύγχυση, αδυνατώντας να παρουσιάσει μια συγκροτημένη πολιτική και ιδεολογική πρόταση που να αφορά το μέλλον της χώρας.</i>
      </p>
      <p>
        <i>Το ΚΙΝΑΛ- ΠΑΣΟΚ βρίσκονται μπροστά σε ιστορικές ευθύνες. Είναι ανάγκη η παράταξη να μεγαλώσει να παίξει καθοριστικό ρόλο στο κοινωνικό γίγνεσθαι ώστε να εμποδίσει τόσο την επέλαση του νεοφιλελευθερισμού όσο και του λαϊκισμού.</i>
      </p>
      <p>
        <i>Για να γίνει αυτό πρέπει η Παράταξη να υπερασπιστεί τις κατακτήσεις των εργαζομένων αλλά και να εγγυηθεί την θωράκιση του κράτους πρόνοιας.</i>
      </p>
      <p>
        <i>Η Δεξιά όπως αυτή εκφράζεται από τη ΝΔ είναι ο βασικός μας αντίπαλος. Η πολιτική της δεν αποτελεί κανονικότητα αλλά πισωγύρισμα.</i>
      </p>
      <p>
        <i>Όμως βρισκόμαστε σε μία δυσμενή συγκυρία. Η ηγεσία του ΠΑΣΟΚ – ΚΙΝΑΛ φαίνεται να μην αντιλαμβάνεται την κρισιμότητα των καταστάσεων.</i>
      </p>
      <p>
        <i>Δεν μας χωράει ένα μικρό κόμμα του Κέντρου που θα παίζει τον ρόλο του μπαλαντέρ.</i>
      </p>
      <p>
        <i>Η συντριπτική πλειοψηφία των στελεχών, των μελών και των φίλων μας ζητούν ένα νέο ριζοσπαστικό σοσιαλιστικό κίνημα που θα ανταποκρίνεται στις ανάγκες των καιρών αλλά και στις αρχές και αξίες που θεμελίωσε ο Ανδρέας Παπανδρέου.</i>
      </p>
      <p>
        <i>Θεωρούμε το συνέδριο του ΠΑΣΟΚ ΠΑΡΩΔΙΑ. Είμαστε βέβαιοι ότι απλώς θα αναπαράγει την μιζέρια που επικρατεί στο Κίνημα. Φαίνεται ότι ο μικρός κύκλος της ηγεσίας του Κινήματος βολεύεται με το μικρό και ελεγχόμενο κόμμα.</i>
      </p>
      <p>
        <i>Αλλά με αυτό δεν βολεύονται οι εκατοντάδες χιλιάδες οπαδοί του ΠΑΣΟΚ που έδωσαν για πολλά χρόνια μάχες για μια άλλη Ελλάδα.</i>
      </p>
      <p>
        <i>Είμαστε σαφείς. Δεν θα μείνουμε με σταυρωμένα χέρια βλέποντας την παράταξη που πιστέψαμε να γίνεται κομπάρσος στα χέρια μιας μικρής ομάδας ματαιόδοξων στελεχών</i>
      </p>
      <p>
        <i>Ζητάμε νέο συνέδριο. Με ανοιχτές διαδικασίες . Με συζήτηση σε βάθος για όλα τα προβλήματα που απασχολούν την κοινωνία και το κίνημα.</i>
      </p>
      <p>
        <i>Εάν και τώρα δεν πάρουμε τις ιστορικές μας ευθύνες αύριο θα είναι αργά.</i>
      </p>
      <p>
        <i>Και φυσικά τις μεγαλύτερες ευθύνες απέναντι στην ιστορία του ΠΑΣΟΚ θα έχει η σημερινή του ηγεσία.»</i>
      </p>
    </article>
  </body>
</html>