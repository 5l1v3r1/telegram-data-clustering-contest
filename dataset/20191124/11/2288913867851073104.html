<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191124_04734225"/>
    <meta property="og:site_name" content="De Standaard"/>
    <meta property="article:published_time" content="2019-11-24T11:10:00+00:00"/>
    <meta property="og:title" content="Nederlandse tropenarts overleden aan lassakoorts"/>
    <meta property="og:description" content="Een tropenarts van het Leids Universitair Medisch Centrum die in Sierra Leone besmet was geraakt met het lassavirus, is zaterdagavond overleden. Dat maakte..."/>
  </head>
  <body>
    <article>
      <h1>Nederlandse tropenarts overleden aan lassakoorts</h1>
      <address>
        <time datetime="2019-11-24T11:10:00+00:00">24 Nov 2019, 11:10</time>
      </address>
      <p>
        <b>Een tropenarts van het Leids Universitair Medisch Centrum die in Sierra Leone besmet was geraakt met het lassavirus, is zaterdagavond overleden. Dat maakte Bruno Bruins, de Nederlandse minister van Medische Zorg, bekend.</b>
      </p>
      <p>Lassakoorts wordt veroorzaakt door het lassavirus en komt vooral voor in delen van West-Afrika. Lang niet iedereen krijgt klachten na een besmetting met dat virus. Volgens het Rijksinstituut voor Volksgezondheid en Milieu (RIVM) in Nederland, dat de bestrijding van het lassavirus coördineert, krijgt ongeveer 1 op de 10 mensen krijgt klachten zoals koorts, spierpijn, hoesten, diarree, misselijkheid en buikpijn.</p>
      <p>In sommige gevallen krijgen mensen bijvoorbeeld ook een keelinfectie, of opgezette lymfeklieren. Dat iemand overlijdt aan lassakoorts is vrij uitzonderlijk. Slechts twee procent van de mensen die besmet raken, overleeft dat niet.</p>
      <p>Tweede arts</p>
      <p>Ook bij een tweede dokter die in Sierra Leone werkte, is lassakoorts vastgesteld. De arts is zaterdag in strikte isolatie naar Nederland overgevlogen en in een speciale ambulance naar het Calamiteitenhospitaal, in het Universitair medisch centrum Utrecht, overgebracht.</p>
      <p>Volgens het RIVM zijn de twee artsen waarschijnlijk bij de behandeling van dezelfde patiënt besmet geraakt. De Nederlandse stichting Masanga Nederland meldt dat de twee artsen werkten in het Masanga Hospital in Sierra Leone.</p>
      <p>In het ziekenhuis werken nog meer Nederlandse zorgverleners. Degenen die contact hebben gehad met de besmette artsen zijn ook met een speciale vlucht gerepatrieerd. De zorgverleners moeten twee keer per dag hun temperatuur opnemen.</p>
      <p>Muizenontlasting</p>
      <p>Mensen zijn pas besmettelijk voor anderen als zij zelf klachten hebben. Volgens het RIVM is door de manier waarop er nu mee om wordt gegaan, de kans klein dat het virus zich in Nederland verspreidt.</p>
      <p>Lassakoorts komt zelden voor in Europa. De laatste keer dat het in Nederland werd geconstateerd was in 2000. De afgelopen veertig jaar is de ziekte er slechts twee keer vastgesteld. In Europa was in 2016 voor het laatst een geval van lassakoorts gemeld.</p>
      <p>Bepaalde soorten muizen kunnen het door hun urine of ontlasting verspreiden. Daarnaast kan het virus zich van mens op mens verspreiden, maar de kans daarop is klein, aldus het RIVM. De ziekte is ontdekt in 1969 en vernoemd naar het plaatsje Lassa in Nigeria, waar de eerste gevallen werden vastgesteld. Jaarlijks raken wereldwijd zo’n 100.000 tot 300.000 mensen besmet, aldus het Amerikaanse expertisecentrum CDC.</p>
    </article>
  </body>
</html>