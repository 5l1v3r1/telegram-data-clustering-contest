<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301661/%D8%B1%D8%B4%D8%AA%D9%87-%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%A8%D8%A7-%D8%A7%D9%88%D9%84%D9%88%DB%8C%D8%AA-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%B1%D8%A7-%D8%B4%D9%86%D8%A7%D8%B3%D8%A7%DB%8C%DB%8C-%DA%A9%D8%B1%D8%AF%D9%87-%D8%A7%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:18:51+00:00"/>
    <meta property="og:title" content="رشته‌های ورزشی با اولویت کرمانشاه را شناسایی کرده‌ایم"/>
    <meta property="og:description" content="ایسنا/کرمانشاه معاون توسعه امور ورزش اداره کل ورزش وجوانان استان کرمانشاه گفت: تعدادی رشته ورزشی پرمخاطب و دارای ظرفیت در استان را شناسایی کرده‌ایم تا از این پس بیشتر روی رشد آنها تمرکز کنیم."/>
  </head>
  <body>
    <article>
      <h6 class="kicker">معاون ورزش و جوانان استان:</h6>
      <h1>رشته‌های ورزشی با اولویت کرمانشاه را شناسایی کرده‌ایم</h1>
      <address><time datetime="2019-11-24T11:18:51+00:00">24 Nov 2019, 11:18</time> by <a rel="author">فاطمه احمدیان</a></address>
      <p>ایسنا/کرمانشاه معاون توسعه امور ورزش اداره کل ورزش وجوانان استان کرمانشاه گفت: تعدادی رشته ورزشی پرمخاطب و دارای ظرفیت در استان را شناسایی کرده‌ایم تا از این پس بیشتر روی رشد آنها تمرکز کنیم.</p>
      <p>جلال عزیزی در گفت و گو با ایسنا، با بیان اینکه از چند سال پیش طرحی در کشور تحت عنوان "آمایش سرزمینی در حوزه ورزش" در دستورکار قرار گرفته، عنوان کرد: طبق این طرح قرار است مشخص شود هر استانی در چه رشته‌هایی بیشترین ظرفیت را دارد تا آن رشته‌ها بیشتر مورد توجه و تمرکز قرار گیرند.</p>
      <p>وی تصریح کرد: براساس بررسی‌های اولیه این طرح و همچنین طبق تحقیقاتی که در استان انجام داده‌ایم، کُشتی، رشته‌های رزمی، بوکس، ووشو و رشته‌های توپی(والیبال، بسکتبال و هندبال) از جمله رشته‌هایی هستند که در کرمانشاه بیشترین محبوبیت و ظرفیت را برای رشد دارند.</p>
      <p>معاون ورزش وجوانان استان تصریح کرد: باوجود اینکه تحقیقات این طرح هنوز بصورت کامل انجام نگرفته، اما باتوجه به ظرفیت‌هایی که استان در این رشته‌ها دارد، در تلاشیم تا در بحث زیرساخت و سرمایه گذاری روی این رشته‌ها برنامه ریزی‌های دقیق‌تری داشته باشیم.</p>
      <p>وی تاکید کرد: برای اینکه بتوانیم در این رشته‌ها قهرمان پروری بیشتری داشته باشیم، به سمت همگانی کردن آنها می‌رویم و روی آنها تمرکز خواهیم کرد.</p>
      <p>عزیزی در ادامه اعلام کرد: هرچند در این طرح تعدادی رشته به عنوان رشته‌های اول و دارای اولویت توجه در کرمانشاه معرفی شده‌اند، اما این بدان معنا نیست که از سایر رشته‌ها غفلت کنیم.</p>
      <p>وی یادآورشد: قطعا هرکدام از رشته‌های ورزشی دیگر همانند اسکیت، موتورسواری و اتومبیلرانی و... علاقمندانی را در استان دارد، برای همین نمی‌توانیم این رشته‌ها را نادیده بگیرم و برای آنها زیرساختی نداشته باشیم.</p>
      <p>انتهای پیام   </p>
    </article>
  </body>
</html>