<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145813/%DA%AF%D8%B1%D8%AF%D9%88%DB%8C-%D8%AA%D9%88%DB%8C%D8%B3%D8%B1%DA%A9%D8%A7%D9%86-%D8%AF%D8%B1-%DB%8C%D9%88%D9%86%D8%B3%DA%A9%D9%88-%D8%AB%D8%A8%D8%AA-%D8%AC%D9%87%D8%A7%D9%86%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T11:37:52+00:00"/>
    <meta property="og:title" content="گردوی تویسرکان در یونسکو ثبت جهانی می‌شود"/>
    <meta property="og:description" content="وی افزود: رابط جمهوری اسلامی ایران با یونسکو به دنبال پیگیری های مستمر نماینده مردم تویسرکان در مجلس شورای اسلامی سال گذشته به تویسرکان آمد و باغ های گردو و اسناد و مدارک مرتبط با ثبت جهانی گردوی تویسرکان را از نزدیک مشاهده کرد."/>
  </head>
  <body>
    <article>
      <h1>گردوی تویسرکان در یونسکو ثبت جهانی می‌شود</h1>
      <h2>گروه استان‌ها- رئیس انجمن گردوی استان همدان گفت: گردوی تویسرکان در آینده ای نزدیک در سازمان مالکیت فکری جهان(یونسکو) ثبت جهانی می شود.</h2>
      <address>
        <time datetime="2019-11-24T11:37:52+00:00">24 Nov 2019, 11:37</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/07/06/1398070609271492618511244.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>عبدالله قمری در گفت و گو با خبرنگار تسنیم در<b> تویسرکان</b> اظهار داشت: ثبت جهانی گردوی تویسرکان در سازمان خوار و بار جهانی(فائو) و سازمان مالکیت فکری جهانی(یونسکو) مدت هاست که پیگیری می شود و در ماه های آینده ثبت جهانی گردوی تویسرکان در یونسکو محقق می شود.</p>
      <p>وی افزود: رابط جمهوری اسلامی ایران با یونسکو به دنبال پیگیری های مستمر نماینده مردم تویسرکان در مجلس شورای اسلامی سال گذشته به تویسرکان آمد و باغ های گردو و اسناد و مدارک مرتبط با ثبت جهانی گردوی تویسرکان را از نزدیک مشاهده کرد.</p>
      <p>قمری با بیان اینکه گردو در آداب، سنت ها، روابط اجتماعی و آیین های دینی، مذهبی و فرهنگی شهرستان تویسرکان ریشه دارد تصریح کرد: این شهرستان در سال گذشته نیز موفق به دریافت نشان جغرافیایی گردو از سوی وزارت صنعت، معدن و تجارت شد.</p>
      <p>وی گفت: برای ثبت جهانی گردوی تویسرکان علاوه بر مدارک و مستندات می بایست یک هزار فرانک سوئیس به حساب یونسکو واریز می شد که پس از بی نتیجه ماندن تلاش ها از سوی فرمانداری تویسرکان و اتاق بازرگانی همدان به همت سه خیر نیک اندیش تویسرکانی آقایان عابدی، امامی و روح اللهی این مبلغ تامین و واریز شد.</p>
      <p>
        <a href="https://tn.ai/2098442">گردو ضامن توسعه گردشگری در تویسرکان است</a>
        <a href="https://tn.ai/2097065">پژوهشکده گردو در تویسرکان راه‌اندازی می‌شود</a>
        <a href="https://tn.ai/2117841">سرمای بهاره تولید گردو را در تویسرکان کاهش داد</a>
      </p>
      <p>قمری تامین اعتبار مورد نیاز برای واریز به حساب یونسکو و همچنین وجود موانعی مانند تحریم های بانکی را از مهمترین دلایل وقفه در ثبت جهانی گردو در این سازمان بین المللی دانست و متذکر شد: پس از واریز این مبلغ، در روزهای اخیر، واریز پول به حساب رسمی یونسکو تایید شد و با توجه به ارائه "پروپوزال" تخصصی، ثبت جهانی گردو در یونسکو تا هشت ماه آینده نهایی می شود.</p>
      <p>رئیس انجمن گردوی استان همدان همچنین به اهمیت ایجاد بازارچه گردو در تویسرکان اشاره کرد و گفت: ایجاد این بازارچه مزایی ویژه ای مانند تایید اصالت گردو، رعایت موارد بهداشتی و قیمت گذاری مصوب و به دور از نوسانات غیر ضروری بازار را به دنبال دارد.</p>
      <p>وی تاکید کرد: شهرستان تویسرکان علاوه بر تولید محصول مرغوب گردو در صنایع جانبی گردو نیز فعال است اما همچنان نیازمند شرکت های بزرگ بسته بندی شکیل گردو است.<br/>قمری بیان کرد: علاوه بر کمبود صنعت بسته بندی گردوی تویسرکان، حمل گردوهای دیگر مناطق کشور به این شهرستان و فروش آن به نام گردوی تویسرکان یک مشکل وبه نوعی یک خیانت به حساب می آید.</p>
      <p>وی تصریح کرد: تویسرکان، شهریورماه امسال با حضور نمایندگان اتحادیه ها و اتاق های بازرگانی 12 استان گردو خیز کشور همزمان با همایش ملی گردو، میزبان مدیر کل تشکل های اتاق بازرگانی کشور بود که پایتخت گردو بودن شهرستان تویسرکان در کشور را تثبیت کرد.</p>
      <p>قمری تاکید کرد: اکنون به دنبال ایجاد انجمن ملی گردوی ایران با محوریت شهرستان تویسرکان در کشور هستیم.</p>
      <p>به گزارش تسنیم شهرستان تویسرکان با برخورداری از شش هزار و 250 هکتار باغ های گردو ویکی از بزرگترین نهالستان های زنجیره کامل تولید نهال گواهی شده در خاورمیانه و تولید این محصول با کیفیت و مرغوبیتی جهانی، پایتخت گردوی ایران نام گرفته است.</p>
      <p>انتهای پیام/749/ ت</p>
    </article>
  </body>
</html>