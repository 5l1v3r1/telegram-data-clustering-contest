<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/binali-yildirim-ilk-kez-acikladi-bir-gun-ogretmenlik-yaptim-okuldan-kovdular-257705h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T11:54:00+00:00"/>
    <meta property="og:title" content="Binali Yıldırım ilk kez açıkladı: Bir gün öğretmenlik yaptım okuldan kovdular"/>
    <meta property="og:description" content="24 Kasım Öğretmenler Günü’nde İzmir’de konuşan AKP’li Binali Yıldırım, eşinin yıllarca öğretmenlik yaptığını, kendisinin ise bir gün bile yapamadığını belirterek, “Bir gün yaptım, okuldan kovdular. 'Sen bu işi yapamazsın' dediler&quot; ifadelerini kullandı."/>
  </head>
  <body>
    <article>
      <h1>Binali Yıldırım ilk kez açıkladı: Bir gün öğretmenlik yaptım okuldan kovdular</h1>
      <address><time datetime="2019-11-24T11:54:00+00:00">24 Nov 2019, 11:54</time> by <a rel="author">Yeni Çağ Gazetesi</a></address>
      <p>
        <b>24 Kasım Öğretmenler Günü’nde İzmir’de konuşan AKP’li Binali Yıldırım, eşinin yıllarca öğretmenlik yaptığını, kendisinin ise bir gün bile yapamadığını belirterek, “Bir gün yaptım, okuldan kovdular. 'Sen bu işi yapamazsın' dediler" ifadelerini kullandı.</b>
      </p>
      <p>Türkiye’nin son başbakanı ve AKP İzmir Milletvekili Binali Yıldırım, İzmir’de bir okulun açılışına katıldı.</p>
      <p>24 Kasım Öğretmenler Günü’nde açılışı gerçekleştirilen açılışta konuşan Yıldırım, 12 Eylül darbesinin ülkeye çok fazla zarar verdiğini söyleyerek, "12 Eylül Darbesi ülkemize çok zarar verdi ama nadir de olsa iyi yaptığı işlerden biri de 24 Kasım'ı öğretmenler günü ilan etmesi. O gün bugün, 24 Kasım'ı öğretmenler günü olarak kutluyoruz" dedi.</p>
      <p>İzmir'de 800 bine yakın öğrenci bulunduğunu, üniversite öğrencileri ile birlikte bu sayının 1 milyona ulaştığını vurgulayan Yıldırım, "Yani İzmir bir eğitim şehri. Bir ticaret şehri, turizm şehri. İzmir, Gazi Mustafa Kemal Atatürk'ün işaret ettiği muasır medeniyeler seviyesine çıkarmak için her alanda öncü şehir olmaya devam ediyor" diye konuştu.</p>
      <p>
        <b>“BİR GÜN YAPTIM OKULDAN KOVDULAR”</b>
      </p>
      <p>24 Kasım Öğretmenler Günü dolayısıyla bir anısını paylaşan Yıldırım, "Öğretmenlik zor bir iştir. Sabır, meşakkat ister. Eşim yıllarca öğretmenlik yaptı, ben bir gün yapamadım. Bir gün yaptım, okuldan kovdular. 'Sen bu işi yapamazsın' dediler" dedi.</p>
      <p>
        <b>"G HARFİNİN ÜZERİNE KONULANI ESKİDEN BERİ ANLAYAMIYORUM" DEMİŞTİ</b>
      </p>
      <p>Binali Yıldırım, Başbakan olduğu dönemde karne töreni için gittiği Ankara Cebeci Ortaokulu'nda bir sınıfta akıllı tahtaya, "Sevgili öğrenciler, başarılar ve iyi tatiller" diye yazarken bazı harfleri yanlış yazmıştı. Yıldırım, hatası üzerine o dönem Milli Eğitim Bakanı olan İsmet Yılmaz tarafından uyarılmıştı. Yazım hatasını düzelten Yıldırım, 'G' harfinin üzerine konulanı eskiden beri anlayamadığını söylemişti.</p>
      <figure>
        <img src="https://www.yenicaggazetesi.com.tr/d/other/maxresdefault-002.jpg"/>
      </figure>
      <related>
        <a href="https://www.yenicaggazetesi.com.tr/akpde-mhp-endisesi-254207h.htm"/>
      </related>
    </article>
  </body>
</html>