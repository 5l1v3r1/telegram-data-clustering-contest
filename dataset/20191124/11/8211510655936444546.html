<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-pernat-2021-vinales-andra-in-ducati-468814.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T11:30:56+00:00"/>
    <meta property="og:title" content="MotoGP | Pernat: “2021, Vinales andrà in Ducati”"/>
    <meta property="og:description" content="Secondo il manager genovese, il pilota spagnolo deciderà di lasciare la Yamaha al termine della prossima stagione e di accasarsi a Borgo Panigale"/>
  </head>
  <body>
    <article>
      <h1>MotoGP | Pernat: “2021, Vinales andrà in Ducati”</h1>
      <h2>Secondo il manager genovese, il pilota spagnolo deciderà di lasciare la Yamaha al termine della prossima stagione e di accasarsi a Borgo Panigale</h2>
      <address><time datetime="2019-11-24T11:30:56+00:00">24 Nov 2019, 11:30</time> by <a rel="author">Stefano Ollanu</a></address>
      <p>Protagonista di una buona seconda parte di stagione che l’ha visto terminare nella top4 in sei delle ultime otto gare, <b>Maverick Vinales</b> ha ammesso di non avere alcuna fretta di affidare il proprio futuro alla Yamaha, nonostante un contratto in scadenza a fine 2020. Lo spagnolo ha confessato di aver voglia di valutare con attenzione le offerte che gli arriveranno, e non è un mistero che sia la Suzuki che soprattutto la Ducati stiano monitorando con attenzione la situazione del 24 enne catalano.</p>
      <figure>
        <img src="https://www.formulapassion.it/wp-content/uploads/2019/11/12-maverick-vinales-esplg6_7992.gallery_full_top_fullscreen-Custom.jpg"/>
      </figure>
      <p>Il manager di lungo corso della MotoGP, <b>Carlo Pernat</b>, è convinto che proprio Borgo Panigale sarà la destinazione del campione 2013 di Moto3: “<i><b>Ducati ha cercato Marquez, Quartararo e Vinales per il 2021 e alla fine sarà quest’ultimo ad andare sulla Rossa</b>. Sarebbe strano se Yamaha lasciasse andare Quartararo, alla fine resterà</i>“. Per l’italiano a fargli posto sarà probabilmente Danilo Petrucci: “<i>Non è da escludere che possa lasciare la Ducati</i>“.</p>
      <figure>
        <img src="https://www.formulapassion.it/wp-content/uploads/2019/09/Motogp-Misano-14-set-2019-Pernat-Otto-Moretti_resize-1.jpg"/>
      </figure>
      <p>Con la promozione di Quartararo nel team ufficiale Yamaha, potrebbe essere possibile un’accoppiata con<b> Valentino Rossi:</b> “<i>C’è la possibilità che corra <b>anche nel 2021</b>, soprattutto se l’ultima carta del nuovo capo tecnico dovesse andare bene</i>“, ha osservato Pernat, che ha voluto parlare nell’intervista rilasciata a <i>Radio Sportiva</i> anche della promozione in Honda HRC di Alex Marquez: “<i>È stata una lotta tra poteri, da una parte Marc Marquez, che di colpo ha voluto il fratello nel team, e dall’altra la Dorna, che aveva promesso a Zarco un posto in Honda. Al francese hanno offerto la Ducati del team Avintia, ma non è una squadra allettante; l’alternativa è la Moto2 con il team Marc Vds. Se è furbo va in Avintia, si fa dare garanzie da Dall’Igna e aspetta l’anno prossimo che è quello nel quale scadono i contratti</i>“.</p>
      <footer>RIPRODUZIONE RISERVATA</footer>
    </article>
  </body>
</html>