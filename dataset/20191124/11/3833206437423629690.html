<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/916246.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T11:39:00+00:00"/>
    <meta property="og:title" content="Феро набеляза свой любимец за привличане в Ботев, младокът е собственост на ЦСКА-София"/>
    <meta property="og:description" content="Ботев Пловдив проявява сериозен интерес към нападател от Втора лига. &quot;Канарчетата&quot; се надяват да при..."/>
  </head>
  <body>
    <article>
      <h1>Феро набеляза свой любимец за привличане в Ботев, младокът е собственост на ЦСКА-София</h1>
      <address>
        <time datetime="2019-11-24T11:39:00+00:00">24 Nov 2019, 11:39</time>
      </address>
      <p>Ботев Пловдив проявява сериозен интерес към нападател от Втора лига. "Канарчетата" се надяват да привлекат през зимния трансферен прозорец младежкия национал на Литекс Тонислав Йорданов. 20-годишният футболист е под наем при ловчанлии от ЦСКА-София. През настоящата кампания той се представя отлично. В 14 мача във Втора лига е вкарал 8 гола, като има и 4 попадения в 5 срещи за младежите.</p>
      <p>Реално жълто-черните разполагат в атака само с един нападател в лицето на Фернандо Виана. Старши треньорът на Ботев Пд Ферарио Спасов познава отлично качествата на Йорданов още от времето му в школата на ловчанлии.</p>
      <p>През миналия сезон младежкият национал реализира 10 гола в 23 мача във Втора лига за Литекс. Настоящата кампания се очертава да е най-силната в кариерата му. На този етап няма индикации той да се върне в ЦСКА. Първоначално от Ботев (Пд) се очаква да поискат младока под наем, за да понатрупа опит в елита, а после и евентуално да го вземат за постоянно.</p>
      <p>Още един нападател от родния футбол следят жълто-черните. Това е Георги Минчев от Царско село, твърди "Тема спорт". Напоследък той позагуби доверието на наставника Никола Спасов. "Канарчетата" искаха Минчев още през лятото, но тогава Царете отказаха да им го дадат.</p>
    </article>
  </body>
</html>