<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807089/%D8%B3%D8%AA%D8%A7%D8%B1%DB%8C-%D8%AD%D9%88%D8%B2%D9%87-%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D8%A7%D8%B1%D8%AA%E2%80%8C%D8%A2%D9%BE%E2%80%8C%D9%87%D8%A7-%D8%A8%DA%A9%D8%B1-%D9%88-%D8%AB%D8%B1%D9%88%D8%AA%E2%80%8C%D8%A2%D9%81%D8%B1%DB%8C%D9%86-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:46:00+00:00"/>
    <meta property="og:title" content="در افتتاحیه کنگره علوم انسانی اسلامی؛ ستاری: حوزه علوم انسانی برای استارت‌آپ‌ها بکر و ثروت‌آفرین است"/>
    <meta property="og:description" content="معاون علمی و فناوری رییس جمهوری در افتتاحیه کنگره بین المللی علوم انسانی اسلامی، گفت: علوم انسانی حوزه‌ای بکر برای استارت‌آپ‌ها دانست."/>
  </head>
  <body>
    <article>
      <h1>در افتتاحیه کنگره علوم انسانی اسلامی؛ ستاری: حوزه علوم انسانی برای استارت‌آپ‌ها بکر و ثروت‌آفرین است</h1>
      <h2>معاون علمی و فناوری رییس جمهوری در افتتاحیه کنگره بین المللی علوم انسانی اسلامی، گفت: علوم انسانی حوزه‌ای بکر برای استارت‌آپ‌ها دانست.</h2>
      <address>
        <time datetime="2019-11-24T11:46:00+00:00">24 Nov 2019, 11:46</time>
      </address>
      <p>به گزارش گروه فناوری خبرگزاری دانشجو به نقل از گزارش از مرکز ارتباطات و اطلاع رسانی معاونت علمی و فناوری ریاست جمهوری، آیت الله سید ابراهیم رییسی رییس قوه قضائیه و سورنا ستاری معاون علمی و فناوری رییس جمهوری مهمانان ویژه کنگره بین المللی علوم انسانی اسلامی شدند. اساتید برجسته، روسای دانشگاه و صاحب نظران حوزه علوم انسانی دور میزی گردا گرد هم در سالن مرکز همایش‌های صدا و سیما جمع شدند. امروز پنجمین دوره این کنگره با حضور این مهمانان کار خود را آغاز کرد.<br/><br/><b>حوزه‌ای بکر برای استارت‌آپ‌ها</b><br/>سورنا ستاری معاون علمی و فناوری رییس جمهوری در این مراسم، علوم انسانی را حوزه بکر برای فعالیت استارت‌آپ‌ها دانست و گفت: این حوزه فضایی مناسب برای فعالیت دارد، البته فعالیت‌های خوبی در این حوزه انجام شده است. زیست بوم این حوزه به سرعت در حال شکل گیری است و اکنون شرکت‌های دانش بنیان با سرعت در حال تولید محصول در این حوزه هستند. البته راه اندازی چندین شتابدهنده‌ها نیز به سرعت این حرکت افزوده است.</p>
      <p>ستاری ادامه داد: معاونت علمی و فناوری ریاست جمهوری نیز روی این حوزه تمرکز دارد تا زیست بوم فناوری و نوآوری در این حوزه همچون سایر حوزه‌ها شکل بگیرد.<br/><br/><b>توسعه باید دارای هویت بومی جامعه باشد</b><br/>معاون علمی و فناوری رییس جمهوری با ذکر مثالی به برگزاری جشن‌های دو هزار و پانصد ساله اشاره کرد و افزود: در آن جشن‌ها از بهترین اشخاص و وسایل و تمام امکانات خارجی استفاده شد؛ هدف این بود از طریق نمایش تا عظمت تاریخ ایران را به دنیا نمایش دهند. الیور استون مسئول ساخت فیلم بود؛ وقتی فیلم‌برداری تمام شد و فیلم را به شاه نشان دادند پرسید پس مردم کجا هستند؛ زیرا کار توسط افرادی که هویت ایرانی نداشتند انجام شده بود و هویت ایرانی در کار نبود.<br/><br/>رییس بنیاد ملی نخبگان همچنین گفت: فکر می‌کنم برخی از حرکات امروز ما نیز مانند آن جشن‌ها است. جوانان در دانشگاه‌هایی که از بوم ما نیست و برگرفته از فرهنگ و زیست‌بوم غربی است، دور تا دورشان دیوار کشیده است مشغول تحصیل هستند. آن‌چه آن‌ها در این مراکز یاد می‌گیرند هیچ شباهتی به نیاز‌های مردم ندارد.<br/><br/>وی تأکید کرد: دانشگاه‌های ما به ویژه در حوزه علوم انسانی باید برای زیست‌بوم و سرزمین ما دانش‌آموخته تربیت کند و طرحی نو مبتنی بر ویژگی‌های کشورمان در آموزش و پرورش انداخته شود.<br/><br/>ستاری، در ادامه با بیان این‌که با فعالیت شرکت‌های دانش بنیان حوزه علوم انسانی تجاری سازی محصولات این حوزه شتاب می‌گیرد، بیان کرد: از پژوهشکده‌های حوزه علوم انسانی بسیاری بازدید داشتم که کتابخانه‌ها را به من نشان دادند. انتشار مقاله و کتاب در جای خود خوب و لازم است، اما باید دید تاثیر آن برای جامعه چیست. باید زیست بوم در این حوزه شکل بگیرد تا شاهد توسعه محصولات آن باشیم. ۶۰ درصد شرکت‌های دانش بنیان علوم انسانی است. با مدیریت منابع انسانی پیاده سازی ایده‌ها در جامعه انجام می‌شود.<br/><br/>معاون علمی و فناوری رییس جمهوری همچنین افزود: تجاری سازی محصولات حوزه علوم انسانی یعنی تولید محتوا برای فضای مجازی، تولید فیلم و سریال و توسعه حوزه مد و لباس. امروز اگر در هر کدام از این حوزه‌ها شکست می‌خوریم اگر اسباب بازی خارجی دست کودکان ما است؛ اگر تولدی فرهنگی ما گیرا نمی‌شود یا فضای مجاری در دستان ما نیست، یعنی شرکت‌های فناور ما فضا را باخته‌اند و باید به خود باور داشته باشند.<br/><br/><b>زیست‌بوم علوم انسانی نیز باید مانند فناوری‌های پیشرفته ایجاد شود</b><br/>رییس ستاد فرهنگسازی اقتصاد دانش بنیان شکل گیری زیست بوم فناوری و کارآفرینی این حوزه را عاملی برای عدم باخت شرکت‌ها دانست و گفت: اگر امروز در حوزه‌هایی مانند سلول بنیادی، نانو فناوری و زیست فناوری وضعیت مناسبی داریم دلیل آن شکل گیری زیست بوم این حوزه‌ها و تعامل بازیگران آن با یکدیگر است. شرکت‌های دانش بنیان، مراکز رشد، دانشگاه ها، استارت‌آپ ها، سرمایه گذاری خطر پذیر و شتابدهنده‌ها برخی از این بازیگران هستند که فعالیت آن‌ها توسعه این حرکت را منجر شده است.<br/><br/>ستاری همچنین بیان کرد: پس اگر شرکت‌های فناور حوزه تولید محتوا و علوم انسانی را توسعه دهیم دیگر شکست معنا ندارد. البته باید از بازار داخلی نیز همچون ناموسمان حمایت کنیم. باید زمینه در کشور برای این امر فراهم شود. معاونت علمی و فناوری ریاست جمهوری نیز توسعه این فرهنگ در حوزه علوم انسانی را دنبال می‌کند. هدف نیز حل مسائل مردم توسط نیروی انسانی تربیت شده این بوم است.<br/><br/>وی با اشاره به اینکه زبان فارسی نهمین زبان اینترنت شده است، بیان کرد: با توجه به جمعیت فارسی زبانان می‌توان از این فرصت استفاده کنیم و محصولات فرهنگی را گسترش دهیم تا بازار ارتقا یابد. ابزاری که قدرت برای توسعه کشور نیز محسوب می‌شود. ما از نظر جمعیتی شانزدهمین زبان دنیا هستیم و این زبان در بستر اینترنت نهمین زبان دنیا است.<br/><br/><b>از فعالیت‌های حوزه علوم انسانی و اسلامی حمایت می‌کنیم</b><br/>ستاری آمادگی معاونت علمی برای همکاری با دانشگاه‌ها و اساتید در این حوزه‌ها را اعلام کردو گفت: ستاد هم در معاونت علمی و فناوری ریاست جمهوری مشغول فعالیت است که از فعالیت‌های این حوزه حمایت می‌کند؛ از هم‌افزایی اساتید در این حوزه به طور کامل استقبال و حمایت می‌کنیم.<br/><br/>پنجمین کنگره بین المللی علوم انسانی اسلامی تلاش برای گسترش نوآوری‌های علمی با کمک دانشگاه‌ها و پژوهشگاه‌ها را اولویت خود قرار داده است. البته علاوه بر گفتگو‌های علمی که می‌تواند فرصت مناسبی در این حوزه فراهم کند، شکل گیری پژوهش‌های بزرگ گروهی نیز به عنوان راهی برای رسیدن به نوآوری در آن دنبال می‌شود.<br/><br/>در این دوره از کنگره از ۴۱۲ چکیده مقاله و ۳۶۳ مقاله ارسالی ۱۶۴ مقاله در داوری نهایی پذیرفته شد. مقالات برگزیده در کمیسیون‌های تخصصی ارائه می‌شود.</p>
    </article>
  </body>
</html>