<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/video-blogs-israel-cohen/Article-7b15aa8543d9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T11:44:00+00:00"/>
    <meta property="og:title" content="הציבור החרדי זועם על כתב האישום נגד נתניהו"/>
    <meta property="og:description" content="לראשי המפלגות החרדיות יש קשר ישיר לגדעון סער, וגם ניר ברקת כבר הוכיח שהוא יודע לעבוד איתם. אבל לציבור החרדי יש קשר רגשי לנתניהו והם רואים בכתב האישום נגדו רדיפה אישית"/>
  </head>
  <body>
    <article>
      <h1>הציבור החרדי זועם על כתב האישום נגד נתניהו</h1>
      <h2>לראשי המפלגות החרדיות יש קשר ישיר לגדעון סער, וגם ניר ברקת כבר הוכיח שהוא יודע לעבוד איתם. אבל לציבור החרדי יש קשר רגשי לנתניהו והם רואים בכתב האישום נגדו רדיפה אישית. כפי שהוכיחו הימים האחרונים, הם לא ינטשו אותו עכשיו</h2>
      <address><time datetime="2019-11-24T11:44:00+00:00">24 Nov 2019, 11:44</time> by <a rel="author">ישראל כהן</a></address>
      <p>הודעתו של היועץ המשפטי לממשלה אביחי מנדלבליט על הגשת כתבי אישום נגד ראש הממשלה בנימין נתניהו, ובהם הסעיף החמור שוחד, תפסה את חברי הכנסת החרדים לא מוכנים. לכאורה, הכתובת היתה על הקיר ומההדלפות בחודשים האחרונים הם יכלו היו לשער שזו תהיה ההחלטה. אולם הם כנראה העדיפו לטמון את הראש בחול או אולי להאמין שהיועץ המשפטי חובש הכיפה - שבעבר כיהן כמזכיר הממשלה של נתניהו - יוותר על אשמת השוחד וירכך את כתבי האישום.</p>
      <p>כך או כך, מבחינתם היה זה מהלך חכם לסכם על הבלוק עם ראש הממשלה יחד עם גוש הימין. מבחינה פוליטית, נתניהו הוביל בווירטואוזיות מרשימה חסימה של ממשלת מיעוט מרכז-שמאל-ערבים, או לחילופין ממשלת אחדות בלעדיו, וגם הם יצאו נשכרים מכך שלא קמה ממשלה שעוינת את הדת.</p>
      <p>כעת המשחק השתנה. חברי הכנסת החרדים מתאוששים מההלם הראשוני ומבקשים לבצע חישוב מסלול מחדש. על פניו וכלפי חוץ הלויאליות המוחלטת לנתניהו נמשכת כרגיל. גם ש"ס וגם יהדות התורה הוציאו בסוף השבוע הודעות תמיכה בנתניהו והביעו תקווה לחפותו. מתחת לפני השטח כל הכיוונים נבדקים, אבל כלפי חוץ החזית אחידה והמסר הוא שנתניהו יכול לסמוך על החרדים.</p>
      <p>"אני מתפלל להצלחתו של ראש הממשלה נתניהו", אמר אריה דרעי בביקורו בחברון לחדר מלא קהל אוהד. "הוא שליח של עם ישראל ואנחנו זקוקים לניסיון ולחכמה שלו. אני מסתכל עליו ושואל מאיפה כוחות הנפש? אי אפשר לראות עליו שום רושם ושום דבר מהסערה שאתם שומעים בחוץ". ראש ישיבת אור עציון הרב חיים דרוקמן סיפק תמיכה מהמחנה התורני כשקרא בסרטון שפרסם להגיע להפגנת התמיכה בראש הממשלה "ולזעוק על 'משפט השדה' שעושים לו. לכל אדם יש זכות חפות ק"ו לראש הממשלה".</p>
      <p>נתניהו נשאר האופציה המועדפת על החרדים וקואליציה בראשותו נתפסת כאפשרות הטובה ביותר שבה החרדים יכולים רק להרוויח. החשש הגדול ביותר הוא שתוקם ממשלה בלי החרדים ובכך יחזרו "גזירות" ממשלת נתניהו-לפיד. חברי הכנסת החרדים שומרים על קשר טוב עם בני גנץ, ולהערכתי במידה ויתנתק מלפיד (או יצמצם את השפעתו), הם יסכימו לשתף פעולה עם כחול לבן.</p>
      <p>גדעון סער, היחיד שקורא תיגר על נתניהו בליכוד, עדיין עדיף על גנץ בכל מובן. לכל ראשי המפלגות החרדיות יש קשר ישיר ובלתי אמצעי איתו, והוא ידוע כאדם מסורתי שומר שבת. סער נחשב לבן בית בחצרות הרבנים ורבים מיועציו הקרובים הם חובשי כיפה - כשלצד זאת יש לו את היכולת לדבר תלאביבית עם החילונים. </p>
      <p>סער מבקש אף הוא לשמור על גוש הימין ועל הבלוק שנוצר ובהנחה שיתקיימו פריימריז והוא יזכה בהם (מה שכרגע נראה תרחיש רחוק), יצרף לממשלתו מפלגות נוספות ככחול לבן והעבודה. במקביל, גם המועמדים שמתחממים על הקווים כדוגמת יולי אדלשטיין, ניר ברקת וגלעד ארדן נחשבים לאהודים במגזר החרדי. ברקת, בכהונתו כראש עיריית ירושלים, שיתף פעולה עם הנציגים החרדים ומאז מקיים ערוץ פתוח מול העסקנים החרדים.</p>
      <p>קשה להניח שבשלב זה של אי בהירות פוליטית בליכוד, הפוליטיקאים החרדים יהמרו על מי מהמועמדים החדשים. הם יעדיפו לדבוק בנתניהו כל זמן שהחוק מאפשר לו. הם לוקחים בחשבון גם את עמדת הציבור החרדי, שמעריץ ברובו את נתניהו ורואה בהחלטת היועץ המשפטי רדיפה אישית. בציבור היתה בשבת תחושה של צער גדול. מתפללים בבתי כנסת רבים היו עצובים, אחרים נאחזו באופטימיות ואמרו "הקוסם יפתיע שוב".</p>
      <p>ההזדהות עם ביבי היא כפולה: גם ההערצה לאיש ולמדיניות שלו וגם תחושה של זעם על כך שהמערכת המשפטית, שמבקשת בעיניהם "לדפוק" את החרדים ואת ביבי (וכל מי שאינו חלק מהאליטה), הצליחה להגיע לכתב אישום.</p>
      <p>הנציגים החרדים קשובים לרחשי המגזר ומבינים שכעת לבגוד בבלוק עם נתניהו יצטייר לא טוב ולא ראוי ולכן הם יעדיפו לשבת בשבוע הקרוב על הגדר ולהמתין להתפתחויות. פריימריז בליכוד או החלטה של מנדלבליט על נתניהו כראש ממשלת מעבר עלולים לשנות את התמונה כולה.</p>
      <p> </p>
    </article>
  </body>
</html>