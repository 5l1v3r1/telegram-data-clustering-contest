<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140856/%D8%AE%D8%A8%D8%B1%DB%8C-%DA%A9%D9%87-%D8%B2%D9%85%DB%8C%D9%86%D9%87-%D8%B5%D9%81-%D8%AE%D8%B1%DB%8C%D8%AF-%D8%B3%D9%86%DA%AF%DB%8C%D9%86-%D8%B3%D9%87%D8%A7%D9%85-%D8%A7%D9%88%D9%84%DB%8C%D9%86-%D8%A8%D8%A7%D9%86%DA%A9-%D8%AE%D8%B5%D9%88%D8%B5%DB%8C-%D8%B1%D8%A7-%D9%81%D8%B1%D8%A7%D9%87%D9%85-%DA%A9%D8%B1%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T11:56:00+00:00"/>
    <meta property="og:title" content="خبری که زمینه صف خرید سنگین سهام اولین بانک خصوصی را فراهم کرد"/>
    <meta property="og:description" content="اعلام خبری از بانک اقتصاد نوین و مربوط افزایش سرمایه، فروش سرمایه‌گذاری‌ها و املاک و پیگیری وصول مطالبات و... موجب تشکیل صف خرید سنگین و چند ده میلیون سهمی اولین بانک خصوصی شد."/>
  </head>
  <body>
    <article>
      <h1>خبری که زمینه صف خرید سنگین سهام اولین بانک خصوصی را فراهم کرد</h1>
      <address>
        <time datetime="2019-11-24T11:56:00+00:00">24 Nov 2019, 11:56</time>
      </address>
      <p>
        <i>اعلام خبری از بانک اقتصاد نوین و مربوط افزایش سرمایه، فروش سرمایه‌گذاری‌ها و املاک و پیگیری وصول مطالبات و... موجب تشکیل صف خرید سنگین و چند ده میلیون سهمی اولین بانک خصوصی شد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بانک اقتصاد نوین که با سرمایه بیش از 1.31 هزار میلیارد تومانی در تابلوی فرعی بورس حضور دارد و طی سال جاری با نوسان شدید قیمت ( از 240 به 480 و سپس به 265 تومان هفته گذشته ) روبرو شده ، امروز با اعلام خبری مبنی بر افزایش سرمایه، فروش سرمایه‌گذاری‌ها و املاک و پیگیری وصول مطالبات و... شاهد تشکیل صف خرید سنگین و 77 میلیون سهمی در قیمت 288 تومانی هر سهم شد.</p>
      <p>براساس این گزارش، علیرضا بلگوری مدیرعامل "ونوین" گفته است: در شرایطی که نظام بانکی وارد مرحله تحول تازه‌ای شده و پوست‌اندازی دیگری را تجربه می‌کند، بانک اقتصادنوین به عنوان نخستین بانک خصوصی کشور با درک مسئولیت نخستین بودن بار دیگر پیشگام تغییرات و تحولات بنیادی شده است.</p>
      <p>وی اقدامات بانک مرکزی در اصلاح نظام بانکی را بسیار برجسته و امیدوارکننده دانست و با اشاره به اقداماتی برای تقویت ثبات و سلامت بانک ادامه داد: قطعا شفافیت و رعایت استانداردهای حرفه‌ای در کوتاه مدت عوارضی را به همراه خواهد داشت اما بانک اقتصادنوین هرگز خوشنامی، سلامت، ثبات و مانایی خود را قربانی منافع کوتاه مدت نخواهد کرد.</p>
      <p>بلگوری افزود:با پیگیری‌های حقوقی و قضایی ماه‌های اخیر ، برخی پرونده‌های تسهیلاتی کلان تعیین تکلیف شده و بخش قابل توجهی به مرحله وصول نقدی رسیده است. همچنین افزایش سرمایه، فروش سرمایه‌گذاری‌ها و املاک تملیکی و پیگیری مستمر وصول مطالبات غیرجاری از مهمترین اولویت‌های راهبردی بانک اقتصادنوین در شش ماهه دوم سال جاری است که می‌تواند به اصلاح و تقویت ساختار مالی بانک منجر شود.</p>
      <p>انتهای پیام</p>
    </article>
  </body>
</html>