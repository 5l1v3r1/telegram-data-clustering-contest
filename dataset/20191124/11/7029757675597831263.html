<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/sindikatite-deklarirat-che-branyat-pravata-i-na-samoosiguryavashtite-se.html"/>
    <meta property="og:site_name" content="News.bg"/>
    <meta property="article:published_time" content="2019-11-24T11:59:41+00:00"/>
    <meta property="og:title" content="Синдикатите декларират, че бранят правата и на самоосигуряващите се"/>
    <meta property="og:description" content="Съвместна група обсъджа достъпа до болнични"/>
  </head>
  <body>
    <article>
      <h1>Синдикатите декларират, че бранят правата и на самоосигуряващите се</h1>
      <address>
        <time datetime="2019-11-24T11:59:41+00:00">24 Nov 2019, 11:59</time>
      </address>
      <p>От двата най-големи синдиката - КНСБ и КТ "Подкрепа" са категорични, че <b>няма да допуснат да се орязват правата на работниците</b> и служителите, <b>когато техните работодатели не са изпълнили задължението си по закон да внесат дължимите осигурителни вноски и данъци</b>.</p>
      <p>Повод за тяхната декларация е продължаващото напрежение и споровете около плащането на първите три дни от болничните. </p>
      <p><b>Ползването на аргументи, произтичащи от задълженията на т.н. самоосигуряващи се лица са не само непрофесионални, но и крайно алогични</b>. При тях става дума за личен ангажимент, ясно описан в Кодекса за социално осигуряване (КСО), тъй като те нямат работодател, пише в документа на двата синдиката.</p>
      <p>И в този случай <b>практиката по света е еднозначна - самонаетите/самоосигуряващи се лица изпълняват всички задължения по собственото си осигуряване</b> и сами внасят за себе си съответните осигурителни вноски, дължими по закон.</p>
      <p>Поради това <b>неизпълнението на задълженията за внасяне на осигурителните вноски при самоосигуряващите се влече санкция за самите тях</b>, пишат от двете синдикални организации. А нарушенията по отношение задълженията, свързани с осигуряването на работниците и служителите пораждат санкции за работодателите им. </p>
      <p><b>От КНСБ и КТ "Подкрепа" създадоха обща експертна работна група</b>, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК. Очаква се от групата да представят собствени заключения и препоръки по достъпа до болнични, документацията и контрола за установяване истинността на настъпването на риска временна неработоспособност.</p>
      <p>Припомняме, идеята първият ден от болничните да не се плаща<a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> след среща между ГЕРБ и Обединените патриоти в лицето на Каракачанов и Симеонов.</p>
      <p>На 19 ноември премиерът Бойко Борисов заяви, че <a href="https://news.bg/politics/parviyat-den-ot-bolnichnite-ostava-platen-otseche-borisov.html">първият ден от болничните остава платен от работодателя. </a>Въпреки обещанието му обаче КТ "Подкрепа" и КНСБ бяха категорични, че <a href="https://news.bg/politics/obeshtanieto-na-borisov-ne-otkaza-kt-podkrepa-i-knsb-ot-protesta.html">няма да се откажат от протеста.</a></p>
      <p>Вчера стана ясно, че <a href="https://news.bg/economics/sindikatite-predlagat-rabotodatelite-da-plashtat-5-dni-ot-bolnichniya.html">синдикатите предлагат работодателите да плащат първите пет дни на болничния.</a> Правителството пък <a href="https://news.bg/finance/predlagat-rabotodatelite-da-plashtat-ne-poveche-ot-15-dni-bolnichni-v-godinata.html">предлага работодателите да плащат не повече от 15 дни болнични в годината.</a></p>
      <p>Междувременно работодателите <a href="https://news.bg/politics/rabotodatelite-kategorichno-protiv-da-plashtat-parvite-tri-dni-ot-bolnichniya.html">излязоха с позиция, че не искат да плащат първите три дни от болничния</a>. Според тях правителството цели да запази статуквото.</p>
    </article>
  </body>
</html>