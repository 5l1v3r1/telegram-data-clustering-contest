<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363257"/>
    <meta property="og:site_name" content="Voetbalzone"/>
    <meta property="article:published_time" content="2019-11-24T11:57:00+00:00"/>
    <meta property="og:title" content="‘Mark van Bommel grijpt opnieuw in en wijst nieuwe aanvoerder aan’"/>
    <meta property="og:description" content="Pablo Rosario was dit seizoen tot nu toe de aanvoerder van PSV, maar hier lijkt op korte termijn verandering in de komen. Het Eindhovens Dagblad weet namelijk te melden dat Denzel Dumfries zondagmiddag tegen sc Heerenveen de band zal dragen."/>
  </head>
  <body>
    <article>
      <h1>‘Mark van Bommel grijpt opnieuw in en wijst nieuwe aanvoerder aan’</h1>
      <address>
        <time datetime="2019-11-24T11:57:00+00:00">24 Nov 2019, 11:57</time>
      </address>
      <p>
        <b>Pablo Rosario was dit seizoen tot nu toe de aanvoerder van <a href="https://www.voetbalzone.nl/club.asp?uid=6">PSV</a>, maar hier lijkt op korte termijn verandering in de komen. Het <i>Eindhovens Dagblad</i> weet namelijk te melden dat <a href="https://www.voetbalzone.nl/speler.asp?uid=335401">Denzel Dumfries</a> zondagmiddag tegen sc Heerenveen de band zal dragen.</b>
      </p>
      <p>PSV is bezig aan een slechte serie en trainer <a href="https://www.voetbalzone.nl/speler.asp?uid=36">Mark van Bommel</a> koos er onlangs al voor om zijn elftal op te schudden door doelman Jeroen Zoet te wisselen voor Lars Unnerstall. Het gewenste effect bleef echter uit tegen Willem II en de oefenmeester lijkt nu met een nieuwe ingreep voor een ommekeer te willen zorgen.</p>
      <p>Dumfries sprak voor aanvang van dit seizoen al de ambitie uit om aanvoerder te worden, maar Van Bommel koos er toen nog voor om Rosario captain te maken in afwachting van de rentree van <a href="https://www.voetbalzone.nl/speler.asp?uid=2381">Ibrahim Afellay</a>. De routinier heeft zijn waarde voor de Eindhovenaren echter nog niet kunnen bewijzen, terwijl Rosario vooral kritiek oogst met zijn spel in de afgelopen maanden.</p>
      <p>De middenvelder lijkt nu dus de band af te moeten staan, al is nog niet duidelijk of dit ook betekent dat hij zijn basisplaats kwijt zal raken. PSV begint het thuisduel met de Friezen zondagmiddag om 14.30 uur als de nummer drie van de Eredivisie. Koploper Ajax heeft, met een wedstrijd meer gespeeld, een voorsprong van veertien punten, terwijl nummer twee AZ acht punten meer heeft.</p>
    </article>
  </body>
</html>