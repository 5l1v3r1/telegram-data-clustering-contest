<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/ince-bestepeye-giden-chpli-iddiasiyla-ilgili-olarak-genel-baskani-kilicdaroglunu-agir-el"/>
    <meta property="og:site_name" content="euronews"/>
    <meta property="article:published_time" content="2019-11-24T11:13:11+00:00"/>
    <meta property="og:title" content="İnce'den Kılıçdaroğlu'na eleştiri: Saray bu komplonun neresinde"/>
    <meta property="og:description" content="Muharrem İnce son dönemde Türkiye siyasetinde tartışmaya neden olan 'Beştepe'ye giden CHP'li' iddiasıyla ilgili olarak Genel Başkan Kemal Kılıçdaroğlu'nu eleştirdi."/>
  </head>
  <body>
    <article>
      <h1>İnce'den Kılıçdaroğlu'na eleştiri: Saray bu komplonun neresinde</h1>
      <address><time datetime="2019-11-24T11:13:11+00:00">24 Nov 2019, 11:13</time> by <a rel="author">Euronews </a></address>
      <p>Muharrem İnce son dönemde Türkiye siyasetinde tartışmaya neden olan 'Beştepe'ye giden CHP'li' iddiasıyla ilgili olarak Genel Başkan Kemal Kılıçdaroğlu'nu eleştirdi.</p>
      <p>İnce, "Buna 'Saray'ın komplosu' diyerek kurtulamazsınız" dedi. Kılıçdaorğlu'nu Erdoğan'a malzeme vermekle suçlayan İnce, "Saray bu komplonun neresinde" diyerek tepki gösterdi.</p>
      <p>İnce şöyle devam etti:</p>
      <p>"CHP temiz siyaset diyorsa önce bu pisliği temizlemelidir. Arınma buradan başlayabilir. Eğer bu tezgahı ortaya çıkarır, komployu kuranları partiden atarsan emin olun yeniden şahlanır, arınır, temizleniriz."</p>
      <p>Bir çağrım da sayın Kılıçdaroğlu’nadır. 'Şaşırmadım, biliyorum isim veremem' dedi. Şaşırmadıysanız bunu biliyorsunuz demektir."</p>
      <p>"5 gündür Türkiye “Saray'a gitti, gitmedi” bunu konuşuyor. Bu yalan haber çıkınca hissettim. Burada 'Bir tezgah var' dedim ve hemen sabahın köründe arkadaşlara 'Bir açıklama yapalım,burada bir tezgah var' dedim."</p>
      <h3>"İddiayı ortaya atanlarla benim için sarhoştu diyenler aynı kişiler"</h3>
      <p>İnce, "Saray'da Erdoğan ile görüştüğü" iddiasını ortaya atanların, 24 Haziran seçim gecesi kendisi için "televizyona çıkamayacak kadar sarhoştu" diyenlerle aynı kişiler olduğunu savundu. Gazeteci Levent Gültekin katıldığı bir televizyon programında "Sandıklar açıldığı anda seçimde geri kaldığını gören İnce alkol almaya başladı ve gece 23.00 sularında iyice sarhoş oldu. Kendisi televizyon karşısına çıkamayacak kadar çok alkol aldığı için yanında bulunan ekibi tarafından gizlice otelden apar topar evine götürüldü." demişti.</p>
      <h3>"Hesaplaşacağız"</h3>
      <p>Muharrem İnce, söz konusu iddianın cumhurbaşkanlığı seçimlerine dayandığını ifade etti:</p>
      <p>"Cumhurbaşkanlığı seçim gecesi üretilen dedikoduların hepsi CHP Genel Merkezi'nde üretilmiştir. Partideki küçük bir grup üretmiştir. Bu grup dedikodu üretmeye devam etmektedir. Bu grubun Muharrem İnce’den bu kadar çekinmeleri bana gurur veriyor. Ama milyonların umutları üzerinden entrika çevirenlerden de utanç duyuyorum."</p>
      <p>"Beni yıpratmak için harcadıkları enerjiyi AKP’ye karşı harcasalar emin olun iktidar olacağız. Bu kumpasçılar CHP’de bir prangadır."</p>
      <p>"Bu hesaplaşacağız. Bu hesabı görmeden yürüyemeyiz hesaplaşmadan helalleşemeyiz."</p>
      <ul>
        <li>
          <a href="https://tr.euronews.com/2019/11/24/ince-nin-erdogan-ile-gorustugu-iddias-siyaset-dunyas-n-sarsmaya-devam-ediyor">"İnce’nin Erdoğan ile görüştüğü" iddiası siyaset dünyasını sarsmaya devam ediyor</a>
        </li>
        <li>
          <a href="https://tr.euronews.com/2019/11/22/muharrem-ince-den-bestepe-ye-cikti-iddiasina-tepki-kanitlanirsa-taksim-de-kendimi-yakarim">Muharrem İnce'den Beştepe'ye çıktığı iddiasına yanıt: Kanıtlanırsa Taksim'de kendimi yakarım</a>
        </li>
        <li>
          <a href="https://tr.euronews.com/2019/11/23/gazeteci-rahmi-turan-erdogan-la-parti-liderligi-icin-gorusen-chp-li-iddiasinin-kaynag-n-ac">'Beştepe'ye çıkan CHP'li' iddiası: Gazeteci Atilla: CHP'li kaynağın konuşmasını bekliyorum</a>
        </li>
      </ul>
      <h3>"İstifa etmeyeceğim, bir daha bu soruyu sormayın"</h3>
      <p>İnce, istifa edecek misiniz sorusuna ise "Bana bir daha böyle bir şey sormayın" diyerek yanıt verdi ve şöyle devam etti: "CHP benim yaşam biçimim. Yok böyle bir şey, ben mücadelemi bu partide verdim. Bu partinin beş dönem milletvekiliydim. Ben CHP'yi Atatürk'ün emaneti gözüyle bakıyorum. Ben adım açıklanmadan önce genel başkanı aradım, 'Bu iş büyüyecek, gel beraber çıkalım' dedim çıkmadı. Liderlik krizi önlemektir. Kaptan o, ben değilim ama kaptanı da uyarmak lazım."</p>
      <p>İnce'ye İstanbul Büyükşehir Belediye Başkanı Ekrem İmamoğlu'nun Londra ziyaretinde cumhurbaşkanlığı adaylığı için Chatham House'da görüşmeler yapıldığı iddiası da soruldu. İnce, "Bu bir komplo teorisidir. Buna inanmam ben. Hiç öyle bir bağlantı kurmadım. Bu “Muharrem İnce saraya gitti” iddiası gibi palavra bir haber." diyerek yanıt verdi.</p>
      <p>"Bunu çözmeden CHP yoluna devam edemez, partinin temiz siyaset deme hakkı olmaz. Kimseyi istifaya çağırmıyorum. Sorunu çözmeye davet ediyorum. Bu komplo, bu tezgah çözülmeden CHP temiz siyaset yolunda yara olur."</p>
      <h3>Haberin kaynağı gazeteciden Kılıçdaroğlu'na çağrı</h3>
      <p>Habere kaynak gösterilen gazeteci Talat Atilla da bir ileti paylaşarak Kılıçdaroğlu'nu açıklama yapmaya davet etti. Atilla, "Kılıçdaroglu'nun açıklama yapmasını bekliyorum.. Daha önce yaptığım açıklamanın arkasındayım. Açıklama makul bir sürede gelmezse yeni bir açıklama daha yapacağım..." dedi</p>
      <figure>
        <iframe data-src="https://twitter.com/euronewses/status/1198550888648003584" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Ne olmuştu?</h3>
      <p>Sözcü yazarı Rahmi Turan, 20 Kasım tarihinde "Müthiş haber" başlıklı yazısında, isim vermeden bir CHP’linin 9 Kasım’da Cumhurbaşkanı Erdoğan ile gizlice görüştüğünü yazmıştı. Turan, yazısında 'Cumhurbaşkanı Erdoğan'ın, huzuruna çıkan CHP’liyi genel başkan olarak görmek istediğini' aktarmıştı.</p>
      <p>Bu CHP'linin kim olduğu ve haberin doğruluğuna ilişkin tartışmalar sonrası ertesi gün "Müthiş haber2" başlığıyla bir başka yazısı yayımlanan gazeteci, "Saray'a yakın haber kaynağına bir kez daha sorduğunu, kesin bir ifadeyle 'Yüzde yüz doğru!' yanıtını aldığını" kayda geçmişti.</p>
    </article>
  </body>
</html>