<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/exclusief-interview-floor-jansen-eindelijk-groot-in-nederland/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-24T11:38:23+00:00"/>
    <meta property="og:title" content="Exclusief interview. Floor Jansen eindelijk groot in Nederland"/>
    <meta property="og:description" content="2019 was voor Floor Jansen hét jaar waarin ze doorbrak in Nederland door haar deelname aan het programma De Beste Zanger van Nederland."/>
  </head>
  <body>
    <article>
      <h1>Exclusief interview. Floor Jansen eindelijk groot in Nederland</h1>
      <address><time datetime="2019-11-24T11:38:23+00:00">24 Nov 2019, 11:38</time> by <a rel="author" href="https://www.ditjesendatjes.nl/author/vanessa/" target="_blank">Vanessa Bontje</a></address>
      <p>2019 gaat voor Floor Jansen de boeken in als een bijzonder jaar. De in Goirle geboren zangeres van symfonische metal is met haar Finse band de bestverkopende Nederlandse artiest. Maar merkwaardig genoeg wisten mensen buiten de rockscene om pas van haar bestaan sinds afgelopen editie van De Beste Zangers van Nederland. ,,Het is leuk om ook hier meer voet aan de grond te krijgen”, vertelt Floor. ,,Het zat me niet lekker dat het eerder niet het geval was. Ik ben natuurlijk toch een Nederlandse he?”</p>
      <p>In wat voor gekkenhuis is ze eigenlijk terechtgekomen? ,,Ja, dat vraag ik me soms ook wel af”, vertelt Floor Jansen, die sinds haar verschijning in De Beste Zangers van Nederland in een malle molen is beland. En deze keer nog wel in haar ‘eigen’ land! ,,Ik snap er niets van joh. Ik ben stomverbaasd dat het nu zo gaat.”</p>
      <p>In januari doet Floor negen solo-optredens in een aantal grote steden in Nederland. ,,Aanvankelijk waren het er zes. Wat ik al ontzettend veel vond. Maar omdat de kaartverkoop zo hard ging – binnen een dag was alles weg – kwamen er nog drie bij. En tot mijn grote verwondering waren die binnen vijf uur uitverkocht.”</p>
      <p>Voorheen liep het allemaal veel stroever. Niet slecht, maar minder hard dan nu, vertelt Floor. ,,Een paar jaar terug kregen we AFAS net aan vol, en vorig jaar verkochten we twee keer Ziggo Dome uit. Maar nu zijn we al uitverkocht voordat we zijn begonnen!” Het lijkt er dus op dat Floor erin is geslaagd haar symfonische rock toegankelijker te maken voor het grote publiek. Met een brede glimlach: ,,Ik ben verbaasd, blij en trots!”</p>
      <p>Toch blijft Floor zich er bewust van hoe ze haar <i>scene</i> vertegenwoordigt. ,,Ik kijk bijvoorbeeld erg naar wat ik aantrek. Bij een talkshow zoals die van Jeroen Pauw trek ik toch een wat mildere outfit aan dan wanneer ik optreed. Ik besef dat ik niet overal als <i>metal head</i> kan verschijnen, al is het ook niet zo dat ik die kant van mij heel hard wegduw.”</p>
      <h3>De Beste Zanger</h3>
      <p>Het was heel onwerkelijk gebeld te worden door De Beste Zangers van Nederland om deel te nemen aan het programma. ,,Ik woon al jaren niet meer in Nederland, laat staan dat ik Nederlandse tv-programma’s kijk. Ik kende De Beste Zangers dus ook helemaal niet, maar toen ik over het concept hoorde, was ik wel meteen geïnteresseerd.”</p>
      <p>Floor vond het spannend. ,,Het was iets heel nieuws. Een band, die mij niet kent. Ik kende niets van de stijl, de band, de muziek. En dan zou ik wel iets gaan zingen wat ik dan probeerde te ‘ver-Flooren’ En als het dan goed gaat, vind ik het door de continuïteit van zo’n wekelijks programma lastig om er wekelijks overheen te komen. Het nog beter te doen.” De band was meteen heel leuk. Ze begonnen te spelen en namen meteen een hoop zorgen weg. Ze slaagden erin om binnen no-time alles om te toveren in iets waarmee ik uit de voeten kon. Indrukwekkend!</p>
      <p>Floor zag in haar deelname aan het programma de ultieme kans om de metal in Nederland in een ander daglicht te zetten. ,,Althans, dat was mijn hoop”, vertelt ze. ,,Metal zit hier over het algemeen toch wel in het verdomhoekje. Er rustte geen enkele trots of erkenning op deze scene waarin Nederland een aardige rol speelt. Natuurlijk kan ik voor een ander niet bepalen of die metal wel of niet mooi vindt, maar ik vond wel dat ik kon proberen om mensen open te laten staan voor het idee van metal. Je hebt de Nederlandse metal scene en de rest van de wereld. Internationaal worden Nederlandse bands echt wel erkend, maar nationaal niet. En dat komt door onwetendheid.”</p>
      <p>Ze vervolgt: ,,Als metal je niet interesseert, wordt de muziek al gauw weggezet als satanistische teringherrie, die vooral wordt gezongen door boze mannen. Maar wat veel mensen niet weten, is dat metal een enorme diversiteit kent. En dat betekent ook dat je het niet op een hoop kunt vegen. Natuurlijk begrijp ik dat, als het je ding niet is, het dat waarschijnlijk ook niet gaat worden. Als ik naar mezelf kijk als ik in een park lig en verderop van dat techno-gebeuk uit een <i>soundblaster</i> hoor, dan denk ik ook: joh, wat een teringherrie. Dus ik besef hoe subjectief het is.”</p>
      <p>Hoe ze bij Floor kwamen? ,,Ik heb werkelijk géén idee”, zegt ze. ,,Een jaar of drie geleden was ik wel te zien in tv-programma De Reünie met <b>Patrick Lodiers</b> over mijn klas op de Rockacademie in Tilburg. En later heb ik nog in De Tiende van Tijl (gepresenteerd door <b>Tijl Beckand</b>, red.) een aria gezongen. Maar heel veel meer kan ik niet opnoemen. En o ja, de BUMA Award natuurlijk. De publiciteit die ik kreeg heeft misschien wel wat losgemaakt.”</p>
      <p>Hoewel de zus van Floor, <b>Irene</b>, ook goed kan zingen, is Floor de enige uit de familie die uitvoerend muzikant is. ,,Irene is wel eens met mij mee geweest om harmonieën te zingen en dat kan niet in je eentje. Dus hielp zij me bij een project van Rheya. Hoewel haar stem fantastisch is, doet ze er professioneel niets mee.” Verder zit het ook niet heel erg in de familie, en metal al helemaal niet. Floor: ,,Mijn pa is wel erg muzikaal en dat heeft hij sinds ik bij Nightwish zing ook weer veel meer opgepakt. Maar verder… ja, ik heb een tante die fantastisch kan zingen, maar die niet de kans heeft gehad om conservatorium te gaan doen. Ze leeft helemaal met mij mee.”</p>
      <h3>Nightwish</h3>
      <p>Floor werd in 2012 aanvankelijk tijdelijk de leadzangeres van Nightwish. Dat kwam doordat de toenmalige zangeres tijdens de optredens die stonden gepland voor Amerika opeens uit de band stapte. Vervolgens werd Floor gebeld. ,,Het was tijdens de huwelijksdag van mijn zus”, vertelt ze. ,,En ik had eigenlijk zoiets van: kan het wachten tot morgen? Dat kon. Maar al niet veel later kreeg ik een appje met de vraag die ze me wilden stellen. Meteen teruggebeld natuurlijk, en ook meteen ‘ja’ gezegd.”</p>
      <p>Het was een monsterklus, waar ze mee in had gestemd. ,,Binnen een paar dagen moest ik het hele nieuwe album van Nightwish, waar ze de tournee op hadden ingestoken, uit mijn hoofd leren. Dat was heel veel werk. Gelukkig kende ik al eerdere nummers van ze, dus wist ik een beetje hoe hun muziek in elkaar zit. Dat hielp.” Dat eerste optreden met de Finse band was heel spannend. ,,Het waren geen hapklare brokken, die liedjes van ze. Dus had ik overal op het podium blaadjes liggen. Iedereen hielp me; zowel de band als de crew en ook het publiek! Iedereen wist natuurlijk dat de vorige zangeres opeens was uitgevallen en ze gunden mij een goed optreden kennelijk. Ze sleepten me er doorheen. Gelukkig wisten ze door eerdere bands waarin ik zat ook wel een beetje wie ik was. Dat hielp ook enorm.”</p>
      <p>Er was Floor veel aan gelegen om haar visitekaartje af te geven. ,,Maar dat was, naast het leren van hun liedjes, een hele uitdaging. Ik kreeg er een dikke vette verkoudheid overheen. Toch ging ik er helemaal voor. En na verloop van tijd verdween de verkoudheid en groeide ik in de show. Vanuit het ‘ja’ zeggen, de paniek om de hoeveelheid werk en de verkoudheid, kwamen daarna de ontspanning en de vriendschap met de bandleden.” Een jaar nadat Floor de vorige zangeres verving, werd ze aangesteld als vaste <i>leading lady</i> van de Finse metalgiganten.</p>
      <h3>Verhuizing</h3>
      <p>Het was voor Floor ook een soort persoonlijke overwinning. ,,Er was zoveel veranderd… Ik kwam vanuit een situatie waarin ik door het uiteenvallen van mijn vorige band After Forever en gigantisch veel optreden en studeren en nieuwe band ReVamp te veel hooi op mijn vork had genomen. Ik kreeg daardoor een flinke <i>burn out</i>. Vechtend voor alles pakte ik Nightwish aan. Het was geweldig.” Door haar aanstelling bij de band besloot Floor naar Finland te emigreren. ,,Ik wilde graag de taal, die erg moeilijk is, leren beheersen. Door niet in het land zelf te wonen, zou dat nooit wat worden, besefte ik. Als de routine er niet in komt, blijft Fins namelijk een lastige taal.”</p>
      <p>Het werd uiteindelijk maar een kort verblijf in Finland. ,,Juist in de periode dat ik daar mijn spullen aan het uitpakken was, leerde ik mijn man (<b>Hannes van Dahl</b>, de drummer van de Zweedse rockband Sabaton, red.) kennen. Tja, en toen kwamen de kaarten anders te liggen. Het werd voor ons de keuze: of wonen in Zweden of in Nederland. Maar omdat ik echt wel verknocht was geraakt al aan Scandinavië, waar zo veel rust en natuur is, werd het dus Zweden. Tussen alle gekte door, we reizen van hot naar her, komen we thuis weer tot rust.”</p>
      <p>De kerstperiode is er eentje van relatieve rust voor Floor, die 2,5 jaar geleden moeder werd van dochtertje <b>Freja</b>. ,,Dat wil zeggen: ik ben die periode in het land. Ik doe voor de derde of vierde keer mee aan een evenement van Raskasta Joulua. Dat is een Finse metal band die traditionele kerstliedjes heeft opgenomen in metal stijl. Iets dat in Finland, als land dat metal als grootste exportproduct heeft, heel normaal wordt gevonden.”</p>
      <h3>Skiën</h3>
      <p>Daarnaast is er ook, de broodnodige, tijd voor Floor en haar familie. ,,Elk jaar huren we met de familie een huisje in het noorden van Zweden en daar gaan we heerlijk skiën met zijn allen. Het is fantastisch om in die periode buiten in de sneeuw te zitten, in beweging te zijn en lekker glühwein te drinken. Alles past bij elkaar. Een paar jaar geleden heb ik trouwens leren snowboarden. Keileuk om te doen, maar ik kon wel merken dat het na je 35<sup>ste</sup> lastiger wordt om iets nieuws te leren. Maar ik doe het en ik geniet ervan!”</p>
      <p>Van symfonische metal krijgt Floor energie. ,,Al van jongs af aan houd ik van melancholische muziek. Daar zit emotie in. Sowieso vind ik dat muziek beleving is. Als mensen dan ook tegen mij zeggen over achtergrondmuziek: dat is niet bedoeld om naar te luisteren, dan vind ik dat onbegrijpelijk! Waarom maak je het dan? Vraag ik me af.”</p>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/zien-de-zussen-cabau-bij-elkaar/"/>
        <a href="https://www.ditjesendatjes.nl/jan-smit-heeft-stokje-over-aan-vijanden/"/>
        <a href="https://www.ditjesendatjes.nl/wendy-openhartig-over-huwelijk-eenzame-kerst/"/>
      </related>
    </article>
  </body>
</html>