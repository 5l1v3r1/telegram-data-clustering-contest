<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/hond-in-de-auto/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-24T11:35:22+00:00"/>
    <meta property="og:title" content="Hond in de auto"/>
    <meta property="og:description" content="De meeste honden vinden het leuk om mee te gaan met de auto. Voor deze honden betekent de auto vaak goed nieuws, omdat ze misschien mogen wandelen."/>
  </head>
  <body>
    <article>
      <h1>Hond in de auto</h1>
      <address><time datetime="2019-11-24T11:35:22+00:00">24 Nov 2019, 11:35</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>De meeste honden vinden het leuk om mee te gaan met de auto. Voor deze honden betekent de auto vaak goed nieuws, bijvoorbeeld dat ze lekker mogen gaan wandelen. Toch zijn er ook honden die autorijden minder leuk vinden en die angstig zijn. Dit gedrag kan gelukkig in veel gevallen worden hertraind.</p>
      <p>Door: Marieke van der Burgt</p>
      <p>Bij pups kan de angst voor de auto ontstaan zijn door het eerste ritje. Dit is voor de meeste pups het ritje net na de scheiding van moeder en pups. Het gevoel van onzekerheid is dan gekoppeld aan de autorit. Is dit het geval? Dan kunt u proberen uw hond zijn eten aan te gaan bieden in een stilstaande auto. Is dit te spannend voor uw hond? Geef hem dan eerst een aantal weken zijn voedsel op afstand van de auto. Maak de afstand na verloop van tijd kleiner. Hierbij is het van belang dat de hond geen angst of grote spanning vertoont. Angst herkent u aan een lage lichaamshouding in combinatie met een lage of aangeknepen staart. Hevige spanning herkent u aan signalen van hijgen, piepen en beven.</p>
      <p>Als dit goed gaat, ga dan een aantal keren samen met uw hond in de auto zitten. Bouw de tijd verder op tot u een korte rit kunt maken naar een hele leuke eindbestemming. Tijdens de hertraining mag de hond niet worden meegenomen voor ritjes die langer zijn dan wat in de training is getraind.</p>
      <h3>Veiligheid</h3>
      <p>Naast dat er leuke eindbestemmingen moeten zijn, is het van belang dat autorijden ook veilig is. Zit uw hond op de achterbank? Doe hem dan een autotuigje om. Het is de bedoeling dat het verlengstuk naar de gordel kort is, zodat de hond niet door de auto kan worden geslingerd bij een eventuele aanrijding. Er zijn ook speciale autokennels waarin u uw hond veilig kunt vervoeren. Gebruik in ieder geval geen stoffen benches, want deze zijn niet sterk genoeg.</p>
      <h3>Achterlaten</h3>
      <p>Wilt u uw hond leren dat hij even alleen in de auto kan blijven? Bouw dit heel rustig op, zeker als u ziet dat dit moeilijk is voor uw hond. Zorg altijd voor voldoende frisse lucht en wees extra alert bij warm weer. De temperatuur in de auto loopt erg snel op, ook wanneer de auto in de schaduw staat en de ramen op een kiertje staan. Neem bij een buitentemperatuur boven de 20 graden de hond mee de auto uit of laat hem thuis.</p>
      <h3>Wagenziek?</h3>
      <p>Wagenziekte komt vaker voor bij pups dan bij volwassen honden. Bij de dierenarts zijn pilletjes verkrijgbaar tegen wagenziekte. Daarnaast blijft het belangrijk om positieve associaties te maken met de auto, omdat honden die wagenziek zijn dit ook kunnen koppelen aan de auto. Blijft uw hond angstig voor de auto en werken de gegeven adviezen niet voldoende? Schakel dan een erkende, gediplomeerde gedragstherapeut in.</p>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/andre-maakt-tijd-voor-honden-en-zoontje/"/>
        <a href="https://www.ditjesendatjes.nl/monique-post-schattig-filmpje-op-instagram/"/>
        <a href="https://www.ditjesendatjes.nl/leo-de-haas-legt-eigen-auto-ongeluk-vast-met-dashcam/"/>
      </related>
    </article>
  </body>
</html>