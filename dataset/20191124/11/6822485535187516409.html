<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T11:02:00+00:00"/>
    <meta property="og:title" content="در آستانه چهلمین روز رحلت مرحوم حجت الاسلام مصطفی آژینی ویژه‌نامه «آسمان در قاب» منتشر شد"/>
    <meta property="og:description" content="ویژه‌نامه «آسمان در قاب» در آستانه چهلمین روز درگذشت مرحوم حجت‌الاسلام مصطفی آژینی منتشر شد."/>
  </head>
  <body>
    <article>
      <h1>در آستانه چهلمین روز رحلت مرحوم حجت الاسلام مصطفی آژینی ویژه‌نامه «آسمان در قاب» منتشر شد</h1>
      <address>
        <time datetime="2019-11-24T11:02:00+00:00">24 Nov 2019, 11:02</time>
      </address>
      <p>ویژه‌نامه «آسمان در قاب» در آستانه چهلمین روز درگذشت مرحوم حجت‌الاسلام مصطفی آژینی منتشر شد.<br/>به گزارش  الف ویژه نامه «آسمان در قاب» در آستانه چهلمین روز رحلت مرحوم حجت الاسلام مصطفی آژینی مسافر کربلا و زائر اربعین که صبح روز اربعین به لقاءالله پیوست، منتشر شد.</p>
      <p>حجت الاسلام «مصطفی آژینی» طلبه بسیجی و فرزند محسن آژینی از فعالان فرهنگی و رسانه‌ای بود.</p>
      <p>این مجموعه مروری بر احوالات و زندگینامه و برخی از آثار علمی، اخلاقی و هنری مرحوم آژینی، همچنین پیام های شخصیت ها و بیانات و نوشته های مسئولان حوزه علمیه مشکات و برخی از خاطرات دوستان او که عمدتاً اساتید و طلاب محترم حوزه علمیه مشکات است خواهد داشت.</p>
      <p>برای دریافت این ویژه نامه <a href="https://www.alef.ir/files/archive/originals/2019/47/161643.pdf">اینجا</a> را کلیک کنید.</p>
      <p>
        <b>نگاهی به زندگینامه حجت الاسلام «مصطفی آژینی»</b>
      </p>
      <p>بسم الله الرحمن الرحيم</p>
      <p>مِنَ المُؤمِنينَ رِجالٌ صَدَقوا ما عاهَدُوا اللَّهَ عَلَيهِ ۖ فَمِنهُم مَن قَضىٰ نَحبَهُ وَمِنهُم مَن يَنتَظِرُ ۖ وَما بَدَّلوا تَبديلًا</p>
      <p>از مومنین مردانی هستند که به عهدی که با خدا بستند صادقانه وفا کردند، بعضی از آنها پیمان خود را به آخر رساندند و به لقاءا... پیوستند و برخی دیگر منتظرند و هرگز در پیمان خود تغییر و تبدیلی ندادند.</p>
      <p>مصطفی آژینی فرزند محسن در مهرماه سال ۱۳۶۵ چشم به جهان گشود. کودکی و نوجوانی او همچون سایرین سپری شد با این توضیح که او از همان طفولیت و بویژه در دوران نوجوانی، علاقمند و دلبسته به دین و اهل بیت (علیهم السلام) و عامل به واجبات و ترک محرمات بود. مصطفی فردی باهوش، دارای اراده قوی و پشتکار، با محبت و ساده و بی تکلف بود.</p>
      <p>دوره دبستان را در مجتمع آموزشی معلم و دوره راهنمایی و دبیرستان را در مجتمع آموزشی امام صادق (علیه السلام) طی کرد و با توجه به رشته در سی او که ریاضی بود در کنکور سراسری شرکت کرد و در رشته مهندسی برق دانشگاه علم و صنعت پذیرفته شد. پس از اخذ مدرک کارشناسی، در آزمون کارشناسی ارشد شرکت کرد و در رشته مهندسی مخابرات گرایش سیستم در دانشگاه تهران پذیرفته شد.</p>
      <p>مصطفی از همان دوران نوجوانی به مطالعه علوم دینی علاقمند بود. در دوره دانشجویی و در کنار درس دانشگاه، مطالعه علوم دینی اعم از فلسفه و عرفان و تفسیر و فقه را آغاز کرد و روز به روز شوق و علاقه او به کسب معارف و علوم دینی بیشتر شد.</p>
      <p>بعد از فارغ التحصیل شدن و در حالی که اطرافیان انتظار ادامه تحصیل او را در دانشگاه داشتند اما او راه دیگری را برگزید و آن، طلبگی علوم دینی و کسوت روحانیت بود. در سال ۱۳۹۰ در آزمون حوزه علمیه تازه تأسیس مشکات شرکت کرد و در دوره دوم این حوزه پذیرفته و رسما طلبه تمام وقت گردید. طلبه شدن مصطفی تحولی بزرگ در زندگی او از لحاظ شخصیتی، علمی و معنوی بود که حیات فردی و اجتماعی او را بطور کامل تحت تأثیر قرار داد. مصطفی در سال ۱۳۸۹ با همسری مؤمن از دانشجویان دانشگاه علم و صنعت ازدواج کرد و خداوند متعال پس از چندی به او فاطمه را هدیه داد که اکنون ۶ سال دارد.</p>
      <p>همسر مصطفی بعد از فارغ التحصیلی از دانشگاه، راه مصطفی را برگزید و طلبه حوزه علمیه مشکات شد.  مصطفی طلبه ای جدی، تلاشگر، دقیق، منظم، انقلابی و ولایی بود. علاوه بر کار علمی، بخش مهمی از وقتش را به عبادت، قرآن و نماز اختصاص داده بود و در واقع کسب علم را با کسب معنویت پیوند زده بود.</p>
      <p>او بویژه به نماز اهتمام بسیار داشت. مصطفی به مسائل سیاسی و اجتماعی و مسائل انقلاب نیز توجه و حساسیت خاصی داشت و از اوضاع جاری داخل و خارج کشور دارای خبر و تحلیل بود. در هر یک از عرصه های انقلاب که نیاز به حضور داشت او همیشه و به هنگام حاضر بود.</p>
      <p>مصطفی به قصد اعزام به سوریه در گردان فاتحین حوزه علمیه مشکات ثبت نام کرد و حتی آموزش نظامی دید که البته مانعی پیش آمد و اعزام نشد.</p>
      <p>نسبت به جامعه و مردم خصوصا نیازمندان و اقشار ضعیف جامعه نه تنها بی تفاوت نبود بلکه دغدغه مند بود و در حد وسع و توان به آنها توجه و کمک می کرد. با این که اهل اتلاف وقت و کلام بیهوده و نبود اما همیشه رویی گشاده و چهره ای باز و متبسم داشت و عندالاقتضاء اهل مزاح و شوخی های حلال نیز بود.</p>
      <p>مصطفی اهل شعر هم بود و طبع شعر داشت. از ۱۵ سالگی سرودن اولین اشعار خود را آغاز کرد و تا زمان رحلت اشعار متعددی سروده و از او بر جای مانده است. باید به شعرهای او نه بعنوان یک شاعر حرفه ای بلکه بعنوان کسی که حرف های دلش و مکنونات قلبی اش را در قالب شعر و نظم بیان نموده نگاه کرد.</p>
      <p>مصطفی در سال ۱۳۹۶ تصمیم گرفت ملبس به لباس روحانیت شود و این کار به دست مبارک مقام معظم رهبری(مدظله العالی) انجام شد. معظم له پس از عمامه گذاری، او را دعا و چند توصیه به او کردند. یکی از توصیه های ایشان در مورد نماز بود. این واقعه، تحول دیگری را در مصطفی رقم زد و موجب ارتقاء معنوی او گردید.</p>
      <p>یکی از نکات برجسته شخصیت و زندگی او، عشق و ارادت وصف نشدنی به اهل بیت (علیهم السلام) خصوصا حضرت سیدالشهدا(علیه السلام) و زیارت آن حضرت بود که در این زمینه مداومت داشت.</p>
      <p>از حدود ۲۳ سالگی زائر اربعین بود و هر سال مسیر نجف تا کربلا را پیاده طی می کرد. در اربعین سال جاری نیز همراه با خانواده برای زیارت و حضور در راهپیمایی عظیم و تمدن ساز اربعین از شهر مقدس قم عازم مرز شلمچه شد و پس از زیارت حضرت امیرالمومنین (علیه السلام) و پیاده روی و زیارت حضرت اباعبدالله الحسین (علیه السلام) و حضرت ابوالفضل العباس (عليه السلام)، در روز اربعین حسینی مصادف با ۹۸ / ۷ / ۲۷ پس از اقامه نماز صبح در سانحه رانندگی دعوت حق را لبیک گفت و به آرزویش که وصال یار بود رسید.</p>
    </article>
  </body>
</html>