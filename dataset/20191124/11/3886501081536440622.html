<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119719-zelenovic-pozvao-sarcevica-da-proveri-validnost-diploma-cetiri-ministra?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T11:35:05+00:00"/>
    <meta property="og:title" content="Zelenović pozvao Šarčevića da proveri validnost diploma četiri ministra"/>
    <meta property="og:description" content="Predsednik Zajedno za Srbiju Nebojša Zelenović izjavio je danas da &quot;najmanje četiri aktuelna ministra imaju sumnjive diplome osnovnih studija&quot; i pozvao ministra prosvete Mladen Šarčevića da proveri validnost njihovih diploma.Kako se navodi u saopštenju te stranke Zelenović je tražio da se &quot;detaljno provere&quot; diplome sa osnovnih studija ministra policije Nebojše Stefanovića, ministra odbrane Aleksandra Vulina, ministra za rad Zorana Djordjevića i ministra rudarstva i energetike Aleksandra Antića i dodao da je došlo vreme da javnost konačno sazna kada su ti ministri upisali fakultete, &quot;koliko su godina studirali, koje su predmete polagali i koji profesori su se potpisali iza njihovih ocena i diploma&quot;.&quot;Stefanović sam kaže da je studirao na nepostojećem fakultetu u Sava centru, Vulin je živeo u Novom Sadu pa je vrlo zanimljivo kako je mogao da završi Pravni fakultet u Kragujevcu na kome ga niko nikad nije video, ministar Djordjević, bivši vozač po zanimanju, je nadaleko poznat kao mega-finansista, dok niko živ ne…"/>
  </head>
  <body>
    <article>
      <h1>Zelenović pozvao Šarčevića da proveri validnost diploma četiri ministra</h1>
      <address>
        <time datetime="2019-11-24T11:35:05+00:00">24 Nov 2019, 11:35</time>
      </address>
      <p><b>Predsednik Zajedno za Srbiju Nebojša Zelenović izjavio je danas da "najmanje četiri aktuelna ministra imaju sumnjive diplome osnovnih studija" i pozvao ministra prosvete Mladen Šarčevića da proveri validnost njihovih diploma.</b><br/><br/>Kako se navodi u saopštenju te stranke Zelenović je tražio da se "detaljno provere" diplome sa osnovnih studija ministra policije Nebojše Stefanovića, ministra odbrane Aleksandra Vulina, ministra za rad Zorana Djordjevića i ministra rudarstva i energetike Aleksandra Antića i dodao da je došlo vreme da javnost konačno sazna kada su ti ministri upisali fakultete, "koliko su godina studirali, koje su predmete polagali i koji profesori su se potpisali iza njihovih ocena i diploma".<br/><br/>"Stefanović sam kaže da je studirao na nepostojećem fakultetu u Sava centru, Vulin je živeo u Novom Sadu pa je vrlo zanimljivo kako je mogao da završi Pravni fakultet u Kragujevcu na kome ga niko nikad nije video, ministar Djordjević, bivši vozač po zanimanju, je nadaleko poznat kao mega-finansista, dok niko živ ne zna diplomu kog fakulteta je pribavio Aleksandar Antić za koga svi znaju da nikada nigde nije studirao", navodi se u pisanoj izjavi.<br/><br/>Zelenović je ocenio da je utvrdjivanje plagijata doktorata Siniše Malog "samo vrh ledenog brega".<br/><br/>"Budući Zakon o agenciji za borbu protiv korupcije mora da obuhvati obavezu svih funkcionera da pored imovine i prihoda prijave i detaljne podatke o obrazovanju, a ne da se diplome kupuju kao na pijaci kada su nekome neophodne zbog imenovanja na neku državnu funkciju ili kada neko želi da prevari javnost ili institucije u pogledu kompetentnosti za obavljanje nekog posla",  zaključio je Zelenović.</p>
    </article>
  </body>
</html>