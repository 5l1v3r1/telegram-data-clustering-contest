<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013039/%D8%A8%D8%B1%D8%A7%D9%86%DA%A9%D9%88-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B1%D8%A7-%D9%81%D8%B1%D8%A7%D9%85%D9%88%D8%B4-%D9%85%DB%8C-%DA%A9%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T11:19:25+00:00"/>
    <meta property="og:title" content="برانکو پرسپولیس را فراموش ‌می‌کند"/>
    <meta property="og:description" content="ملی پوش سابق کشورمان گفت: برخی از رفتار و اعمال ویلموتس خیلی کمتر از انتظار بوده و بهترین زمان برای تغییر در کادر فنی تیم ملی الان است."/>
  </head>
  <body>
    <article>
      <h1>برانکو پرسپولیس را فراموش ‌می‌کند</h1>
      <h2>پاشازاده:</h2>
      <address>
        <time datetime="2019-11-24T11:19:25+00:00">24 Nov 2019, 11:19</time>
      </address>
      <p>
        <i>ملی پوش سابق کشورمان گفت: برخی از رفتار و اعمال ویلموتس خیلی کمتر از انتظار بوده و بهترین زمان برای تغییر در کادر فنی تیم ملی الان است.</i>
      </p>
      <p>به گزارش مشرق، چالش جدید و مهم فوتبال ایران ماندن یا نماندن <b>مارک ویلموتس</b> به عنوان سرمربی <b>تیم ملی</b> است. ویلموتس که پس از دو شکست متوالی مقابل بحرین و عراق جایگاه خودش را از دست داد و از اقبال عمومی نسبت به وی به شدت کاسته شد، حالا از جایگاه مستحکمی روی نیمکت داغ و لرزان تیم ملی ایران برخوردار نیست.</p>
      <p>مهدی پاشازاده ملی پوش سابق کشورمان در این خصوص اظهار داشت: کلا خیلی موافق تغییرات زود هنگام روی نیمکت هیچ تیمی نیستم. اما برخی شنیده‌ها و مشاهدات از تیم ملی مرا مجاب می‌کند که این تغییر در تیم ملی اتفاق بیفتد.</p>
      <p>وی اضافه کرد: یکی از مواردی که باعث شد منِ پیشکسوت نسبت به سرمربی تیم ملی دل چرکین شوم، عملکرد منفعلانه وی قبل از بازی با عراق و بی تفاوتی‌اش پس از شکست در آن بازی است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013024/%D9%88%D8%A7%DA%A9%D9%86%D8%B4-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%AE%D8%A8%D8%B1-%D8%B3%D8%B1%D9%85%D8%B1%D8%A8%DB%8C%DA%AF%D8%B1%DB%8C-%D8%AF%D8%B1-%D8%AA%DB%8C%D9%85-%D9%85%D9%84%DB%8C">واکنش <i>برانکو</i> به خبر سرمربیگری در تیم ملی</a>
      </blockquote>
      <p>ملی پوش سابق کشور گفت: همه ایران از اهمیت بازی با عراق و حساسیت‌هایی که بین این دو تیم هست خبر داشتند به جز شخص سرمربی تیم ملی که در ترکیه نشسته بود و طلب مطالباتش را می‌کرد تا به اردوی تیمش بیاید و بعد از شکست هم که به ایران نیامد.</p>
      <p>پاشازاده تصریح کرد: اگر فدراسیون عزمی مبنی بر تغییرات در کادر فنی دارد، بهترین زمان الان است، چون زمان کافی برای بازیابی تیم ملی داریم و اگر قرار به این تغییرات باشد، بهترین گزینه برای جایگزینی وی، برانکو است.</p>
      <p>مدافع پیشین تیم ملی ایران بیان داشت: برانکو به خوبی زیر و بم فوتبال ایران را می‌شناسد و از تجربه خوبی برای هدایت تیم ملی برخوردار است. اگر سیاست به استفاده از مربی خارجی باشد، او می‌تواند بهترین گزینه باشد.</p>
      <p>وی تاکید کرد: البته در صورتی که این اتفاق بیفتد برانکو هم آنقدر حرفه‌ای هست که گذشته‌اش در پرسپولیس را فراموش کند و خودش را مربی تیم ملی بداند نه یک مربی پرسپولیسی. او باید بداند در تیم ملی حافظ منافع یک ملت است و مثل همان زمانی که سرمربی تیم ملی بود، نگاه ملی داشته باشد.</p>
      <p>منبع: مهر</p>
    </article>
  </body>
</html>