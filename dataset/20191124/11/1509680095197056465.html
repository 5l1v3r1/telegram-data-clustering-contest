<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/sanjay-raut-said-cbi-ed-income-tax-department-and-police-are-the-four-main-party-workers-of-bjp-bmh-90-2021528/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T11:20:09+00:00"/>
    <meta property="og:title" content="संजय राऊत म्हणाले, ‘हे’ भाजपाचे चार खेळाडू आहेत"/>
    <meta property="og:description" content="भाजपावर गंभीर आरोप"/>
  </head>
  <body>
    <article>
      <h1>संजय राऊत म्हणाले, ‘हे’ भाजपाचे चार खेळाडू आहेत</h1>
      <h2>भाजपावर गंभीर आरोप</h2>
      <address><time datetime="2019-11-24T11:20:09+00:00">24 Nov 2019, 11:20</time> by <a rel="author">लोकसत्ता ऑनलाइन</a></address>
      <p>भाजपावर टीका करण्याची एकही संधी न सोडणाऱ्या शिवसेनेचे नेते खासदार संजय राऊत यांनी राज्यातील सरकार स्थापनेनंतर गंभीर आरोप केले आहेत. “भाजपानं राष्ट्रपती भवन, राज्यपाल भवन आणि महाराष्ट्राचा काळाबाजार केला आहे. भाजपाला फोडाफोडी करता यावी, यासाठीच ३० नोव्हेंबरपर्यंतची मुदत देण्यात आली,” असा आरोप राऊत यांनी केला.</p>
      <p>सकाळी झालेल्या पत्रकार परिषदेत बोलताना राऊत म्हणाले, “देशाच्या इतिहासात असा काळा दिवस आम्ही पाहिला नाही. भाजपानं राष्ट्रपती भवन, राज्यपाला भवनाचा काळा बाजार केला. भाजपाकडं बहुमत होत तर लपूनछपून शपथ का घेतली. राज्यपालांचं नाव भगवान आहे, पण त्यांनी भाजपाला वेगळा आणि आम्हाला वेगळा न्याय दिली,” असं सांगत भाजपा दबाव आणण्याचे प्रयत्न करत आहेत. सीबीआय, ईडी, आयकर आणि पोलीस हे भाजपाचे चार खेळाडू आहेत. तर राष्ट्रपती भवन आणि राजभवन हे राखीव खेळाडू,” असं राऊत यांनी सांगितलं.</p>
      <p>शिवसेनेचे नेते खासदार संजय राऊत यांनी रविवारी सकाळी पत्रकार परिषद घेतली. यावेळी संजय राऊत यांनी भाजपानं आणीबाणीविषयी बोलण्याचा पोरखेळ करू नये, असं सांगत आरोपांचे बाण सोडले. राऊत म्हणाले, “राज्याचा मुख्यमंत्री शपथ घेतो आणि हे राज्यातील जनतेलाच माहिती होत नाही. हे म्हणजे पाकिट मारणाऱ्या लोकांसारखच आहे. अजित पवारांना फोडणं आणि सरकार स्थापन करणं हा शेवटचा डाव होता. तो भाजपावर उलटला आहे. अजित पवारांबरोबर राष्ट्रवादीचे २५ आमदार येतील आणि बहुमत सिद्ध करता येईल असं त्यांना वाटलं, त्यामुळेच भाजपानं त्यांना उपमुख्यमंत्री पद दिलं. काल सरकार स्थापन केल्यानंतर भाजपानं मोजक्या लोकांना पेढे आणि लाडू भरवले, पण ते त्यांच्या घशाखाली उतरलेले नाहीत,” असा चिमटाही राऊत यांनी भाजपाला काढला.</p>
      <figure>
        <iframe data-src="https://twitter.com/ANI/status/1198471597587255296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>महाविकास आघाडीकडं १६५ आमदार आहे. आधी १७० इतकं संख्याबळ होतं पण, राष्ट्रवादीचे पाच आमदार अजित पवारांबरोबर गेले आहेत. राज्यपालांनी आजही शिवसेनेला बहुमत सिद्ध करण्यासाठी आज जरी बोलावलं तरी आम्ही सिद्ध करू. भाजपाला व्यापार कळतो, असं मला वाटत होतं. पण प्रामाणिकपणे व्यापार केला असता, तर अशी ठोकरा खाण्याची वेळ भाजपावर आली नसती,” असं राऊत म्हणाले.</p>
    </article>
  </body>
</html>