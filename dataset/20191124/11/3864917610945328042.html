<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824342-zagorodnuk-zustrivsa-z-komanduvacem-sil-specoperacij-zbrojnih-sil-kanadi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T11:37:00+00:00"/>
    <meta property="og:title" content="Загороднюк зустрівся з командувачем сил спецоперацій збройних сил Канади"/>
    <meta property="og:description" content="Міністр оборони України Андрій Загороднюк під час участі у Міжнародному безпековому форумі у канадському Галіфаксі поспілкувався зі світовими лідерами та українською громадою в Канаді."/>
  </head>
  <body>
    <article>
      <h1>Загороднюк зустрівся з командувачем сил спецоперацій збройних сил Канади</h1>
      <h2>Міністр оборони України Андрій Загороднюк під час участі у Міжнародному безпековому форумі у канадському Галіфаксі поспілкувався зі світовими лідерами та українською громадою в Канаді.</h2>
      <address>
        <time datetime="2019-11-24T11:37:00+00:00">24 Nov 2019, 11:37</time>
      </address>
      <p>Про це Укрінформу повідомили в пресслужбі Міноборони.</p>
      <p>«Під час зустрічей українського міністра, зокрема, з начальником штабу оборони збройних сил Канади генералом Джонатаном Венсом, командувачем сил спеціальних операцій збройних сил Канади генерал-майором Пітером Дейвом та колишнім головою Комітету з питань національної безпеки та оборони канадського парламенту Стівеном Ф’юром було висловлено щиру подяку за допомогу у військово-технічній сфері та підтримку позиції України на міжнародній арені. Обговорювався перебіг реформ в українській оборонній галузі та курс на впровадження стандартів <a href="https://www.ukrinform.ua/tag-nato">НАТО</a> в Україні», - поінформувалили у пресслужбі.</p>
      <p>Під час виступу у панельній дискусії з тематики гібридного впливу та кіберзагроз Загороднюк наголосив, що на сьогодні Україна є країною, яка не лише протистоїть збройній агресії, а фактично стала полем битви і постійно відбиває атаки - як в інформаційному, так і в кібернетичному просторі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824306-kanadska-opozicia-zaavila-so-pidtrimue-vladu-v-pitannah-dopomogi-ukraini.html">Канадська опозиція заявила, що підтримує владу в питаннях допомоги Україні</a>
      </blockquote>
      <p>«Ми постійно вчимося, багато чого знаємо і розуміємо. Ми вже навчилися відбивати такі атаки, але простір постійно розвивається, спонукаючи нас діяти набагато активніше. Сьогодні багато країн інвестують у розвиток кібернетичного напряму, але, на жаль, ми ніколи не будемо діяти швидше, ніж ті, хто цілеспрямовано розробляє нові форми ведення інформаційних і кібернетичних війн. Тому єдиним можливим фактором спротиву є загальні зусилля країн, а також людей, які в них проживають, протистояти таким викликам», - зазначив український міністр.</p>
      <p>На його думку, населення змалку потрібно вчити відрізняти правду від неправди, перевіряти інформацію і дотримуватися “цифрової гігієни”. Як приклад Загороднюк навів досвід Бельгії, де наразі школярі проходять такі уроки і вчаться орієнтуватися в інформаційних потоках.</p>
      <p>Міністр оборони України підкреслив, що подібні приклади мають стати загальним підходом та однією зі складових загальної культури людей.</p>
    </article>
  </body>
</html>