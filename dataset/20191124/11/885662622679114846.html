<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125889/i-dikigoros-royth-mpeinter-gkinsmpergk-eisihthi-ektaktos-sto-nosokomeio"/>
    <meta property="og:site_name" content="Insider"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Διακομίστηκε στο νοσοκομείο η Ρουθ Μπέιντερ Γκίνσμπεργκ"/>
    <meta property="og:description" content="Η 86χρονη δικαστής αναμένεται να πάρει εξιτήριο σήμερα, μετά την έκτακτη εισαγωγή στο νοσοκομείο."/>
  </head>
  <body>
    <article>
      <h1>Διακομίστηκε στο νοσοκομείο η Ρουθ Μπέιντερ Γκίνσμπεργκ</h1>
      <h2>Η 86χρονη δικαστής αναμένεται να πάρει εξιτήριο σήμερα, μετά την έκτακτη εισαγωγή στο νοσοκομείο.</h2>
      <address>
        <time datetime="2019-11-24T11:00:00+00:00">24 Nov 2019, 11:00</time>
      </address>
      <p>Με ρίγη και υψηλό πυρετό εισήχθη στο νοσοκομείο η προοδευτική δικαστής του Ανώτατου Δικαστηρίου των ΗΠΑ<b> Ρουθ Μπέιντερ Γκίνσμπεργκ</b>, σύμφωνα με επίσημη ανακοίνωση.</p>
      <p>Αφού εκτιμήθηκε η κατάσταση της υγείας της στο <b>Sibley Μemorial Hospital</b> της Ουάσινγκτον την Παρασκευή, η 86χρονη Μπέιντερ Γκίνσμπεργκ διακομίστηκε χθες Σαββατο στο <b>Johns Hopkins </b>«για αντιμετώπιση οποιασδήποτε ενδεχόμενης μόλυνσης».</p>
      <p>Σύμφωνα με πληροφορίες, τα συμπτώματά της βελτιώνονται μετά τη χορήγηση αντιβίωσης και η Μπέιντερ Γκίνσμπεργκ αναμένεται να πάρει εξιτήριο σήμερα.</p>
      <h3>Η 86χρονη δικαστής έχει χρειαστεί να νοσηλευθεί αρκετές φορές τα τελευταία χρόνια.</h3>
      <p>Τον Αύγουστο υποβλήθηκε σε θεραπεία για κακοήθη όγκο στο πάγκρεας. Το 1999 χρειάστηκε να υποβληθεί σε θεραπεία για καρκίνο στο παχύ έντερο και τον Δεκέμβριο του 2018 της αφαίρεσαν δύο καρκινικούς όγκους από τον πνεύμονά της. Επίσης υπέστη κάταγμα στα πλευρά της από πέσιμο.</p>
      <p>Τα προβλήματα υγείας που αντιμετωπίζει η γηραιότερη δικαστής του Ανώτατου Δικαστηρίου έχουν προκαλέσει εικασίες για την ενδεχόμενη συνταξιοδότησή της, κάτι που θα επιτρέψει στον Αμερικανό πρόεδρο Ντόναλντ Τραμπ να διορίσει ακόμη έναν, τον τρίτο, συντηρητικό δικαστή.</p>
      <p>Μετά τον διορισμό από τον Τραμπ δύο δικαστών, οι συντηρητικοί έχουν στο Ανώτατο Δικαστήριο πλειοψηφία 5-4.</p>
      <p>Η θητεία των εννέα δικαστών του Ανώτατου Δικαστηρίου είναι ισόβια ή μέχρι να αποφασίσουν να συνταξιοδοτηθούν. Η Μπέιντερ Γκίνσμπεργκ έχει δηλώσει ότι θα συνταξιοδοτηθεί όταν αισθανθεί ότι δεν μπορεί να διαχειριστεί πια τον όγκο εργασίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125777/steit-ntipartment-pros-toyrkia-xefortotheite-toys-s-400"/>
        <a href="https://www.insider.gr/epiheiriseis/diethni/125744/kaili-tzener-pire-600-ekat-dolaria-gia-51-tis-kylie-cosmetics"/>
        <a href="https://www.insider.gr/tehnologia/diethni/125716/apple-senaria-exairesis-apo-ton-emporiko-polemo-metaxy-ipa-kai-kinas"/>
      </related>
    </article>
  </body>
</html>