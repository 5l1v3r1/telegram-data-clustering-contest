<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/bobsleigh/melbarza-pilotetajam-cetriniekam-astota-vieta-eiropas-kausa-posma.d?id=51663761"/>
    <meta property="og:site_name" content="DELFI"/>
    <meta property="article:published_time" content="2019-11-24T11:31:51+00:00"/>
    <meta property="og:title" content="Melbārža pilotētajam četriniekam astotā vieta Eiropas kausa posmā "/>
    <meta property="og:description" content="Latvijas bobsleja pilota Oskara Melbārža četrinieku ekipāža svētdien Lillehammerē ieņēma astoto vietu Eiropas kausa pirmā posma sacensībās."/>
  </head>
  <body>
    <article>
      <h1>Melbārža pilotētajam četriniekam astotā vieta Eiropas kausa posmā </h1>
      <address><time datetime="2019-11-24T11:31:51+00:00">24 Nov 2019, 11:31</time> by <a rel="author">LETA</a></address>
      <p>
        <b>Latvijas bobsleja pilota <a href="https://www.delfi.lv/temas/oskara-melbarza">Oskara Melbārža</a> četrinieku ekipāža svētdien Lillehammerē ieņēma astoto vietu Eiropas kausa pirmā posma sacensībās.</b>
      </p>
      <p>Melbārdis kopā ar stūmējiem Tomasu Jaunzemu, Intaru Dambi un Māri Priekuli bija devītie abos braucienos, bet startā pašmāju četriniekam bija astotais rezultāts.</p>
      <p>Uzvaru svinēja <a href="https://www.delfi.lv/temas/krievija">Krievijas</a> ekipāža ar pilotu Rostislavu Gajtjukeviču, kurai Melbārža četrinieks divu braucienu summā zaudēja 0,93 sekundes.</p>
      <p>Četriniekos startēja 16 ekipāžas.</p>
      <p>Debiju Melbārža pilotētajā četriniekā svētdien piedzīvoja ugunsdzēsējs glābējs Jaunzems, kurš pērn ar kolēģi izpelnījās atzinību par to, ka izglāba no ceturtā stāva krītošu cilvēku.</p>
      <p>Jau ziņots, ka Melbārdis sestdien atgriezās sacensību apritē un kopā ar Dambi izcīnīja otro vietu divnieku sacensībās.</p>
      <p>Eiropas kausu sezona šogad vēl turpināsies trijās Vācijas trasēs Altenbergā, Vinterbergā un Kēnigszē.</p>
      <p>Olimpiskais čempions <a href="https://www.delfi.lv/temas/oskars-melbardis">Oskars Melbārdis</a> līdz Jaunajam gadam startēs Eiropā un pēc tam ar treneri lems par Latvijas izlases sastāvu startiem pasaules un Eiropas kausa sacīkstēs janvārī un februārī. Oskara Ķibermaņa un Ralfa Bērziņa ekipāžas jauno sezonu sāks ar pasaules kausa pirmajiem diviem posmiem Leikplesidas trasē <a href="https://www.delfi.lv/temas/asv">ASV</a>.</p>
      <related>
        <h4>Lasi vēl</h4>
        <a href="https://www.delfi.lv/sports/news/winter_sports/luge/melbardis-un-dambis-izcina-sudrabu-ek-pirmajas-sacensibas.d?id=51663195"/>
        <a href="https://www.delfi.lv/sports/news/winter_sports/bobsleigh/prusis-un-dainis-dukurs-stasta-par-latvijas-komandas-sastavu-sezonas-pirmaja-puse.d?id=51654689"/>
      </related>
    </article>
  </body>
</html>