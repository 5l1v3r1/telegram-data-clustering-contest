<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641739/%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%B3%D9%86%D8%A7%D8%AA%D9%88%D8%B1%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%B4%D9%87%D8%A7%D9%85%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:01:00+00:00"/>
    <meta property="og:title" content="امیدوارم سناتور‌های آمریکا شهامت استیضاح ترامپ را داشته باشند"/>
    <meta property="og:description" content="نامزد دموکرات‌ها در انتخابات ۲۰۲۰ آمریکا ابراز امیدواری کرد سناتور‌های این کشور شجاعت لازم برای استیضاح دونالد ترامپ را داشته باشند."/>
  </head>
  <body>
    <article>
      <h1>
        <a href="https://www.bultannews.com/fa/news/641739/%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%B3%D9%86%D8%A7%D8%AA%D9%88%D8%B1%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%B4%D9%87%D8%A7%D9%85%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF">امیدوارم سناتور‌های آمریکا شهامت استیضاح ترامپ را داشته باشند</a>
      </h1>
      <h2>نامزد دموکرات‌ها در انتخابات ۲۰۲۰ آمریکا ابراز امیدواری کرد سناتور‌های این کشور شجاعت لازم برای استیضاح دونالد ترامپ را داشته باشند.</h2>
      <address><time datetime="2019-11-24T11:01:00+00:00">24 Nov 2019, 11:01</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، جو بایدن، معاون رئیس جمهور سابق آمریکا روز جمعه اعلام کرد امیدوار است که سناتور‌های جمهوری خواه شهامت لازم برای انجام جلسه استیضاح احتمالی دونالد ترامپ، رئیس جمهور این کشور را داشته باشند.</p>
      <p>بایدن در مصاحبه‌ای با شبکه خبری سی ان ان اعلام کرد امیدوار است که مجلس نمایندگان به رهبری دموکرات‌ها به استیضاح ترامپ رای دهند. معاون باراک اوباما، رئیس جمهور سابق آمریکا تاکید کرد سناتور‌های آمریکا باید جایگاه خود در تاریخ را به یاد آوردند.</p>
      <p>نامزد دموکرات انتخابات ۲۰۲۰ آمریکا به سی ان ان گفت: معتقدم که ترامپ باید استیضاح شود و مجلس سنا باید در خصوص اینکه آیا او جرمی مرتکب شده که باید از سمت خود برکنار شود یا خیر، تصمیم گیری کند. امیدوارم آن‌ها شهامت اینکار را داشته باشند.</p>
      <p>وی پیش از آنکه معاون رئیس جمهور آمریکا شود به مدت ۳۶ سال در سنای آمریکا فعالیت داشته است. او پیشتر گفته بود احتمال حمایت سناتور‌های این کشور از استیضاح ترامپ را غیرمحتمل نمی‌داند. اظهارات بایدن در حالی مطرح می‌شود که جمهوری خواهان سنا پسر او را هدف اتهاماتی در خصوص سوء استفاده از موقعیت پدرش در مقام معاون رئیس جمهور آمریکا قرار داده اند.</p>
      <p>در پی افشای جزئیاتی درباره درخواست ترامپ از دولت اوکراین برای آغاز تحقیقات علیه جو بایدن و پسرش هانتر بایدن، بسیاری از نمایندگان دموکرات از دونالد ترامپ انتقاد کردند. ترامپ طی یک تماس تلفنی در ۲۵ ژوئیه از رئیس جمهور اوکراین خواسته بود تا تحقیقات درباره فساد مالی جو بایدن و پسرش را تسریع بخشد. به دنبال افشای این موضوع، رئیس مجلس نمایندگان آمریکا، آغاز روند رسمی بررسی استیضاح ترامپ را اعلام کرد.</p>
    </article>
  </body>
</html>