<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807093/%D8%A8%D8%B1%D9%BE%D8%A7%DB%8C%DB%8C-%D9%86%D8%AE%D8%B3%D8%AA%DB%8C%D9%86-%D8%A7%D8%AC%D9%84%D8%A7%D8%B3-%D9%88-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AE%D9%88%D8%B4%D9%86%D9%88%DB%8C%D8%B3%DB%8C-%D8%B1%D8%A7%D9%87-%D8%A7%D8%A8%D8%B1%DB%8C%D8%B4%D9%85-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:26:00+00:00"/>
    <meta property="og:title" content="دبیرکل کمیسیون ملی یونسکو در ایران خبر داد برپایی نخستین اجلاس و نمایشگاه خوشنویسی راه ابریشم در ایران"/>
    <meta property="og:description" content="دبیرکل کمیسیون ملی یونسکو در ایران با اشاره به جزییات حضور ایران در اجلاس عمومی یونسکو، از تصویب برپایی نخستین اجلاس و نمایشگاه بزرگ خوشنویسی به میزبانی شهر مشهد مقدس خبر داد."/>
  </head>
  <body>
    <article>
      <h1>دبیرکل کمیسیون ملی یونسکو در ایران خبر داد برپایی نخستین اجلاس و نمایشگاه خوشنویسی راه ابریشم در ایران</h1>
      <h2>دبیرکل کمیسیون ملی یونسکو در ایران با اشاره به جزییات حضور ایران در اجلاس عمومی یونسکو، از تصویب برپایی نخستین اجلاس و نمایشگاه بزرگ خوشنویسی به میزبانی شهر مشهد مقدس خبر داد.</h2>
      <address>
        <time datetime="2019-11-24T11:26:00+00:00">24 Nov 2019, 11:26</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، به نقل از روابط عمومی کمیسیون ملی یونسکو در ایران، حجت الله ایوبی با اشاره به برگزاری چهلمین کنفرانس عمومی یونسکو گفت: امسال در روز‌های آغازین چهلمین کنفرانس عمومی یونسکو، اجلاس وزرای علوم کشور‌های مختلف برگزار شد و منصور غلامی وزیر علوم، تحقیقات و فناوری نیز از ایران در این برنامه حضور پیدا کرده و با مقامات یونسکو از جمله خانم «اودره ازوله» مدیرکل یونسکو دیدار و گفتگو کرد.<br/><br/>وزیر علوم در دیدار با مدیرکل یونسکو از آمادگی جمهوری اسلامی ایران به منظور کمک برای رشد علمی و همراهی برای از بین رفتن نابرابری علمی صحجت الله حبت کرد و یادآور شد که ایران می‌تواند در قالب اعطای بورس به یونسکو، کشور‌های نیازمند تحصیل را یاری کند که این پیشنهاد با استقبال مواجه شد.<br/><br/>غلامی همچنین از خانم ازوله برای حضور د. ر. ایران دعوت کرد که وی از این پیشنهاد نیز استقبال کرد.<br/><br/>دبیرکل کمیسیون ملی یونسکو- ایران ادامه داد: در این جلسه همچنین از عملکرد کمیسیون ملی ایران از جمله میزبانی شهر همدان از ششمین اجلاس راه ابریشم گزارشی ارائه شد و این اقدام شایسته جمهوری اسلامی ایران مورد ستایش قرار گرفت.<br/><br/>ایوبی با اشاره به مجموعه فعالیت‌های جدید کمیسیون ملی یونسکو- ایران از جمله افزوده شدن شهر‌های سنندج و بندرعباس به جمع شهر‌های خلاق و در مجموع قرار داشتن هفت شهر به عنوان شهر‌های یادگیرنده و چهار شهر، به عنوان شهر‌های خلاق و راه اندازی باشگاه‌های یونسکو در ایران تاکید کرد که مجموعه این فعالیت‌ها از سوی مدیرکل یونسکو مورد تقدیر قرار گرفت و خانم ازوله فعال بودن ایران در یونسکو را مورد ستایش قرار داد.<br/><br/>وی با اشاره به حضور نماینده وزارت ارشاد در میان نمایندگان و وزرای فرهنگ کشور‌های مختلف در اجلاس امسال یونسکو توضیح داد: نماینده وزارت فرهنگ و ارشاد اسلامی در خصوص ضرورت توجه به ظرفیت‌های فضای مجازی برای ارتقای فرهنگ و جلوگیری از سو استفاده از آن در جهات ضد فرهنگی سخن گفت که از نکات خوب مطرح شده در این اجلاس بود.<br/><br/>ایوبی در ادامه تصریح کرد: در اجلاس امسال باب گفت: وگوی نسل جوان و سیاستمداران کهنه کار دنیا باز شد و روسای جمهور و نخست وزیران برخی کشور‌ها با جوانان کشور‌های مختلف گفت: وگو کردند. ایران همچنین در بخش مجمع جوانان کشور‌های عضو یونسکو نیز حضور داشت و نماینده کمیسیون ملی نیز در این بخش از تجربه‌های ایرانی حمایت از جوانان و راه اندازی کمیته ملی جوانان که مدیران و مقامات عالی جوان کشور در آن قرار دارند سخن گفت. <br/><br/>وی با اشاره به دیدار با مدیرکل یونسکو و معاونان وی به ابتکار ایران درباره جاده ابریشم به عنوان میراثی معنوی و نه تنها میراثی تجاری اشاره کرد و افزود: طرح برنامه‌ای برای برگزاری نمایشگاه و کنفرانس علمی درباره هنر خوشنویسی در راه ابریشم تهیه شد؛ اغلب کشور‌های راه ابریشم، هنر خوشنویسی دارند و این مهم از وجوه امتیاز تمدن‌های کهن به دنیای غرب است. این طرح با افراد مختلف مطرح شد و بسیار مورد استقبال قرار گرفت.<br/><br/>دبیرکل کمیسیون ملی یونسکو در ادامه از برگزاری نخستین اجلاس و نمایشگاه بزرگ خوشنویسی در مشهد مقدس خبر داد و گفت: از شهردار و شورای شهر مشهد تقدیر می‌کنم که میزبان نخستین اجلاس و نخستین نمایشگاه بزرگ خوشنویسی راه ابریشم خواهند بود و در این اجلاس، نمایندگانی از چین و ژاپن، کره و حتی کامبوج و چین و کشور‌های اسلامی حضور دارند.<br/><br/>ایوبی تاکید کرد: طرح برپایی این اجلاس و این نکته که هنر می‌تواند موجب جمع شدن کشور‌های مختلف در کنار یکدیگر شود در یونسکو و در بین مدیران بخش‌های مختلف مورد توجه قرار گرفت. توجه به عنصر هنر و آغاز این کار با خوشنویسی ابتکار مهمی است و خراسان که مرکز فرهنگی ایران و جهان پیرامون است به عنوان مهد هنر خط و خوشنویسی است.<br/><br/>دبیرکل کمیسیون ملی یونسکو- ایران یادآور شد: برپایی کنفرانس علمی و نمایشگاه آثار کشور‌ها از دیگر برنامه‌های جانبی خواهد بود. همچنین برای نخستین بار با حضور متخصصان مربوطه، نگارش اطلس خوشنویسی راه ابریشم در دستور کار قرار می‌گیرد. این نخستین بار است که اطلس یک هنر در یونسکو به نگارش می‌رسد و این اقدام، اتفاقی بزرگ است که به همت جمهوری اسلامی ایران به سرانجام می‌رسد.<br/><br/>وی ادامه داد: طرح ما فراتر از این خواهد بود؛ هنر خوشنویسی را هنر نخست می‌دانیم و در ادامه به سراغ هنر مینیاتور، تجلید، تذهیب، تشعیر و خلاصه هنر کتاب خواهیم رفت چراکه راه ابریشم در مسیر تمدن‌های کهن قرار دارد و همیشه کتاب و نوشتن و دانش در میان این تمدن‌ها مورد احترام بوده و کتاب پیرامون این تمدن‌ها شکل گرفت.<br/><br/>دبیرکل کمیسیون ملی یونسکو- ایران عنوان کرد: هنر ما بر اساس دانش و دانستن معنا و تعریف شده و در اجلاس همدان این ایده ایران مطرح شد که راه ابریشم فقط یک راه تجاری نیست و راه تبادل فکر و اندیشه است. اگر می‌خواهیم در بخش میراث ناملموس، پرچم راه ابریشم و ایران را برافرازیم و فعال شویم باید از خوشنویسی شروع کنیم و در ادامه سراغ دیگر هنر‌های مربوط به کتاب برویم. آغاز این اتفاق مهم با همدان بود و همیشه از شهر و مردم همدان تقدیر می‌کنم.<br/><br/>ایوبی تصریح کرد: آمدن شهر مشهد، این پروژه را کامل می‌کند و تلاش می‌کنیم شهر مشهد به عنوان شهر امام رضا (ع) و شهر شمس الشموس، به عنوان شهر علم و فرهنگ و دانایی و در عرصه هنر به عنوان شهر هنر کتاب جهان و یونسکو معرفی شود. شهر مشهد امروز به عنوان یکی از شهر‌های یادگیرنده یونسکو است و برپایی نخستین اجلاس و نمایشگاه بزرگ خوشنویسی دومین اقدام ما خواهد بود و در ادامه شاهد برپایی برنامه‌های دیگری در این بخش هستیم.<br/><br/>وی ادامه داد: گنجینه‌های آستان قدس و موزه‌ها و مکاتب متعدد در عرصه هنر کتاب، از قدیم تا کنون در مشهد شکل گرفته و این امر می‌تواند موجب شود این شهر را به عنوان پایگاه کتاب به دنیا معرفی کنیم.<br/><br/>دبیرکل کمیسیون ملی یونسکو- ایران اظهار امیدواری کرد پس از برپایی این برنامه بتوان با کمک شهر مشهد و آستان قدس رضوی موزه خوشنویسی راه ابریشم تاسیس شود. <br/><br/>ایوبی گفت: این موزه می‌تواند به عنوان بزرگترین موزه کتاب جهان با نام یونسکو و راه ابریشم در مشهد مقدس تاسیس شود.<br/><br/>وی در ادامه با اشاره به حضور حداقلی کمیسیون ملی یونسکو در اجلاس عمومی افزود: در این اجلاس کارشناسان نظرات خود را گفتند و از ایران نیز دو تن از همکاران کمیسیون ملی حاضر بودند.<br/><br/>دبیرکل کمیسیون ملی یونسکو- ایران یادآور شد: در اجلاس امسال، هفتمین مرکز بین المللی شماره دو یونسکو به ایران داده شد و با اجماع این مهم مصوب شد. مرکز زلزله شناسی بلایای طبیعی به ایران اهدا شد و این هفتمین مرکز بین المللی ایران در یونسکو است.<br/><br/>ایوبی با اشاره به پنجاهمین سالگرد تصویب کنوانسیون مقابله با کالا‌های قاچاق و پیشنهادات خوب کشور‌های مطرح شده در این بخش از جمله مصر عنوان کرد: قطعنامه مطرح شده از سوی مصر با حمایت ایران و دیگر کشور‌ها به تصویب رسید. همچنین در این جلسه پیشنهاد شد مدیرکل یونسکو پس از حصول اطمینان از قاچاق شدن اموال فرهنگی یک کشور، این مهم را رسما اعلام عمومی کند و مسیر برای برگرداندن این کالا‌ها از طریق این اقدام هموار شود که این مهم نیز با حمایت ایران و مصر و هند و دیگر کشور‌های بزرگ به تصویب رسید. <br/><br/>وی گفت: هر دوسال یکبار، قطعنامه‌ای صادر و پرونده کشور‌ها مطرح می‌شود و هر دوسال یکبار کشور‌ها می‌توانند دو شخصیت برجسته خود را که تولد و وفات آنان در مضربی از ۵۰ است معرفی کنند؛ سال اخیر ۱۷۵۰امین سالگرد تاسیس جندی شاپور و سال شیخ شهاب الدین سهروردی بود و امسال نیز چند پیشنهاد خوب داریم که هفته آتی پس از نهایی شدن اعلام خواهیم کرد.</p>
    </article>
  </body>
</html>