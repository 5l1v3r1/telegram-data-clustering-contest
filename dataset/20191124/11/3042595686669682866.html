<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sundby-brot---lop-forbi-pressen/71854962"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T11:09:00+00:00"/>
    <meta property="og:title" content="Sundby brøt - løp forbi pressen"/>
    <meta property="og:description" content="Simen Hegstad Krüger vant etter råsterk avslutning. For Martin Johnsrud Sundby forverret problemene seg. - Klart jeg blir bekymret."/>
  </head>
  <body>
    <article>
      <h1>Sundby brøt - løp forbi pressen</h1>
      <h2>Simen Hegstad Krüger vant etter råsterk avslutning. For Martin Johnsrud Sundby forverret problemene seg. - Klart jeg blir bekymret.</h2>
      <address><time datetime="2019-11-24T11:09:00+00:00">24 Nov 2019, 11:09</time> by <a rel="author">Øyvind Godø</a></address>
      <p>BEITOSTØLEN (Dagbladet): Simen Hegstad Krüger slo til med et meget sterkt renn og seier på 15 kilometer fristil på Beitostølen i dag.</p>
      <p>
        <b>Krüger disponerte kreftene best - og slo klubbkompis Hans Christer Holund på de siste kilometerne.</b>
      </p>
      <p>Femmilskongen Holund er ikke kjent for å åpne veldig raskt, i kraft av å være en av sportens aller seigeste utøvere hvor budskapet er: «Jo lengre og tyngre, jo bedre».</p>
      <figure>
        <img src="https://dbstatic.no/71855034.jpg?imageId=71855034&amp;width=1024&amp;height=615"/>
        <figcaption><b>SKUFFET OG BRØT:</b> Martin Johnsrud Sundby. Foto: NTB Scanpix Vis mer</figcaption>
      </figure>
      <p>
        <b>Likevel var Holund oppsiktsvekkende nærme ledertiden allerede på åpningspunktet 2,2 kilometer - og dro ifra konkurrentene etter fem kilometer.</b>
      </p>
      <p>Holund så ut til å ha et superløp på gang, men verdensmesteren på femmila i Seefeld åpnet litt i hardeste laget.</p>
      <p>
        <b>Hegstad Krüger, olympisk mester fra tremila i Pyeongchang, hadde en råsterk avslutning og dro i land seieren.</b>
      </p>
      <p>- Jeg var litt på hæla fra start og ga fra meg litt mye tid på førsterunden, men klarte å holde trykke bra på rundene utover og fikk til en bra avslutning, sier Krüger etter rennet.</p>
      <p>Også Martin Løwstrøm Nyenget imponerte stort og passerte Holund på de siste meterne etter en forrykende avslutning.</p>
      <p>
        <b>Til slutt vant Krüger 3,7 sekunder fora Løwstrøm Nyenget og 8,7 sekunder foran Holund. Også lovende Jan Thomas Jenssen var svært nær pallen, bare noen tideler bak Holund i en jevn batalje.</b>
      </p>
      <p>Sjur Røthe ble nr. 6 etter fall. Fjorårsvinneren havnet 21,8 sekunder bak og ville nok ha vært med i tetkampen uten fallet.</p>
      <h3>Sundby brøt</h3>
      <p>Martin Johnsrud Sundby brøt før han passerte 10 kilometer - og kom løpende inn i målområdet på beina - og gjorde treneren bekymret.</p>
      <p>- Det funker ikke, sa Sundby i en kort kommentar til NRK før han løp videre, tydelig skuffet.</p>
      <p>
        <b>Sundby ville ikke si noe til Dagbladet og øvrig presse og forlot stadion i skuffelse. Den tidligere verdenseneren løp rett forbi pressen.</b>
      </p>
      <p>Sundby lå på 12. plass etter 7,2 kilometer før han brøt. Da lå han 23 sekunder bak ledende Holund på det tidspunktet.</p>
      <p>
        <b>I går ble Sundby nr. 31, hele 2.27 minutter bak seirende Didrik Tønseth.</b>
      </p>
      <h3>Overrasket</h3>
      <p>Dermed er spørsmålet om Sundby, som er forhåndsuttatt, føler seg klar til å delta i minitouren i Ruka neste helg.</p>
      <p>- Det er det for tidlig å si noe om, men jeg blir alltid bekymret når folk står av skirenn. Jeg må snakke med ham, og lege Øystein Andersen. Det må være noe. Terskelen for det er høy, det er ikke normalt for Martin, sier landslagstrener Eirik Myhr Nossum.</p>
      <p>Landslagsskollegene forteller at de er overrasket over at det ikke stemmer for Johnsrud Sundby på Beitostølen.</p>
      <p>- Han har vært veldig sterk de siste månedene, seinest på samlingen på Sjusjøen, var han råsterk. Før helga hadde jeg nok ham som favoritt på de distansene her, så jeg ble litt overrasket, sier Holund.</p>
      <p>- Han er godt trent, så jeg tror ikke det er noen fare. Det er litt sånn det er på starten av året, at det svinger litt, sier Lyn-løperen.</p>
      <p>Dagens vinner, Simen Hegstad Krüger, er heller ikke bekymret for Sundbys form på lengre sikt.</p>
      <p>- Jeg er ikke så veldig bekymret for den generelle formen hans, for han har vært bra og har god erfaring, så han vet hva som skal til for å komme tilbake. Likevel var det nok ikke dette han hadde håpet på, sier Krüger.</p>
    </article>
  </body>
</html>