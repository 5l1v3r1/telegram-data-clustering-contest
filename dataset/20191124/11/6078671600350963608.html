<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/batman-dolara-noseni-1618684.html"/>
    <meta property="og:site_name" content="Cross"/>
    <meta property="article:published_time" content="2019-11-24T11:25:00+00:00"/>
    <meta property="og:title" content="Оригиналните костюми на Батман и Робин отиват на търг"/>
    <meta property="og:description" content="/КРОСС/ Костюмите на Батман и Робин от телевизионния сериал &quot;Батман&quot; от 60-те години на миналия век ще бъдат изложени на търг в Лос Анджелис заедно с други реликви от света на поп културата, включително от сериалите &quot;Стар трек&quot; и &quot;Щастливи дни&quot;, предаде Франс прес."/>
  </head>
  <body>
    <article>
      <h1>Оригиналните костюми на Батман и Робин отиват на търг</h1>
      <address>
        <time datetime="2019-11-24T11:25:00+00:00">24 Nov 2019, 11:25</time>
      </address>
      <p>/КРОСС/ Костюмите на Батман и Робин от телевизионния сериал "Батман" от 60-те години на миналия век ще бъдат изложени на търг в Лос Анджелис заедно с други реликви от света на поп културата, включително от сериалите "Стар трек" и "Щастливи дни", предаде Франс прес.</p>
      <p>За костюмите, носени от двамата супергерои в 120 епизода от сериала "Батман", които са били излъчени между 1966 г. и 1968 г., се очаква да бъдат платени между 150 000 и 200 000 долара.<br/>Според експерти от аукционна къща "Профайлс ин хистъри", която организира търга на 17 декември, става въпрос за два уникални костюма, носени от Адам Уест Бърт Уорд в образите съответно на Батман и Робин. За продажба ще бъдат предложени и други аксесоари от култовия сериал, като бюст на Шекспир, снабден с копче, което позволява да се отвори "батпещерата", и червен телефон, с който е снабден батмобилът.</p>
      <p>Сред лотовете ще са също туники, носени от Уилям Шатнър и Ленард Нимой в образите съответно на Джеймс Кърк и Спок в "Стар трек". Предполага се, че всяка от тях ще бъдат платени между 40 000 и 60 000 долара.</p>
      <p>Черното кожено яке, носено от Хенри Уинклър в образа на Фонзи в "Щастливи дни", пък би трябвало да намери купувач за най-малко 25 000 долара. /Йордан Ачков/</p>
    </article>
  </body>
</html>