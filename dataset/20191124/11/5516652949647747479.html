<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426437/m-konsolas-forologikh-ekptwsh-40-sta-toyristika-katalymata-gia-ependyseis-eksygxronismoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T11:25:02+00:00"/>
    <meta property="og:title" content="Μ. Κόνσολας: Φορολογική έκπτωση 40% στα τουριστικά καταλύματα για επενδύσεις εκσυγχρονισμού"/>
    <meta property="og:description" content="Φορολογικά κίνητρα για την ανακαίνιση και τον εκσυγχρονισμό των τουριστικών καταλυμάτων προωθεί η κυβέρνηση, όπως αποκαλύπτει στη συνέντευξή του στο Xenia News ο Υφυπουργός Τουρισμού, βουλευτής Δωδεκανήσου και αναπληρωτής Καθηγητής του Πανεπιστημίου Αιγαίου, κ. Μάνος Κόνσολας."/>
  </head>
  <body>
    <article>
      <h1>Μ. Κόνσολας: Φορολογική έκπτωση 40% στα τουριστικά καταλύματα για επενδύσεις εκσυγχρονισμού</h1>
      <address>
        <time datetime="2019-11-24T11:25:02+00:00">24 Nov 2019, 11:25</time>
      </address>
      <p>
        <b>Φορολογικά κίνητρα για την ανακαίνιση και τον εκσυγχρονισμό των τουριστικών καταλυμάτων προωθεί η κυβέρνηση, όπως αποκαλύπτει στη συνέντευξή του στο Xenia News ο Υφυπουργός Τουρισμού, βουλευτής Δωδεκανήσου και αναπληρωτής Καθηγητής του Πανεπιστημίου Αιγαίου, κ. Μάνος Κόνσολας.</b>
      </p>
      <p>Όπως τονίζει, θα χορηγείται έκπτωση 40% για δαπάνες εργασιών που σχετίζονται με την ενεργειακή, λειτουργική και αισθητική αναβάθμιση κτιρίων. Επίσης, με στόχο την προσέλκυση νέων επενδύσεων στον τουρισμό, θα απλοποιηθεί η νομοθεσία για τη φορολογική κατοικία, ενώ θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ’ αποκοπή φόρου στις περιπτώσεις επενδύσεων άνω των 500.000 ευρώ.</p>
      <p><b>Ποιες πρωτοβουλίες θα αναλάβει η κυβέρνηση για τη φορολογική ελάφρυνση των τουριστικών επιχειρήσεων το 2020; </b><br/>Στο φορολογικό νομοσχέδιο που θα έχει ψηφιστεί μέχρι το τέλος Νοεμβρίου περιλαμβάνονται ουσιαστικά μέτρα, όπως:</p>
      <p>• Η μείωση του συντελεστή φορολογίας των επιχειρήσεων από το 28% που είναι σήμερα στο 24% για το 2019.</p>
      <p>• Η μείωση του φόρου για τα μερίσματα από το 10% στο 5%.</p>
      <p>• Η μείωση της προκαταβολής φόρου εισοδήματος στο 95% του φόρου που προκύπτει για τις επιχειρήσεις.</p>
      <p>Έχοντας ως στόχο να προσελκύσουμε και νέες επενδύσεις στον τομέα του τουρισμού, θα απλοποιηθεί η νομοθεσία για τη φορολογική κατοικία, ενώ θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ’ αποκοπή φόρου στις περιπτώσεις επενδύσεων άνω των 500.000 ευρώ. Ένα σημαντικό μέτρο για την ανακαίνιση και τον εκσυγχρονισμό των τουριστικών καταλυμάτων, είναι τα ισχυρά κίνητρα για την πραγματοποίηση εργασιών που σχετίζονται με την ενεργειακή, λειτουργική και αισθητική αναβάθμιση κτιρίων, με τη χορήγηση έκπτωσης φόρου 40% για δαπάνες των σχετικών εργασιών.</p>
      <p><b>Κύριε Υφυπουργέ, θα θέλαμε μας περιγράψετε τους στόχους σας σε σχέση με την αναμόρφωση της τουριστικής εκπαίδευσης στην Ελλάδα;</b><br/>Η τουριστική εκπαίδευση σε μια χώρα σαν την Ελλάδα θα έπρεπε να είναι πρότυπο, δυστυχώς, όμως, βρίσκεται σε μια κατάσταση στασιμότητας και υποχώρησης. Ως Υφυπουργός Τουρισμού έχω την αρμοδιότητα της τουριστικής εκπαίδευσης, αλλά δεν πρόκειται να ακολουθήσω πρακτικές του παρελθόντος και να μην «αγγίξω» τίποτα. Αντίθετα, ο στόχος μου είναι ο επαναπροσδιορισμός και κυρίως η ουσιαστική αναβάθμιση της τουριστικής εκπαίδευσης, μέσα από ένα νέο νόμο-πλαίσιο. Δεν μιλάμε απλά και μόνο για ανωτατοποίηση των σπουδών, αλλά για αλλαγή περιεχομένου και στόχευσης. Η ανωτατοποίηση των ΑΣΤΕ, η δημιουργία Ακαδημίας Τουρισμού, μιας ανώτατης σχολής τουριστικών σπουδών με νέες και σύγχρονες ειδικότητες και οι ριζικές αλλαγές στην τουριστική επαγγελματική εκπαίδευση και κατάρτιση στα ΙΕΚ για να υπάρχει άμεση και διαχρονική σύνδεση με την αγορά εργασίας, είναι οι βασικοί άξονες του σχεδίου μας. Ο ίδιος ο Πρωθυπουργός, άλλωστε, έθεσε ως πρώτη προτεραιότητα την αναβάθμιση της τουριστικής εκπαίδευσης στην πρώτη επίσκεψή του στο Υπουργείο Τουρισμού τον Ιούλιο.</p>
      <p><b>Ποιες είναι προτεραιότητές σας σε ό,τι αφορά την αποτελεσματικότερη λειτουργία των περιφερειακών υπηρεσιών του υπουργείου Τουρισμού;</b><br/>Θέλουμε να προχωρήσουμε σε μεγάλες αλλαγές, να αλλάξουμε τον προσανατολισμό και το πλαίσιο λειτουργίας των ΠΥΤ, που πρέπει να γίνουν φορείς υποδοχής και διευκόλυνσης επενδυτικών και επιχειρηματικών πρωτοβουλιών στον τομέα του τουρισμού. Οι Περιφερειακές Υπηρεσίες Τουρισμού, μπορούν, επίσης, να διαδραματίσουν πρωταγωνιστικό ρόλο στην τουριστική προβολή και προώθηση σε περιφερειακό και τοπικό επίπεδο, να συμμετέχουν σε συνέργειες με την αυτοδιοίκηση και την ιδιωτική πρωτοβουλία στο συγκεκριμένο τομέα. Μαζί με την πρωτοβουλία για την αναβάθμιση της τουριστικής εκπαίδευσης, ακολουθούν ο εκσυγχρονισμός και η αλλαγή του μοντέλου λειτουργίας των ΠΥΤ.</p>
      <p>
        <i>
          <b>* Για δαπάνες εργασιών που σχετίζονται με την ενεργειακή, λειτουργική και αισθητική αναβάθμιση κτηρίων.</b>
        </i>
      </p>
    </article>
  </body>
</html>