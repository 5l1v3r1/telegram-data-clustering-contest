<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/entertainment/2019/11/24/842922"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T11:49:00+00:00"/>
    <meta property="og:title" content="অপূর্ব ক্রেতা, সেলসগার্ল তানজিন তিশা"/>
    <meta property="og:description" content="রাজধানীর অভিজাত এক শাড়ির দোকানে সেলসগার্ল হিসেবে কাজ করছেন সময়ের জনপ্রিয় অভিনেত্রী তানজিন তিশা! এদিকে সেই দোকানে শাড়ি কিনতে গিয়ে তিশার সঙ্গে দেখা হয়ে যায় আরেক জনপ্রিয় অভিনেতা অপূর্বর!  এমনই একটি ঘটনার মধ্য দিয়ে শুরু হয় সময়ের অন্যতম সফল জুটি অপূর্ব-তিশার নতুন নাটক ‘ভালোবাসা তুই’-এর চিত্রনাট্য। গেল সপ্তাহে শুটিং শেষ হওয়া এই নাটকটি নির্মাণ করেছেন এসআর মজুমদার। ব্রাত্য রায়ের গল্পে এটির চিত্রনাট্য লিখেছেন নির্মাতা নিজেই। সিএমভি’র ব্যানারে নাটকটি প্রযোজনা করেছেন এসকে সাহেদ আলী পাপ্পু। নির্মাতা জানান, গল্পটি প্রেমের কিন্তু নির্যাসটুকু একটি মেয়ের একক লাড়াইয়ের। সেই মেয়েটি হচ্ছেন তানজিন তিশা। যিনি মফস্বল শহর থেকে রাজধানীতে পালিয়ে এসে জীবনের দায়ে পড়াশুনার পাশাপাশি বেছে নেন সেলসগার্লের জীবন। এখানেও টিকতে না পেরে ফিরে যান গ্রামে। যুদ্ধ শেষে বিজয়ের বেশে ফিরে আসেন ফের শহরে, যেখানে অপেক্ষায় থাকেন তার প্রেমিক অপূর্ব। নাটকটি সম্পর্কে তানজিন তিশার ভাষ্য এমন, ‘গল্পটা যতটা প্রেমের, ততোধিক বিদ্রোহের। যেখানে একটা বার্তা আছে। বার্তাটি হলো, নিজের যুদ্ধটা আসলে নিজেকেই করতে হয়। এই নাটকটিতে কাজ করে তৃপ্তি পেয়েছি।’ প্রযোজনা প্রতিষ্ঠান সিএমভি…"/>
  </head>
  <body>
    <article>
      <h1>অপূর্ব ক্রেতা, সেলসগার্ল তানজিন তিশা</h1>
      <address><time datetime="2019-11-24T11:49:00+00:00">24 Nov 2019, 11:49</time> by <a rel="author">কালের কণ্ঠ অনলাইন</a></address>
      <p>রাজধানীর অভিজাত এক শাড়ির দোকানে সেলসগার্ল হিসেবে কাজ করছেন সময়ের জনপ্রিয় অভিনেত্রী তানজিন তিশা! এদিকে সেই দোকানে শাড়ি কিনতে গিয়ে তিশার সঙ্গে দেখা হয়ে যায় আরেক জনপ্রিয় অভিনেতা অপূর্বর! </p>
      <p>এমনই একটি ঘটনার মধ্য দিয়ে শুরু হয় সময়ের অন্যতম সফল জুটি অপূর্ব-তিশার নতুন নাটক ‘ভালোবাসা তুই’-এর চিত্রনাট্য। গেল সপ্তাহে শুটিং শেষ হওয়া এই নাটকটি নির্মাণ করেছেন এসআর মজুমদার। ব্রাত্য রায়ের গল্পে এটির চিত্রনাট্য লিখেছেন নির্মাতা নিজেই। সিএমভি’র ব্যানারে নাটকটি প্রযোজনা করেছেন এসকে সাহেদ আলী পাপ্পু।<br/>নির্মাতা জানান, গল্পটি প্রেমের কিন্তু নির্যাসটুকু একটি মেয়ের একক লাড়াইয়ের। সেই মেয়েটি হচ্ছেন তানজিন তিশা। যিনি মফস্বল শহর থেকে রাজধানীতে পালিয়ে এসে জীবনের দায়ে পড়াশুনার পাশাপাশি বেছে নেন সেলসগার্লের জীবন। এখানেও টিকতে না পেরে ফিরে যান গ্রামে। যুদ্ধ শেষে বিজয়ের বেশে ফিরে আসেন ফের শহরে, যেখানে অপেক্ষায় থাকেন তার প্রেমিক অপূর্ব।<br/>নাটকটি সম্পর্কে তানজিন তিশার ভাষ্য এমন, ‘গল্পটা যতটা প্রেমের, ততোধিক বিদ্রোহের। যেখানে একটা বার্তা আছে। বার্তাটি হলো, নিজের যুদ্ধটা আসলে নিজেকেই করতে হয়। এই নাটকটিতে কাজ করে তৃপ্তি পেয়েছি।’<br/>প্রযোজনা প্রতিষ্ঠান সিএমভি জানায়, আসছে ডিসেম্বর মাসে বিশেষ এই নাটকটি সম্প্রচার হবে বেসরকারি টিভি চ্যানেল বাংলাভিশনে। একইদিনে সেটি উন্মুক্ত হবে সিএমভি ড্রামা নামের ইউটিউব চ্যানেলে।<br/>নাটকটির বিভিন্ন চরিত্রে আরও অভিনয় করেছেন, আনন্দ খালেদ, তনুশ্রী তন্নী, সাব্বির চৌধুরী প্রমুখ।</p>
    </article>
  </body>
</html>