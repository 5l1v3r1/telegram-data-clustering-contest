<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301660/%D8%AF%D8%B1-%D8%AC%D9%84%D8%B3%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AA%D8%A8%D8%B1%DB%8C%D8%B2-%DA%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:17:17+00:00"/>
    <meta property="og:title" content="در جلسه شورای شهر تبریز چه گذشت؟"/>
    <meta property="og:description" content="ایسنا/آذربایجان شرقی جلسه‌ی علنی این هفته شورای شهر تبریز صبح امروز (یکشنبه) برگزار شد، در این جلسه لایحه تجویز ارایه تسهیلات و افزایش انگیزه بخش خصوصی و وصول بهای خدمات بهره‌برداری از کاربری‌های شهری به غیر از تجاری تصویب شد."/>
  </head>
  <body>
    <article>
      <h1>در جلسه شورای شهر تبریز چه گذشت؟</h1>
      <address><time datetime="2019-11-24T11:17:17+00:00">24 Nov 2019, 11:17</time> by <a rel="author">لیلا جلیلی</a></address>
      <p>ایسنا/آذربایجان شرقی جلسه‌ی علنی این هفته شورای شهر تبریز صبح امروز (یکشنبه) برگزار شد، در این جلسه لایحه تجویز ارایه تسهیلات و افزایش انگیزه بخش خصوصی و وصول بهای خدمات بهره‌برداری از کاربری‌های شهری به غیر از تجاری تصویب شد.</p>
      <p>رئیس شورای اسلامی شهر تبریز در صحن علنی شورای اسلامی شهر تبریز، با اشاره به فرارسیدن هفته بسیج، اظهار کرد: بسیج نامی فراتر از یک نهاد و سازمان است که همواره با حرکت انقلابی به پیشرفت جامعه کمک می‌کند.</p>
      <p>شهرام دبیری افزود: بسیج در تمامی زمینه ها در تکنولوژی، جهاد، واکسیناسیون و حوادث در خط مقدم خدمت به مردم قرار دارد.</p>
      <p>وی ضمن قدردانی از حضور مردم در راهپیمایی جهت محکومیت هر گونه اغتشاش در کشور، بیان کرد: مردم تبریز با حرکت قابل تقدیر خود، الگوی دیگران شدند.</p>
      <p>به گزارش ایسنا، دستور اول جلسه بررسی لایحه شهرداری مبنی بر تجویز ارائه تسهیلات و افزایش انگیزه در بخش خصوصی و وصول بهای خدمات بهره برداری از کاربری‌های شهری بود.</p>
      <p>سونیا اندیش- عضو شورای اسلامی شهر تبریز در رابطه با این لایحه، با بیان این‌که هدف اصلی اجرای این طرح، حمایت از مشاغل خانگی است، اظهار کرد: اکثر مشاغل خانگی و کسب و کار خانگی در فضای مسکونی شکل می‌گیرد و منجر به تولید خدمت و یا کالای قابل عرضه به بازار می‌شود.</p>
      <p>وی افزود: صدور مجوز مشاغل خانگی باید در چهارچوب ابلاغی ستاد توسط وزارت رفاه یا واحدهای تابع انجام شود.</p>
      <p>محرم محمدزاده- عضو شورای اسلامی شهر تبریز با بیان این‌که ما نماینده مردم هستیم و همواره از حق و حقوق خانواده‌های بی بضاعت دفاع می‌کنیم، گفت: معتقدم نباید کسانی که با آبرو کسب و درآمد می‌کنند، در ماده 100 پرونده داشته و جلوی درب مغازه‌ی آن‌ها دیوار بتنی بگذاریم.</p>
      <p>وی گفت: اگر بخواهم می‌توانم برخی فیلم‌ها را پخش کرده و حقیقت را برملا کنم تا همه بدانند چه فسادهایی ایجاد می‌شود، شهرداری می‌خواهد از هرجایی پول کسب کرده و حقوق‌ها را پرداخت کند.</p>
      <p>غلامحسین مسعودی ریحان- عضو شورای شهر تبریز در خصوص این لایحه، اظهار کرد: این طرح براساس مستندات و قوانین بالادستی ارائه شده است، در کمیسیون فرهنگی و بودجه نیز مطرح شد،  در برخی مواقع شهرداری نسبت به قوانین بالادست کشوری اشرافیت ندارد.</p>
      <p>شهرام دبیری- رئیس شورای شهر تبریز در خصوص این لایحه، اظهار کرد: زمانی که موضوعی در صحن علنی شورا مطرح می‌شود، قبلا نظرات کارشناسی در خصوص آن موضوع در کمیسیون ارائه شده است، این لایحه چندین بار در کمیسیون ها بررسی شده و تصویب شده و اکنون منطقی نیست دوباره آن را مرور کنیم. معتقدم تمامی نکته نظرات در کمیسیون‌ها بررسی می‌شود نه در صحن علنی شورا.<br/><br/>لایحه شهرداری تبربز مبنی بر تجویز ارائه تسهیلات و افزایش انگیزه در بخش خصوصی و وصول بهای خدمات بهره‌ برداری از کاربری های شهری به غیر از تجاری در جلسه ۱۴۸ شورای اسلامی شهر تبریز بند به بند بررسی و هربند به رای گیری گذاشته شد.</p>
      <p>بند یک لایحه که درخصوص حمایت از مشاغل خانگی بود، بند دوم نیز در خصوص حمایت از مراکز آموزشی، بند سوم در خصوص حمایت از مراکز انتشاراتی و فرهنگی، بند چهارم در خصوص حمایت از  دفاتروکالت،مهندسی،پزشکی و روزنامه  و سایر موارد حمایتی با ضریب نیم درصد به تصویب رسید.</p>
      <p>
        <b>بررسی جزئیات طرح احداث واحد تولید انبوه عامل بیوکنترل آفات</b>
      </p>
      <p>دستور دوم جلسه، بررسی لایحه شهرداری تبریز در خصوص احداث واحد تولید انبوه عامل بیوکنترل آفات با دانشگاه شهیدمدنی تا سقف مبلغ ۱۱ میلیارد تومان بود.</p>
      <p>عبداله تقی پور –رئیس کمیسیون محیط زیست در خصوص این لایحه، اظهار کرد: قطعا تبعات زیست محیطی و زیان‌های استفاده از سموم بر هیچ کس پوشیده نیست، در حال حاضر بحث مبارزه بیولوژیک با آفات مطرح و رایج است.</p>
      <p>وی ادامه داد: شهرداری با همکاری دانشگاه به عنوان ناظر و تولید کننده برای استفاده از این محصول می‌تواند اقدام به استفاده از نماتدها کرده و طی پنج سال آتی،  مبارزه با آفات را  از طریق روش‌های بیوکنترل انجام دهد .</p>
      <p>وی ضمن موافقت با تصویب این لایحه در شورا، گفت: پیشنهاد می‌کنم تولید و نظارت برعهده‌ی دانشگاه شهید مدنی باشد و شهرداری قرارداد را با این دانشگاه امضا کند، همچنین در صورت تولید مازاد نماتدها که عامل مبارزه با آفات شهری است می‌توان آن را به فروش رسانده و از آن درآمد زایی کرد.</p>
      <p>محمدباقر بهشتی-عضو شورای شهر تبریز با بیان این‌که این طرح مصوبه‌ی شورا در سال 97 بود ولی تاکنون اجرا نشده است، گفت: پیشنهاد می‌کنم قرارداد با دانشگاه شهید مدنی جهت استفاده از توان و تخصص اساتید دانشگاه شهید مدنی بسته شود .<br/><br/> سعید نیکو خصلت- عضو شورای شهر تبریز با بیان این‌که ما پنج برابر جهان از سموم برای دفع آفات استفاده می‌کنیم، اظهار کرد: معتقدم این اقدام یک تجارت پنهان است، طبق گفته‌ی پزشکان، 50 درصد سرطان‌ها نیز ناشی از سموم شیمیایی است.</p>
      <p>وی افزود: این طرح برای اولین بار در کشور در شهر تبریز اجرا می‌شود، پیشنهاد می‌کنم، شهرداری تبریز در این زمینه سرمایه گذاری کند و دانشگاه نیز تولید این دستگاه و آموزش روش استفاده از این دستگاه به اپراتورها را انجام دهد، همکاری بین شهرداری و دانشگاه می‌تواند نمونه‌ی بارز همکاری با دانشگاه باشد.</p>
      <p>شکور اکبرنژاد-عضو شورای اسلامی شهر تبریز با بیان این‌که سه نفر از اساتید دانشگاه شهید مدنی بدون هیچ چشم داشتی بسیار علاقمند به انجام این کار هستند، گفت: معتقد به همکاری و مشارکت با این اساتید برای اجرای این پروژه هستم.</p>
      <p> غلامحسین مسعودی ریحان- عضو شورای اسلامی شهر تبریز در خصوص این لایحه اظهار کرد: سال ۹۷ اعتبار برای انجام این طرح کنار گذاشته شده بود ولی به دلایلی نمی دانم چرا توسط شهرداری انجام نشد، در سال ۹۸ نیز اعتباری برای آن در نظر نگرفته شده است.</p>
      <p>وی ادامه داد: ولی هنوز مشخص نشده این طرح مشارکتی است یا پیمانکاری و مشاوره ای؟اگر این طرح تاکنون تحقق نیافته، به دلیل اینکه از نظر شکلی مناسب نبوده است.</p>
      <p>وی با بیان این‌که دانش فنی تولید این نوع دارو در اختیار دانشمندان استان است ما می‌توانیم از این دانش حمایت کنیم تا در کشور و استان تولید و بومی سازی شود، گفت: معتقدم نباید اجازه دهیم اساتید دانشگاه، دانش را در اختیار دیگران قرار دهند.</p>
      <p>برزگر جلالی- مدیرعامل سازمان سیما منظر و فضای سبز تبریز در خصوص این لایحه، اظهار کرد: دو روش بیولوژیکی و شیمیایی برای مبارزه با آفات و بیماری ‌گیاهی وجود دارد که روش شیمیایی خطرات زیست محیطی در برداشته و جان انسان‌ها را به خطر می اندازد، دانشمندان رشته کشاورزی درصدد هستند تا مبارزه بیولوژیکی را جایگزین مبارزه شیمیایی کنند.</p>
      <p>وی با بیان این‌که تولید نماتدها روشی پذیرفته و قابل استفاده در جهان است، گفت: این روش تنها برای از بین بردن یک نوع آفت، کرم سفید ریشه‌ی درختان موثر است، بنده ضمن مخالفت با اجرای این طرح،  پیشنهاد می‌کنم مقداری از این محصولات را برای از بین بردن آفات کرم سفید خریداری کنیم.</p>
      <p>وی ادامه داد: بنده مخالف سرمایه گذاری شهرداری تبریز در این زمینه هستم، زیرا نماتدها صرفا بر یک نوع آفت تاثیرگذار هستند اما استفاده از آن قابل توجیه است.</p>
      <p>طبق پیشنهاد رئیس شورای اسلامی شهر تبریز، مقرر شد طی یک هفته جزییات طرح احداث واحد تولید انبوه عامل بیوکنترل آفات بررسی شده و نتایح آن به شورای اسلامی شهر تبریز جهت تصمیم گیری ارائه شود.<br/> </p>
      <p>
        <b>تذکر فرج محمد قلیزاده به رئیس شورای اسلامی شهر تبریز</b>
      </p>
      <p> در ادامه‌ی جلسه شورای اسلامی شهر تبریز فرج محمد قلیزاده - عضو شورای اسلامی شهر در تذکری خطاب به رئیس شورای شهر تبریز اظهار کرد: در تعیین کمسیون ماده ۱۰۰ کمسیون ویژه‌ای مطرح شد اما بعدا اعلام شد که کمسیون ویژه غیرقانونی است .</p>
      <p> وی با بیان این‌که مقرر شده بود ابتدا نماینده شوار در این کمیسیون تعیین  و پس از استعلام از مراجع ذی صلاح معرفی شود اما هیچ استعلامی در این رابطه انجام نشد، گفت:  مقرر شده بود تا زمان استعلام از قانونی بودن برگزاری کمسیون ویژه، از برگزاری جلسات این کمیسیون خودداری شود اما این استعلام تا به امروز انجام نشده است.</p>
      <p>شهرام دبیری رییس شورای اسلامی شهر تبریز در ادامه با بیان این‌که در ارتباط با انتخاب اعضای شورا برای کمیسیون‌ها طبق روال این کار را انجام دادیم، گفت:  استعلام به صورت کتبی و شفاهی انجام شد و موافقت آن نیز به صورت شفاهی اخذ شد اما نتیجه‌ی آن  به صورت کتبی هنوز ابلاغ نشده است.</p>
      <p>وی همچنین با اشاره به حضور نماینده استانداری و دادگستری در این کمسیون ویژه، گفت: این نهادها نیز در این کمسیون حضور دارند اما ما همچنان به استعلام ادامه می‌دهیم.</p>
      <p>انتهای پیام</p>
    </article>
  </body>
</html>