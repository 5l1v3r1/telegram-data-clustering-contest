<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807064/%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%AD%D8%B3%D8%A7%D8%A8-%D9%86%D8%B8%D8%A7%D9%85-%D9%88-%D8%A7%D9%86%D9%82%D9%84%D8%A7%D8%A8-%D8%B1%D8%A7-%D8%A7%D8%B2-%D9%86%D8%A7%DA%A9%D8%A7%D8%B1%D8%A2%D9%85%D8%AF%DB%8C%E2%80%8C%D9%87%D8%A7-%D8%AC%D8%AF%D8%A7-%D9%85%DB%8C%E2%80%8C%D8%AF%D8%A7%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:52:00+00:00"/>
    <meta property="og:title" content="نیک روش: مردم ایران حساب نظام و انقلاب را از ناکارآمدی‌ها جدا می‌دانند"/>
    <meta property="og:description" content="رئیس سازمان بسیج دانشجویی با اشاره به اینکه حجم تخریب‌ها و آسیب‌های فیزیکی در التهابات اخیر نسبت به سال ۸۸ بالاتر بود، گفت: مردم از نارسایی‌ها و بی تدبیری‌ها گله‌مند هستند؛ اما حساب نظام و انقلاب را از ناکارآمدی‌ها جدا می‌دانند."/>
  </head>
  <body>
    <article>
      <h1>نیک روش: مردم ایران حساب نظام و انقلاب را از ناکارآمدی‌ها جدا می‌دانند</h1>
      <h2>رئیس سازمان بسیج دانشجویی با اشاره به اینکه حجم تخریب‌ها و آسیب‌های فیزیکی در التهابات اخیر نسبت به سال ۸۸ بالاتر بود، گفت: مردم از نارسایی‌ها و بی تدبیری‌ها گله‌مند هستند؛ اما حساب نظام و انقلاب را از ناکارآمدی‌ها جدا می‌دانند.</h2>
      <address>
        <time datetime="2019-11-24T11:52:00+00:00">24 Nov 2019, 11:52</time>
      </address>
      <p>به گزارش خبرنگار دانشگاه خبرگزاری دانشجو محمدجواد نیک روش رئیس سازمان بسیج دانشجویی امروز در جمع دانشجویان بسیجی و کارکنان سازمان بسیج دانشجویی ضمن  گرامی داشت سالروز تاسیس بسیج دانشجو و طلبه به فرمان امام خمینی (ره)، بسیج را مرهون اندیشه و عمل امام خمینی (ره) دانست و گفت: به تعبیر رهبر معظم انقلاب بسیج دانشجویی یکی از ارزنده‌ترین یادگار‌های امام راحل است و خوشا به حال کسانی که توفیق معانست با این یادگار ارزنده امام خمینی را دارند. البته شاید ما نسبت به این یادگار ارزنده  همانند بسیاری از نعمت‌هایی که در اختیارمان است، غافل باشیم.<br/><br/>وی با بیان اینکه هر کس دل در گروی نظام داشته باشد می‌تواند در دل بسیج جای بگیرد، تصریح کرد: امروز تکلیف ما تحقق بسیج جهانی مورد نظر امام خمینی (ره) است.<br/><br/>نیک روش با اشاره به اینکه ماموریت و رسالت بسیج در گام دوم انقلاب به مراتب با اهمیت‌تر و پیچیده‌تر از گام نخست خواهد بود، افزود: در گام نخست انقلاب اگر چه کشور با هشت سال جنگ تحمیلی و غائله‌های قومی و فرقه‌ای روبرو شد،  اما این درگیری‌ها پیچیدگی و تنوع درگیری‌های امروز را نداشتند.<br/><br/>وی به حوادث و التهابات پس از اجرای طرح مدیریت مصرف سوخت اشاره کرد و افزود: تفاوت التهابات اخیر با وقایع سال ۸۸ این بود که آن زمان در بخش‌های مختلف تهران شرایط غیر عادی بود، اما در التهابات اخیر زندگی عادی در تهران جریان داشت و در خیلی از استان‌ها نیز اتفاق خاصی نیفتاد جز ۵ تا ۶ استان که اوج درگیری‌ها در مناطق حاشیه‌ای اتفاق افتاد. در هر حال این موضوع بیانگر این است که باوجود تمام هزینه‌هایی که دشمن کرده بود شرایط ما به لحاظ غلبه در لایه‌های سخت تثبیت شده است.<br/><br/>نیک روش با بیان اینکه در التهابات اخیر شرایط امنیتی در مدت کوتاهی تثبیت شد و این مهم با حضور به موقع مردم در صحنه و هم چنین عملکرد مجموعه‌های متولی به ویژه سپاه و بسیج اتفاق افتاد، تصریح کرد: همان طور که رهبر معظم انقلاب گفتند دشمن می‌داند به ازای هر ضربه ده ضربه خواهد خورد به همین دلیل امروز آن‌ها به دنبال ایجاد ناآرامی درداخل کشورمان هستند، اما در همین التهابات نیز نظام توانست در برابر تهاجمی که آمریکایی‌ها سال‌ها برای آن برنامه ریزی کرده بودند موفق باشد.<br/><br/>رئیس سازمان بسیج دانشجویی به حجم بالای خشونت ها، تخریب‌ها و آسیب‌های فیزیکی در التهابات اخیر نسبت به سال ۸۸ اشاره کرد و اظهار داشت: با وجود صرف هزینه‌های زیاد، سازماندهی‌های گسترده، آموزش، توزیع پول و انگیزه بخشی توسط دشمن، اما شاهد بودیم که در جریان التهابات اخیر ظرف مدت کوتاهی شرایط امنیتی در کشور تثبیت شد و صرفا ناآرامی‌ها در برخی از نقاط به صورت پراکنده باقی ماند که آن هم در یک ساز و کاری با حضور مردم و البته سازماندهی خوب متولی و به ویژه سپاه و بسیج خاتمه یافتند.<br/><br/>وی با بیان اینکه در التهابات اخیر نظام توانست به پشتوانه مردم به مراتب قدرتمند‌تر از وقایع سال ۸۸  در مقابل تهاجمی که آمریکایی‌ها برای آن برنامه ریزی کرده بودند ظاهر شود، افزود: در هر حال مردم از نارسایی‌ها و بی تدبیری‌ها گله‌مند هستند، چون در این ۶ سال چه در مسائل بنزینی و غیر بنزینی جز بی تدبیری و ناامیدی از سوی کسانی که شعار تدبیر و امید می‌دادند چیزی ندیده اند، ولی آن‌ها حساب نظام و انقلاب را از این ناکارآمدی‌ها جدا می‌دانند و همین مسئله باعث شد برخلاف فتنه ۸۸ که ۸ ماه به طول انجامید التهابات اخیر در مدت کوتاهی فروکش کنند.<br/><br/>نیک روش دفاع رهبر معظم انقلاب از اجرای طرح مدیریت مصرف سوخت را  دفاع از جمهوریت نظام دانست و افزود: برخی از دلسوزان انقلاب و نیرو‌های ولایتمدار به خاطر اینکه رهبر معظم انقلاب به خاطر بی تدبیری برخی‌ها از خود هزینه کردند ناراحتند؛ اما واقعیت این است که ایشان برای دفاع از جمهوریت و دفاع از اصل نظام این هزینه را کردند. در هر حال این موضوع که رهبر معظم انقلاب فردای التهابات باوجود گلایه‌های مردم می‌توانند خیلی شفاف سخنانی را بگویند و مردم نیز پشت امام خود بایستند، بیانگر رشد و بلوغ انقلاب اسلامی است و از این حیث واقعا باید خداوند را سپاس گفت.</p>
    </article>
  </body>
</html>