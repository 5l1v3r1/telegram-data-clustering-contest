<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/teknoloji-haberleri/turkiyenin-yildiz-ve-gezegeni-17-aralikta-adina-kavusacak-1393276"/>
    <meta property="og:site_name" content="Karar.com"/>
    <meta property="article:published_time" content="2019-11-24T11:30:00+00:00"/>
    <meta property="og:title" content="Türkiye'nin yıldız ve gezegeni 17 Aralık'ta adına kavuşacak"/>
    <meta property="og:description" content="Türkiye'nin 'WASP-52' kodlu yıldız ile yörüngesindeki 'WASP-52-B' kodlu gezegene isim verme kampanyasının sona erdiğini belirten Türk Astronomi Derneği Başkanı Prof. Dr. İbrahim Küçük, isimlerin 17 Aralık'ta açıklanacağını söyledi ve ekledi: Uluslararası Astronomi Birliği'nin isim verme konusunda birtakım kıstasları, kuralları var. Bu kurallara uyan 6 ismi belirledik ve birliğe gönderdik."/>
  </head>
  <body>
    <article>
      <h1>Türkiye'nin yıldız ve gezegeni 17 Aralık'ta adına kavuşacak</h1>
      <address>
        <time datetime="2019-11-24T11:30:00+00:00">24 Nov 2019, 11:30</time>
      </address>
      <p>
        <b>Türkiye'nin 'WASP-52' kodlu yıldız ile yörüngesindeki 'WASP-52-B' kodlu gezegene isim verme kampanyasının sona erdiğini belirten Türk Astronomi Derneği Başkanı Prof. Dr. İbrahim Küçük, isimlerin 17 Aralık'ta açıklanacağını söyledi ve ekledi: Uluslararası Astronomi Birliği'nin isim verme konusunda birtakım kıstasları, kuralları var. Bu kurallara uyan 6 ismi belirledik ve birliğe gönderdik.</b>
      </p>
      <p>Türk Astronomi Derneği Başkanı Prof. Dr. İbrahim Küçük, 2019'un IAU'nun kuruluşunun 100'üncü yıl dönümü olması dolayısıyla 'Aynı gökyüzü altında 100 yıl'" temasıyla çeşitli etkinlikler düzenlendiğini, bu kapsamda üye ülkelere belirlenen yeni yıldız ve gezegenlere isim verme hakkı tanındığını söyledi.</p>
      <p>Dernek olarak 'Türkiye Ötegezegenine İsim Veriyor' kampanyası düzenlediklerini belirten Küçük, "Türkiye çapında başlattığımız kampanyaya Milli Eğitim Bakanlığına bağlı okullar katıldı, üniversiteler katıldı. Onlardan dönüşler aldık. Çok arzu ettiğimiz çoğunlukta olmadı ama harika isim önerileri geldi" dedi.</p>
      <p>
        <b>"KRİTERLERE UYAN 6 İSİM BELİRLEDİK"</b>
      </p>
      <p>Kampanyaya değişik merkezlerden ve bireysel katılımların da olduğunu anlatan Küçük, "Türkiye'ye verilen WASP-52 kodlu yıldıza ve yörüngesindeki gezegene isim verilmesi kampanyası sona erdi. Uluslararası Astronomi Birliğinin isim verme konusunda birtakım kıstasları, kuralları var. Bu kurallara uyan 6 ismi belirledik ve birliğe gönderdik." diye konuştu.</p>
      <p>Küçük, Türkiye'ye 457 ışık yılı uzaktaki yıldız ve gezegenin isminin 17 Aralık'ta IAU tarafından açıklanacağını dile getirdi.</p>
      <figure>
        <img src="https://static.karar.com/img/article_detail/19-11/24/ana-manset-2-1574584971.jpg"/>
      </figure>
      <p>
        <b>HARİKA İSİMLİ BİR YILDIZI VE GEZEGENİ OLACAK</b>
      </p>
      <p>Gezegen ve yıldıza verilecek isimlerin 7 kişilik jürileri tarafından listelendiğini anlatan Küçük,"IAU büyük ihtimalle ilk sırada belirlediğimiz ismi bize bildirecek. Biz de kamuoyuyla paylaşacağız. Türkiye'nin harika isimli bir yıldızı ve gezegeni olacak. Yasal olarak ismin açıklanmasını beklememiz gerekiyor." ifadelerini kullandı.</p>
      <p>Prof. Dr. Küçük, Türkiye'ye isim verme hakkı tanınan gezegenin yaşanabilir değil Jüpiter gibi bir gaz gezegeni olduğunu, yıldızın ise ilkbahardan sonbahara kadar gözlemlenebileceğini belirtti.</p>
      <p>
        <b>KAYSERİ/AA</b>
      </p>
      <related>
        <a href="https://www.karar.com/teknoloji-haberleri/turkiye-457-isik-yili-uzakliktaki-yildiz-ve-gezegenine-isim-ariyor-1236128"/>
      </related>
      <related>
        <a href="https://www.karar.com/teknoloji-haberleri/nasanin-gozunden-dunya-turkiye-de-var-1257119"/>
      </related>
    </article>
  </body>
</html>