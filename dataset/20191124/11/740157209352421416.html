<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/taniej-pociagiem-na-wydarzenia-kulturalne-byc-moze-juz-w-2020-r,135489.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T11:52:00+00:00"/>
    <meta property="og:title" content="Taniej pociągiem na wydarzenia kulturalne. Być może już w 2020 r."/>
    <meta property="og:description" content="Tańszy o połowę dojazd Kolejami Śląskimi na spektakle, koncerty lub wystawy w Śląskiem - to pomysł Michała Nowaka na ułatwienie dostępu do kultury. Jak powiedział, propozycję zgłosił do śląskiego budżetu obywatelskiego. Do realizacji potrzeba 200 tys. zł."/>
  </head>
  <body>
    <article>
      <h1>Taniej pociągiem na wydarzenia kulturalne. Być może już w 2020 r.</h1>
      <address><time datetime="2019-11-24T11:52:00+00:00">24 Nov 2019, 11:52</time> by <a rel="author">PAP/AKC  </a></address>
      <h4>Tańszy o połowę dojazd Kolejami Śląskimi na spektakle, koncerty lub wystawy w Śląskiem - to pomysł Michała Nowaka na ułatwienie dostępu do kultury. Jak powiedział, propozycję zgłosił do śląskiego budżetu obywatelskiego. Do realizacji potrzeba 200 tys. zł.</h4>
      <hr/>
      <p>- Jeśli projekt zyska wystarczające poparcie w głosowaniu, które już się rozpoczęło, mieszkańcy w przyszłym roku będą mogli skorzystać z 50-proc. zniżki na przejazdy pociągami Kolei Śląskich, na wydarzenia kulturalne organizowane m.in. w teatrach, kinach, ośrodkach kultury, operach, filharmoniach, muzeach, galeriach sztuki, ale także dojazdy na festiwale i przeglądy filmowe, muzyczne, teatralne i folklorystyczne - powiedział Nowak.</p>
      <p>Jak zaznaczył, na podstawie danych Regionalnego Ośrodka Kultury w Bielsku-Białej, utworzona została lista instytucji oraz miejsc, które wezmą udział w realizacji projektu. - Ostatecznie znalazło się na niej ponad 300 obiektów kultury z całego województwa śląskiego - powiedział pomysłodawca.</p>
      <p>
        <a href="https://www.portalsamorzadowy.pl/gospodarka-komunalna/koleje-slaskie-ruszaja-z-promocja-kolej-na-muzea,125329.html">Czytaj też: Koleje Śląskie ruszają z promocją "Kolej na Muzea"</a>
      </p>
      <p>Zdaniem Nowaka, na realizację projektu potrzeba 200 tys. zł. O tyle wystąpił do budżetu obywatelskiego. - Ok. 90 proc. tej kwoty to koszt biletów, a pozostałe 10 proc. to koszty związane z promocją - wyjaśnił. Dodał, że "Pociąg do kultury" miałby wyruszyć już w kwietniu i zakończyć podróż wraz z końcem 2020 r.</p>
      <p>- W ramach projektu, każdego miesiąca do wykorzystania byłoby ok. 2 tys. przejazdów Kolejami Śląskimi. Należałoby kupić bilet na trasie obsługiwanej przez śląskiego przewoźnika kolejowego do miejscowości, w której odbywa się wydarzenie kulturalne, a następnie zakupić bilet na wydarzenie kulturalne, odbywające się na terenie województwa. Po przedstawieniu obu biletów pasażer otrzymałby bezpłatny bilet powrotny do miejsca zamieszkania - wyjaśnił Nowak.</p>
      <p>
        <a href="https://www.portalsamorzadowy.pl/gospodarka-komunalna/koleje-slaskie-i-koleje-malopolskie-dolaczaja-do-wspolnego-biletu,132844.html">Czytaj też: Koleje Śląskie i Koleje Małopolskie dołączają do Wspólnego Biletu</a>
      </p>
      <p>"Pociąg do kultury" znalazł się na liście projektów ogólnowojewódzkich. Oddać na niego głos można do końca listopada za pośrednictwem strony: <a href="https://ebo.slaskie.pl/pub/vote/start">ebo.slaskie.pl.</a></p>
      <p>Ogłoszenie wyników nastąpi do 18 grudnia 2019 r.</p>
      <p>Marszałkowski Budżet obywatelski w województwie śląskim realizowany będzie w przyszłym roku po raz pierwszy. Do podziału jest 10 mln zł.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>