<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/inga-jankauskaite-apie-lietuvos-balsas-senjorai-premjera-tarp-normaliu-zmoniu-amzius-yra-ne-tema.064b02e9-0ead-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-24T11:26:00+00:00"/>
    <meta property="og:title" content="Inga Jankauskaitė apie „Lietuvos balsas. Senjorai“ premjerą: „Tarp normalių žmonių amžius yra ne tema“"/>
    <meta property="og:description" content="Jau šį vakarą, LNK televizijos eterį pasieks itin laukta premjera – startuos pirmasis „Lietuvos balsas. Senjorai“ projekto sezonas, žadantis užkariauti visų Lietuvos šeimų širdis. Čia susirinks jau šeštąją dešimtį perkopę dalyviai ir visai šaliai įrodys, kad savyje jie turi ne tik didžiulę meilę muzikai, bet ir energiją, charizmą bei patirtį, kuri šiam projektui įneš dar nematytų spalvų."/>
  </head>
  <body>
    <article>
      <h1>Inga Jankauskaitė apie „Lietuvos balsas. Senjorai“ premjerą: „Tarp normalių žmonių amžius yra ne tema“</h1>
      <address><time datetime="2019-11-24T11:26:00+00:00">24 Nov 2019, 11:26</time> by <a rel="author">Žmonės.lt</a></address>
      <p>
        <b>Jau šį vakarą, LNK televizijos eterį pasieks itin laukta premjera – startuos pirmasis „Lietuvos balsas. Senjorai“ projekto sezonas, žadantis užkariauti visų Lietuvos šeimų širdis. Čia susirinks jau šeštąją dešimtį perkopę dalyviai ir visai šaliai įrodys, kad savyje jie turi ne tik didžiulę meilę muzikai, bet ir energiją, charizmą bei patirtį, kuri šiam projektui įneš dar nematytų spalvų.</b>
      </p>
      <p>Projekto mokytojos kėdėje esanti Inga Jankauskaitė tvirtai įsitikinusi – projektas tikrai nėra apie amžių. O iš kai kurių dalyvių patirties, galėtų pasimokyti ir patys mokytojai.</p>
      <p>„Aš galvoju, kad tarp normalių žmonių amžius yra ne tema. Viskas yra apie tai, kaip tu gyveni ir kokie yra tavo paties interesai, hobiai ir kokį turiningą gyvenimą tu pats turi. Suaugusių balse ir tarp mano pačios komandos dalyvių aš sutikau tiek „senių“, tokių beviltiškai sustabarėjusių, nykiai gyvenančių ir neieškančių kažkokios šviesos gyvenime žmonių, kad dabar sakyti, kad „Lietuvos balsas. Senjorai“ projektas yra apie amžių tiesiog negaliu. Ne, jis nėra apie amžių. Jis visiškai nėra apie amžių“, – įsitikinusi Inga Jankauskaitė, kuri „aklųjų perklausų“ etape pripažino, jog šio projekto dalyviai sugebėjo ypatingai nustebinti ir paliesti savo istorijomis ir patirtimi.</p>
      <p>Šio vakaro premjeroje į sceną lips dalyviai, kurie mokytus stebins ne tik savo  gebėjimu profesionaliai valdyti vokalą, bet ir trykštančia energija ir drąsa. Visi dalyviai sutartinai pripažino – niekas dar nesijaučia senas ir šis projektas yra ta vieta, kur Lietuva galės kardinaliai pakeisti nuomonę apie tai, kokia gali būti senatvė.</p>
      <figure>
        <img src="https://www.zmones.lt/photo/32a3248a-0ead-11ea-9fe0-aa000054c883/1200x750s/lietuvos-balsas-senjorai-mokytojai-organizatoriu-nuotr-5dda68cad6fb93-84790009.jpeg"/>
        <figcaption>„Lietuvos balsas. Senjorai“ mokytojai / Organizatorių nuotr.</figcaption>
      </figure>
      <p>„Esu įsitikinęs, kad Lietuvos senjorai nustebins visus žiūrovus. Jie sugebės paneigti bet kokius stereotipus, kokius kiekvienas iš mūsų galėtų turėti apie tokio amžiaus žmones. Aš, pavyzdžiui, visai nesitikėjau, kad „aklųjų perklausų“ metu išgirsiu tiek daug angliškų kūrinių. Mano tėvai ar seneliai nedainuoja angliškų dainų, nes jų kartai tai nėra artima. O šitoj scenoje buvo įdomu ir gera klausytis brandaus amžiaus žmogaus dainuojančio, kad ir Donato Montvydo dainą ar atlikėjo Sam Smith dainą ar bet ką kitą iš šių laikų atlikėjų repertuaro. O kai jie papasakoja apie tai, ką veikia būdami tokio amžiaus.... Patikėkit, pusė iš mūsų pasijausim daug senesni už visus juos“, – intriguoja Justinas Jarutis.</p>
      <p>Monika Marija įsitikinusi – Lietuva tikrai liks nustebinta ne tik dalyvių talentu, bet ir nuoširdumu bei emocijomis, kurias jie sukels savo atvirais pasakojimais. Mokytoja tikra, jog šio amžiaus dalyviai jau nebeturi jokių kompleksų, jiems nereikia nieko slėpti ar bandyti apsimesti kitokiais ir būtent tai papirks visus televizijos žiūrovus.</p>
      <p>„Šie dalyviai neturi jokio tikslo papirkinėti savo klausytojus. Jų istorijos yra tikros ir nesuvaidintos, o jų patirtis – didžiulė. Jie atvira širdimi žengia į sceną ir per muziką pasakoja savo pačių istorijas, tai labai jaudina ir priverčia dažnai griebtis už širdies. Jiems nereikia niekam nieko įrodyti. Jie daro tai ne dėl šlovės ir dėmesio. O dėl to, kad jiems tiesiog gera būti scenoje“, – sako Monika Marija.</p>
    </article>
  </body>
</html>