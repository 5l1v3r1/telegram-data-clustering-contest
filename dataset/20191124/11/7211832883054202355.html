<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607292"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T11:58:00+00:00"/>
    <meta property="og:title" content="คนแห่เที่ยววังน้ำเขียวสวิสเซอร์แลนด์แดนอีสานสูดโอโซนสัมผัสไอหนาว"/>
    <meta property="og:description" content="นครราชสีมา-นักท่องเที่ยวแห่สัมผัสอากาศหนาวที่วังน้ำเขียวคึกคัก จุดสกัดเขาสูงเขาแผงม้าพื้นที่กางเต๊นท์เต็มพื้นที่ รอส่องดูกระทิงป่าออกมากินหญ้า"/>
  </head>
  <body>
    <article>
      <h1>คนแห่เที่ยววังน้ำเขียวสวิสเซอร์แลนด์แดนอีสานสูดโอโซนสัมผัสไอหนาว</h1>
      <address><time datetime="2019-11-24T11:58:00+00:00">24 Nov 2019, 11:58</time> by <a rel="author">PostToday</a></address>
      <p>นครราชสีมา-นักท่องเที่ยวแห่สัมผัสอากาศหนาวที่วังน้ำเขียวคึกคัก จุดสกัดเขาสูงเขาแผงม้าพื้นที่กางเต๊นท์เต็มพื้นที่ รอส่องดูกระทิงป่าออกมากินหญ้า</p>
      <p>เมื่อวันที่ 24 พ.ย. ผู้สื่อข่าวรายงานว่า ในช่วงวันหยุดเสาร์-อาทิตย์ ได้มีนักท่องเที่ยวจำนวนมาก เดินทางมาพักผ่อนสัมผัสอากาศหนาว ในพื้นที่ อ.วังน้ำเขียว จ.นครราชสีมา โดยเฉพาะที่จุดสกัดเขาสูงเขาแผงม้า ต.วังน้ำเขียว อ.วังน้ำเขียว ได้มีนักท่องเที่ยวเดินทางมาจับจองพื้นที่กางเต๊นท์ บริเวณที่เจ้าหน้าที่จัดไว้ให้จนเต็มพื้นที่จนหลายคนที่เดินทางมาในภายหลังต้องผิดหวัง เนื่องจากไม่มีพื้นที่กางเต็นท์แล้ว</p>
      <figure>
        <img src="https://www.posttoday.com/media/content/2019/11/24/E0A0BE28D0C248959DD3CED4065799B6.jpg"/>
      </figure>
      <p>ทั้งนี้ บรรยากาศการพักผ่อนของนักท่องเที่ยว ได้มีการนำอาหารมาประกอบอาหารประเภทปิ้ง ย่าง กันอย่างคึกคัก สร้างความอบอุ่นให้กับครอบครัวเป็นอย่างมาก โดยพื้นที่ อ.วังน้ำเขียวนี้ ถือว่า มีสภาพอากาศหนาวเย็นตลอดทั้งปี และมีโอโซนดีเป็นอันดับที่ 7 ของโลก จนได้รับการขนานนามว่าสวิสเซอร์แลนด์แดนอีสาน</p>
      <p>น.ส.รัชนี โชคเจริญ หัวหน้าจุดสกัดเขาสูงเขาแผงม้า เปิดเผยว่า จุดสกัดเขาสูงเขาแผงม้าแห่งนี้ ถือว่าเป็นแหล่งท่องเที่ยวที่ได้รับความนิยมจากนักท่องเที่ยวเป็นอย่างมาก เนื่องจากเป็นจุดที่สามารถใช้กล้องส่องทางไกล เพื่อส่องดูฝูงกระทิงป่า ออกมาหากินหญ้าบริเวณทุ่งหญ้ากว้างของเขาแผงม้าอย่างใกล้ชิด โดยปัจจุบันนี้บริเวณเขาแผงม้ามีกระทิงป่าอาศัยอยู่จำนวนมากกว่า 300 ตัว</p>
      <p>นอกจากนี้ ยังเป็นแหล่งพักผ่อนสัมผัสอากาศหนาวของ อ.วังน้ำเขียว ได้เป็นอย่างดี ซึ่งนักท่องเที่ยวที่มากางเต็นท์พักผ่อนบริเวณจุดสกัดเขาสูงเขาแผงม้า จะได้รับการดูแลจากเจ้าหน้าที่เขตอนุรักษ์สัตว์ป่าเขาแผงม้าอย่างใกล้ชิด พร้อมกับขอความร่วมมือนักท่องเที่ยว ได้ดูแลเรื่องขยะ โดยให้นำถุงขยะมาเก็บขยะกลับไปทิ้งที่บ้านด้วย และแนะนำว่าควรจะทำอาหารกล่องมารับประทาน จะช่วยลดปริมาณขยะได้เป็นอย่างมาก</p>
      <figure>
        <img src="https://www.posttoday.com/media/content/2019/11/24/9E463C4BA7B145D1A55BB1CB12E9A4F7.jpg"/>
      </figure>
      <figure>
        <img src="https://www.posttoday.com/media/content/2019/11/24/7678BC8A46AC4EBAAE5A391BA3A1A16B.jpg"/>
      </figure>
    </article>
  </body>
</html>