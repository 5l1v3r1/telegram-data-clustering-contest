<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/yerli-helikopter-gokbeyin-disli-kutusu-yerli-olacak-h80429.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T11:57:09+00:00"/>
    <meta property="og:title" content="Yerli Helikopter Gökbey’in Dişli Kutusu da Yerli Olacak"/>
    <meta property="og:description" content="TUSAŞ tarafından üretilen yerli ve milli helikopter Gökbey'in motorundaki dişli kutusunun da yerli olması için anlaşma yapıldı."/>
  </head>
  <body>
    <article>
      <h1>Yerli Helikopter Gökbey’in Dişli Kutusu da Yerli Olacak</h1>
      <h2>TUSAŞ tarafından tasarlanan ve üretilen Türkiye’nin ilk yerli helikopteri Gökbey için yeni bir gelişme yaşandı. TUSAŞ Motor Sanayii (TEI), Gökbey’in motorunda kullanılacak aksesuar dişli kutusu için Alp Havacılık ile sözleşme imzaladı.</h2>
      <address><time datetime="2019-11-24T11:57:09+00:00">24 Nov 2019, 11:57</time> by <a rel="author" href="https://www.webtekno.com/yazar/ugurcandr" target="_blank">Uğurcan Dere</a></address>
      <p><b>Türk Havacılık ve Uzay Sanayii (TUSAŞ)</b> tarafından tasarlanan ve üretilen yerli ve milli Gökbey helikopteri, haziran ayında ilk sertifikasyon uçuşunu gerçekleştirmişti ve 45 dakika boyunca havada kalarak önemli bir aşamayı geçmeyi başarmıştı. Bu önemli gelişmelerle göğüs kabartan yerli helikopterimiz <b>Gökbey </b>için yeni bir gelişme daha yaşandı.</p>
      <p><b>TUSAŞ Motor Sanayii AŞ (TEI)</b>, Türkiye’nin ilk yerli ve milli helikopteri Gökbey’in motorunda kullanılacak parçaların de yerli üretim olması için çabalıyor. TEI, Gökbey’in motorunda kullanılacak dişli kutusunun üretimi için Alp Havacılık ile anlaştı. TEI ve Alp Havacılık arasında imzalanan TS1400 Turboşaft Motor Geliştirme Projesi Aksesuar Dişli Kutusu Alt Yüklenicilik Sözleşmesi sayesinde Gökbey’in bir parçasının daha <b>yerli üretim</b> olacağı kesinleşti.</p>
      <h3>2021 yılında seri üretime girmesi bekleniyor</h3>
      <figure>
        <img src="https://www.webtekno.com/images/editor/default/0002/31/d40e91bee81526941153909fa1d10128b68b1b40.jpeg"/>
      </figure>
      <p>TEI tarafından yapılan yazılı açıklamaya göre Gökbey’e güç verecek olan <b>TS1400 turboşaft</b> motorunda kullanılması planlanan aksesuar dişli kutusunun tasarım ve üretimini <b>Alp Havacılık</b> üstlenecek. Dişli kutusu, motorun fonksiyonlarını yerine getirebilmesi için gerekli alt sistemlerin çalışmasını sağlayacak. Motor için kritik görev ve sorumluluklara sahip olan dişli kutusu ilk kez yerli imkanlarla geliştirilecek.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/ikinci-gokbey-prototip-helikopteri-ilk-sertifikasyon-ucusunu-gerceklestirdi-h71509.html">İkinci Gökbey Helikopter Prototipi, İlk Sertifikasyon Uçuşunu Gerçekleştirdi</a>
      </p>
      <p>2013 tarihinde geliştirilmeye başlanan Gökbey isimli helikoptere hem ülke içinden hem de ülke dışından talepler bulunuyor. TUSAŞ Helikopter Grubu Mühendislik Direktörü <b>Hulusi Ali Kasap</b>,<i> “Savunma Sanayi Başkanlığımızla yaptığımız görüşmelerde ve fuarlarda yaptığımız görüşmelerde helikopterimize hem iç hem de dış talep olduğunu gördük. Ülkemiz dağlık bir ülke olduğundan ötürü helikopter ihtiyacı da yüksek olan bir ülke, dolayısıyla Gökbey helikopterimizin planlanan seri üretim tarihi 2021 olarak belirlendi” </i>açıklamalarını yaptı.</p>
      <p><b>Kaynak : </b>http://www.hurriyet.com.tr/teknoloji/gokbeyin-motorunda-kullanilacak-disli-kutusu-da-yerli-olacak-41381137</p>
    </article>
  </body>
</html>