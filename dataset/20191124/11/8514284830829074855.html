<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/kultura/szombathelyen-mutatjak-be-schrammel-imre-eletmuvet-2490811"/>
    <meta property="og:site_name" content="hírTV"/>
    <meta property="article:published_time" content="2019-11-24T11:21:00+00:00"/>
    <meta property="og:title" content="Szombathelyen mutatják be Schrammel Imre életművét"/>
    <meta property="og:description" content="A tervek szerint a Schrammel-gyűjtemény megtekintésére érkező látogatókat az ISEUM épületében fogadják."/>
  </head>
  <body>
    <article>
      <h1>Szombathelyen mutatják be Schrammel Imre életművét</h1>
      <address><time datetime="2019-11-24T11:21:00+00:00">24 Nov 2019, 11:21</time> by <a rel="author">MTI</a></address>
      <h4>A szombathelyi múzeumi negyed tervéhez igazodva a volt Éva-malomban helyezik el Schrammel Imre Kossuth-díjas keramikusművész, a nemzet művésze életművét, melyet az alkotó szülővárosának ajánlott fel.</h4>
      <p>Az állandó kiállítás céljára kiszemelt, a helyiek által Éva-malomként ismert műemléki épület felújítása 280 millió forintos európai uniós vissza nem térítendő támogatásból valósul meg, a közbeszerzési eljárást lefolytatva november 10-én megkötötték a szerződést a kivitelezővel - közölte az MTI-vel a szombathelyi városháza kommunikációs vezetője.</p>
      <p>Kéner Balázs hozzáfűzte: a kivitelezési munkálatok a szerződés szerint egy évig tartanak majd, a projekt célja hogy méltó körülményeket teremtsen a gyűjtemény elhelyezéséhez és bemutatásához.</p>
      <p>A közlemény szerint a Szombathelyi Képtár, az ISEUM és a Schrammel gyűjteménynek helyet adó Éva-malom a fejlesztést követően összekapcsolódó turisztikai attrakciót jelent majd, ezt jelzi az ISEUM és az Éva-malom közötti kerítés megbontása, az épületek közötti átjárhatóság megteremtése.</p>
      <p>A tervek szerint a Schrammel-gyűjtemény megtekintésére érkező látogatókat az ISEUM épületében fogadják, ott válthatnak majd jegyet az állandó kiállításra. Az egykori Éva-malom épületébe új főbejáraton keresztül érkeznek a látogatók.</p>
      <p>Az épület homlokzatán a legszembetűnőbb változás az lesz, hogy a korábbi főbejárat műmárvány burkolatát lebontják, helyette egyedi, kézzel készített darabokból téglafalat építenek. A szakemberek szerint az új homlokzat mind az eredeti műemléki épület stílusába, mind a városképbe jobban illeszkedik majd.</p>
      <p>Hangsúlyozták, hogy a fejlesztés az épület külső és belső felújításával, kiállítóterek létrehozásával teremti meg a feltételeket az életmű bemutatására, a kiállítóterek mellett, azokhoz kapcsolódva kialakítanak egy műhelyt és egy megfelelő méretű raktárt is. A kiállítótérben speciális világítási rendszert szerelnek fel.</p>
      <p>Októberben jelentették be, hogy 1,4 milliárd forintos beruházással megkezdődik a Szombathelyi Képtár felújítása is.</p>
      <p> </p>
      <p>MTI</p>
    </article>
  </body>
</html>