<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-leteckem-nestesti-na-vychode-konga-zemrelo-24-lidi/1824630?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T11:36:00+00:00"/>
    <meta property="og:title" content="Při leteckém neštěstí na východě Konga zemřelo 24 lidí"/>
    <meta property="og:description" content="Goma (Kongo) - Nejméně 24 lidí dnes přišlo o život poté, co se ve městě Goma na východě Konga zřítilo malé dopravní letadlo. Záchranáři vyprostili těla obětí z vraku letounu, který havaroval nad obytnou čtvrtí. Na palubě bylo 16 cestujících a dva členové posádky. Podle místních médií jsou mezi mrtvými i lidé z míst, kam letadlo spadlo."/>
  </head>
  <body>
    <article>
      <h1>Při leteckém neštěstí na východě Konga zemřelo 24 lidí</h1>
      <address><time datetime="2019-11-24T11:36:00+00:00">24 Nov 2019, 11:36</time> by <a rel="author" href="http://www.ctk.cz/" target="_blank">ČTK</a></address>
      <p>Goma (Kongo) - Nejméně 24 lidí dnes přišlo o život poté, co se ve městě Goma na východě Konga zřítilo malé dopravní letadlo. Záchranáři vyprostili těla obětí z vraku letounu, který havaroval nad obytnou čtvrtí. Na palubě bylo 16 cestujících a dva členové posádky. Podle místních médií jsou mezi mrtvými i lidé z míst, kam letadlo spadlo.</p>
      <p>Podle agentury Reuters se neštěstí stalo krátce poté, co dvoumotorové letadlo typu Dornier 228 místní společnosti Busy Bee odstartovalo z místního letiště. Stroj mířil do města Beni ležícího asi 350 kilometrů na sever od Gomy. Příčiny neštěstí zatím nejsou oficiálně známé, ale podle některých zdrojů letadlu přestal hned po startu fungovat jeden z motorů, napsala britská BBC.</p>
      <p>Letecké nehody jsou v Kongu poměrně časté. Personál mnohdy nedodržuje bezpečnostní předpisy a stroje jsou špatně udržované, připomínají zahraniční agentury. Žádná z konžských leteckých společností nesmí působit na území Evropské unie.</p>
    </article>
  </body>
</html>