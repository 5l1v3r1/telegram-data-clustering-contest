<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552193/"/>
    <meta property="og:site_name" content="חרדים10"/>
    <meta property="article:published_time" content="2019-11-24T11:39:00+00:00"/>
    <meta property="og:title" content="חולדאי על קווי השבת: הסטטוס קוו לא קיים. אין יותר בחיים הציבוריים"/>
    <meta property="og:description" content="ראש עיריית תל אביב בריאיון לכאן רשת ב: &quot;למה עכשיו? עכשיו כי עכשיו. לא היה לי הכסף להשקיע בשירות הזה עד עכשיו&quot; • עם זאת, הוא נגד הפעלת חנויות וקניונים בשבת: &quot;אני חושב שלא צריכים לעשות קניות בשבת, מסחר לא צריך להיות בשבת&quot;"/>
  </head>
  <body>
    <article>
      <h1>חולדאי על קווי השבת: הסטטוס קוו לא קיים. אין יותר בחיים הציבוריים</h1>
      <address><time datetime="2019-11-24T11:39:00+00:00">24 Nov 2019, 11:39</time> by <a rel="author">חרדים 10</a></address>
      <p>
        <b>ראש עיריית תל אביב בריאיון לכאן רשת ב: "למה עכשיו? עכשיו כי עכשיו. לא היה לי הכסף להשקיע בשירות הזה עד עכשיו" • עם זאת, הוא נגד הפעלת חנויות וקניונים בשבת: "אני חושב שלא צריכים לעשות קניות בשבת, מסחר לא צריך להיות בשבת"</b>
      </p>
      <p>אחרי שהשיק מיזם תחבורה ציבורית בשבת, ראש עיריית תל־אביב-יפו רון חולדאי אומר היום (ראשון) לקלמן ליבסקינד ואסף ליברמן בתוכנית ‘קלמן ליברמן’ ברשת ב:  “המושג ‘סטטוס קוו’ הוא כבר מזמן לא מושג – הוא לא קיים. לפרויקט הזה חשיבות עצומה. זה שירות עירוני. רשת של קווים במטרפולין גוש דן. אנחנו נלמד איך לעשות את זה טוב יותר ויעיל יותר. מקווה שראשי ערים נוספים יצטרפו לפרויקט”.</p>
      <p>כשנשאל מה דעתו על הסטטוס קוו, אמר: “אני לא אוהב סיסמאות שלא מבינים בדיוק מה הם. היה סטטוס קוו – לא היה קולנוע ופתאום יש קולנוע בימי שישי ותיאטרון ועוד. העולם משתנה. הדבר היחידי שהוא בולט ולכן מדברים עליו בנושא הסטטוס קוו הוא נושא התחבורה. כל אחד משתמש במושג הזה כשהוא רוצה. אין יותר סטטוס קוו בחיים הציבוריים”.</p>
      <p>על העיתוי של המיזם אמר: “אם זה לא היה – אז היית שואל, ‘למה עד עכשיו לא’. עכשיו כי עכשיו. לא היה לי הכסף להשקיע בשירות הזה עד עכשיו”.</p>
      <p>בהמשך תקף חולדאי את משרד התחבורה: “משרד התחבורה הוליך אותי שולל בשנים האחרונות. הוא הבטיח לי שאוטוטו יהיו קווי שירות בתל אביב שמאוד דומים לקווים של השירות שנפתח. משרד התחבורה הונה אותי. הסיבה השנייה של העיתוי הנוכחי הוא שחיכיתי להשתתפות ראשי ערים אחרים – זה שירות מטרפוליני. המיניבוסים יצאו מלאים מגבעתיים כי הם רוצים להגיע לתל אביב”.</p>
      <p>על השאלה כיצד היה רוצה לראות את השבת – ענה: “אני חייתי בקיבוץ חילוני. אבל שבת הייתה שבת. עשו רק מה שהיו חייבים לעשות. מסחר לא צריך להיות בשבת. אבל – שבת זה מקום שבו אני מבלה, הולך לים וכו’, ואני צריך לספק את השירותים כדי שזה יקרה. חוץ מזה, לכל אחד יש זכות לבקר את הקרובים שלו בבתי החולים”.</p>
      <p>חולדאי טען כי הוא נגד הפעלת חנויות וקניונים בשבת: “אני חושב שלא צריכים לעשות קניות בשבת. צריך להבין שהתחבורה הציבורית משרתת את אותו זוג מקריית אונו שבא ואמר, ‘שנים לא הלכנו לים’. הם אלה שנסעו במיניבוס כדי לשבת בים ולחזור הביתה”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552252/"/>
        <a href="http://www.ch10.co.il/news/551749/"/>
        <a href="http://www.ch10.co.il/news/551322/"/>
        <a href="http://www.ch10.co.il/news/550998/"/>
        <a href="http://www.ch10.co.il/news/548531/"/>
        <a href="http://www.ch10.co.il/news/548082/"/>
      </related>
    </article>
  </body>
</html>