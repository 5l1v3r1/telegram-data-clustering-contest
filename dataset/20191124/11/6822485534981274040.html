<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903066.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T11:49:00+00:00"/>
    <meta property="og:title" content="مخالفت مجلس با اولویت اصلاح قانون تابعیت"/>
    <meta property="og:description" content="به گزارش خانه ملت، نمایندگان در نشست علنی امروز (یکشنبه، 3 آذرماه) مجلس شورای اسلامی با درخواست اولویت در مورد گزارش رد اصلاح قانون تابعیت با 78 رأی موافق، 64 رأی مخالف و 20 رأی ممتنع از مجموع 162 نماینده حاضر در جلسه مخالفت کردند."/>
  </head>
  <body>
    <article>
      <h1>مخالفت مجلس با اولویت اصلاح قانون تابعیت</h1>
      <address>
        <time datetime="2019-11-24T11:49:00+00:00">24 Nov 2019, 11:49</time>
      </address>
      <p>نمایندگان مجلس شورای اسلامی با اولویت اصلاح قانون تابعیت مخالفت کردند.</p>
      <p>به گزارش خانه ملت، نمایندگان در نشست علنی امروز (یکشنبه، 3 آذرماه) مجلس شورای اسلامی با درخواست اولویت در مورد گزارش رد اصلاح قانون تابعیت با 78 رأی موافق، 64 رأی مخالف و 20 رأی ممتنع از مجموع 162 نماینده حاضر در جلسه مخالفت کردند.</p>
      <p>حسینعلی حاجی دلیگانی به عنوان درخواست کننده با اولویت اصلاح قانون تابعیت، گفت: یکی از شاخص های حکمرانی خوب نداشتن تابعیت مضاعف است از این رو برای این شرایط امنیت ملی لازم است خلاءهای قانونی را اصلاح کنیم.</p>
      <p>نماینده مردم شاهین شهر، میمه و برخوار در مجلس شورای اسلامی با بیان اینکه ساده اندیشی است که فکر کنیم ملت یا کشوری دشمن و بدخواه ندارد، گفت: روزانه 6 میلیون بشکه نفت کشور به غارت می رفت و 60 هزار ارتشی آمریکایی از ایران حقوق می گرفتند، ملت با انقلاب به استقلال رسیدند و همچنان بدخواهان می خواهند منافع از دست رفته شان را احیاء کنند.</p>
      <p>عضو کمیسیون برنامه، بودجه و محاسبات مجلس ادامه داد: عدم اصلاح و خلاء قانونی باعث گروکشی بدخواهان می شود و حضور دو تابعیتی ها در گلوگاه های تصمیم سازی برای کشور هزینه ساز خواهد شد.</p>
      <p>عضو فراکسیون نمایندگان ولایی مجلس تاکید کرد: پیام اصلی این طرح خوداظهاری افراد دوتابعیتی است تا مسئولان امنیتی کشور تکلیف خود را در خصوص انتصابات بدانند.</p>
      <p>جلیل رحیمی جهان آبادی در مخالفت با درخواست دو فوریت تاکید کرد: کمیسیون تخصصی قضایی و حقوقی مجلس پس از بررسی های متعدد اصلاح قانون تابعیت را رد کرد در حال حاضر کشور مشکلات اقتصادی عدیده ای دارد که به نظر می رسد باید گره گشای اقتصادی و اشتغال زایی در اولویت دستورکار قرار گیرد.</p>
      <p>عضو کمیسیون قضایی و حقوقی مجلس گفت: باید لایحه ارزش افزوده و کاهش فشار اقتصادی از مردم در دستورکار مجلس قرار بگیرد نه طرحی که در کمیسیون قضایی که قلب قانونگذاری مجلس است رد شده است.</p>
      <p>احد آزادی خواه در موافقت با اولویت گزارش رد طرح اصلاح قانون تابعیت، گفت: با وجود اینکه کمیسیون قضایی و حقوقی به عنوان کمیسیون اصلی طرح را رد کرده است اما کمیسیون شوراها، امنیت ملی و اجتماعی به عنوان کمیسیون فرعی طرح را تائید کرده اند.</p>
      <p>وی ادامه داد: حضور مدیران دوتابعیتی تبعاتی دارد که با اصلاح قانون و مدون شدن نظارت بر انتصابات می توانیم هزینه را کاهش داد.</p>
    </article>
  </body>
</html>