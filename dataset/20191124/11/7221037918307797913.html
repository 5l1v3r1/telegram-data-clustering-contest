<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/mbc-istanbullu-gelin-garip-iliskiler/927585"/>
    <meta property="og:site_name" content="medya faresi"/>
    <meta property="article:published_time" content="2019-11-24T11:13:00+00:00"/>
    <meta property="og:title" content="MBC, İstanbullu Gelin, garip ilişkiler..."/>
    <meta property="og:description" content="Milliyet yazarı Özay Şendir çarpıcı bir yazı kaleme aldı."/>
  </head>
  <body>
    <article>
      <h1>MBC, İstanbullu Gelin, garip ilişkiler...</h1>
      <h2>Milliyet yazarı Özay Şendir çarpıcı bir yazı kaleme aldı.</h2>
      <address>
        <time datetime="2019-11-24T11:13:00+00:00">24 Nov 2019, 11:13</time>
      </address>
      <p>
        <i>
          <b>
            <a href="http://www.milliyet.com.tr/yazarlar/ozay-sendir/mbc-istanbullu-gelin-garip-iliskiler-6086025">İşte o yazı...</a>
          </b>
        </i>
      </p>
      <p>Osmanlı nefreti körükleyen, 40 milyon dolar bütçeli, Ateşten Sultanlar dizisini konuşuyoruz son iki gündür.</p>
      <p>Arapların klasik Osmanlı nefretinden öte bir ilişkiler ağı ve ağzınızı açık bırakacak Türkiye bağlantıları var.</p>
      <p>Önce dizinin yapımcısı MBC Grup’tan başlamak lazım.</p>
      <p>Suudilerin sahibi olduğu, Dubai merkezli, çok sayıda televizyon kanalı ve radyoya sahip olan, yayınları bir sürü ülkeden seyredilebilen bir grup bu.</p>
      <p>Türkiye pazarından para ve reyting kazanmalarına rağmen, Türk dizilerinin yayınlanmasını yasaklayan da bu adamlardı.</p>
      <p>Sayfada gördüğünüz fotoğrafı MBC ekranından aldım.</p>
      <p>Ekranda konuşan adam Suudi din adamı Salman El Ouda.</p>
      <p>Bir zamanlar Suudi kraliyet ailesine muhalif olan, hapse atıldıktan sonra dönüşen ve koyu bir kraliyet savunucusu olan, nefret vaazları yüzünden Danimarka’ya girişi falan yasaklanmış bir adam bu.</p>
      <p>MBC bir gün bu adamı yayınına çıkardı ve bildiğiniz FETÖ propagandası yaptırdı.</p>
      <p>Hatta Arapça bir yayın olmasına rağmen FETÖ liderinin Türkçe ve gözü yaşlı kasetlerinden birini de ekranda tuttular uzunca bir süre.</p>
      <p>Aynı MBC, Barış Pınarı Harekâtı sırasında da Muhammed Dahlan’ı ekrana çıkarttırıp, Türkiye’ye saldırtmıştı.</p>
      <p>Muhammed Dahlan dediğimiz adam, 15 Temmuz öncesi FETÖ’ye 3 milyar dolar kaynak akıttığı söylenen, Filistin lideri Arafat’ı zehirlemekle suçlanan, sözlerini İsrail gazetelerinin de manşetlerine taşıdığı Arap dünyasının Karanlıklar Prensi.</p>
      <p>Yani MBC’nin, Osmanlı nefreti körükleyen bir dizinin yapımcısı olması basit bir Arap intikamcılığından çok öteye gidiyor.</p>
      <p>Bir süre önce Türk dizilerini yasaklayan MBC garip bir şekilde Türkiye’de dizi işleri yapıyor.</p>
      <p>O3 Yapım’ın internet sayfasına girer, “Hakkımızda” bölümünü okursanız, 2014 yılında MBC ortaklığıyla kurulduğunu görürsünüz.</p>
      <p>İstanbullu Gelin’den tutun da Gecenin Kraliçesi’ne kadar bir sürü iş yaptı bu şirket.</p>
      <p>Bir de Vatanım Sensin dizisini yapmışlardı, hatırlayın, senaristi FETÖ’cülükle suçlanmış, sonra şirketle resmi ilişkisi kesilmişti çıkan haberler üzerine.</p>
      <p>Türkiye’nin başına örülmeye çalışılan kuşağın renkleri, gördüğümüzden ve hissettiğimizden çok daha fazla.</p>
      <p>Siz de bilin istedim...</p>
      <p>
        <i>
          <b>
            <a href="http://www.milliyet.com.tr/yazarlar/ozay-sendir/mbc-istanbullu-gelin-garip-iliskiler-6086025">Yazının tamamı için tıklayın...</a>
          </b>
        </i>
      </p>
    </article>
  </body>
</html>