<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779670/%DA%AF%D9%84%D8%B3%D8%AA%D8%A7%D9%86%DB%8C-%D9%87%D8%A7-%DB%B2%DB%B9-%DB%B7-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%B2%DA%A9%D8%A7%D8%AA-%D9%BE%D8%B1%D8%AF%D8%A7%D8%AE%D8%AA-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:08:26+00:00"/>
    <meta property="og:title" content="مدیرکل کمیته امداد گلستان: گلستانی‌ها ۲۹.۷ میلیارد تومان زکات پرداخت کردند"/>
    <meta property="og:description" content="گرگان- مدیرکل کمیته امداد امام خمینی (ره) استان گلستان گفت: این نهاد در هفت‌ماهه سال جاری ۲۹ میلیارد و ۷۰۰میلیون تومان زکات در گلستان جمع‌آوری کرده است."/>
  </head>
  <body>
    <article>
      <h1>مدیرکل کمیته امداد گلستان: گلستانی‌ها ۲۹.۷ میلیارد تومان زکات پرداخت کردند</h1>
      <address>
        <time datetime="2019-11-24T11:08:26+00:00">24 Nov 2019, 11:08</time>
      </address>
      <p>به گزارش <a href="https://www.mehrnews.com/">خبرگزاری مهر</a>، اسکندر اسکندری با پیش‌بینی جمع‌آوری ۴۸ میلیارد تومان زکات از مودیان گلستانی اظهارکرد: این نهاد در هفت‌ماهه سال جاری ۲۹ میلیارد و ۷۰۰میلیون تومان زکات جمع‌آوری کرده است.</p>
      <p>وی با اشاره به ۲۷ میلیارد تومان زکات غیرنقدی هفت‌ماهه سال ۹۸ افزود: ۹۵ درصد زکات جمع‌آوری‌شده امسال در حوزه حمایتی مددجویان و مابقی در اجرای پروژه‌های عمرانی آن‌ها تخصیص‌یافته است.</p>
      <p>اسکندری خاطرنشان کرد: در حال حاضر آزادشهر با ۲۷۱ درصد تحقق برنامه به عنوان شهرستان رتبه نخست استان در حوزه زکات و شهرستان کلاله با سه میلیارد و ۸۰۰ میلیون تومان به عنوان برترین شهرستان در جذب زکات جمع‌آوری‌شده از مودیان قرار دارند.</p>
      <p>وی با توجه به ۹۶۲ روستای پرداخت‌کننده زکات در استان عنوان کرد: هزار و ۳۵۵ عامل زکات و هزار و ۵۳ مبلّغ زکات توسط این نهاد برای ترویج فرهنگ زکات در سطح استان فعالیت می‌کنند.</p>
      <p>اسکندری گفت: کمیته امداد استان در سال جاری از محل زکات پرداختی مودیان، ۱۲۴ مددجوی نوعروس را با اهدای جهیزیه راهی خانه بخت کرد.</p>
      <p>وی ادامه داد: امسال کمک‌ هزینه تحصیلی دو هزار مددجوی دانش‌آموز گلستانی و کمک‌هزینه درمانی ۳۱۰ بیمار نیازمند نیز از محل زکات جمع‌آوری‌شده سال ۹۸ تأمین‌شده است.</p>
      <p>اسکندری تصریح کرد: زکات جمع‌آوری‌شده توسط عاملان زکات در سرفصل‌های تعیین‌شده و برای رفاه جامعه‌ هدف سطح استان، بین نیازمندان توزیع و یا صرف کارهای عام‌المنفعه می‌شود.</p>
    </article>
  </body>
</html>