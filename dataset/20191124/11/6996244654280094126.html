<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709721?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T11:04:55+00:00"/>
    <meta property="og:title" content="אויבי הציבור"/>
    <meta property="og:description" content="כדורגל עולמי"/>
  </head>
  <body>
    <article>
      <h1>אויבי הציבור</h1>
      <h2>עוד קמפיין מוקדמות מביך, מאמן שהפך ממדהים ללא ראוי בתוך שבועות והגרלה קשה - כל אלה לא מפריעים למיליוני ישראלים לחלום על העפלה היסטורית ליורו • על היריבות שעומדות בינינו לבין צפייה בעוד טורניר גדול דרך המסכים</h2>
      <address><time datetime="2019-11-24T11:04:55+00:00">24 Nov 2019, 11:04</time> by <a rel="author" href="https://www.israelhayom.co.il/writer_articles?tid=21475" target="_blank">דור הופמן</a></address>
      <slideshow>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/15745862965473_b.jpg"/>
          <figcaption>מרטין אודגור. אחד הצעירים המבטיחים של נורבגיה<cite>צילום: אי.פי</cite></figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/1574586299079_b.jpg"/>
          <figcaption>דושאן טאדיץ'. סרביה שופעת כוכבים<cite>צילום: רויטרס</cite></figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/15745863017112_b.jpg"/>
          <figcaption>קיירן טיירניי וצ'רלי מולגרו<cite>צילום: אלן שיבר</cite></figcaption>
        </figure>
      </slideshow>
      <p>הגרלת פלייאוף יורו 2020 סידרה לנבחרת ישראל את המסלול הקשה ביותר לאליפות אירופה. תחילה, סקוטלנד בגלזגו (26.03.20), ואז - אם וכאשר - גמר (31.03.2020) מול המנצחת בין סרביה לנורבגיה, גם כן במשחק חוץ. הנה מה שצריך לדעת על היריבה הראשונה ועל היריבות האפשריות.</p>
      <p>
        <b>סקוטלנד</b>
      </p>
      <p>אף שנבחרת סקוטלנד נשארה בדיוק כפי שהיתה כשגברה על ישראל 2:3 בליגת האומות - נבחרת ביתית טובה שמפסידה במגרשה רק לנבחרות גדולות (רוסיה ובלגיה בקמפיין היורו), מנצחת בבית את הנבחרות החלשות (קפריסין, קזחסטן, סן מרינו) ולפעמים גונבת ניצחון חוץ (קפריסין) - לפלייאוף מול נבחרת ישראל בגלזגו היא תגיע עם שינוי אחד משמעותי לעומת המפגש האחרון בין הנבחרות בחודש נובמבר: אלכס מקליש, מי שהיה אז המאמן, כבר הספיק להיות מפוטר, ומי שיעמוד על הקווים הוא סטיב קלארק. </p>
      <p>קלארק בן ה־56, שאימן רק קבוצות קטנות ולאחרונה את קילמרנוק, חשש מאוד מהתפקיד, ובקמפיין המוקדמות הודה שהחששות היו מוצדקים. אחרי 1:2 על קפריסין במשחקו הראשון, הגיעו ארבעה הפסדים רצופים לבלגיה ולרוסיה, בבית ובחוץ, כאשר סקוטלנד סופגת 15 שערים וכובשת רק אחד. </p>
      <p>"ידעתי שזה עשוי לקרות", אמר, "אבל אני שמח שיצאנו מזה". ובאמת, את קמפיין מוקדמות היורו סיימה סקוטלנד עם שלושה ניצחונות רצופים, שנותנים לה ביטחון לקראת המפגש מול ישראל. "אנחנו מכירים אותם ומאמינים בעצמנו", סיכם קלארק. </p>
      <p>מבחינת סגל השחקנים, השינויים מינוריים: בין הקורות דיוויד מארשל החליף את אלן מקגרגור, והחלוץ סטיבן פלטשר כבר לא בתוכניות, כמו גם המגן הימני קאלום פטרסון. מי שכן נמצאים, גם אם היו פצועים במשחק האחרון, הם כוכב ליברפול אנדי רוברטסון, סקוט מקטומיניי ממנצ'סטר יונייטד, ראיין פרייזר מבורנמות', וכמובן גם ג'יימס פורסט, שכבש מולנו שלושער ומאז לא מצא את הרשת במדי הנבחרת.</p>
      <figure>
        <img src="https://www.israelhayom.co.il/sites/default/files/u94833/ALEN7994%20%284%29_0.jpg"/>
      </figure>
      <p>
        <b>סרביה</b>
      </p>
      <p>על נייר הסגלים, סרביה נראית כמו מי שהיתה צריכה להיות ביותר משני טורנירים גדולים מתוך התשעה האחרונים (גביע העולם 2010 ו־2018). יש לה צעירים מוכשרים, שהובילו את הנבחרת עד גיל 20 לזכייה באליפות העולם 2015 ואת זו עד גיל 19 לאליפות אירופה ב־2013, כמו אקס מכבי ת"א פרדראג ראיקוביץ', סרגיי מילינקוביץ'־סאביץ' מלאציו ונמניה מקסימוביץ' מחטאפה. יש לה גם את דושאן טאדיץ' מאייאקס, אלכסנדר מיטרוביץ' מפולהאם ואלכסנדר קולארוב מרומא, ולמרות כל אלו היא לא העפילה ליורו בחמשת הניסיונות האחרונים (ב־2004 כסרביה וכמונטנגרו). </p>
      <p>כמו סקוטלנד, גם סרביה החליפה מאמן במהלך הקמפיין - מלאדן קרסטאיץ' הלך וליובישה טומבקוביץ' הגיע, אך גם הוא לא הצליח להרכיב נבחרת שתנצח את פורטוגל ואוקראינה. לסרביה פוטנציאל גדול, שמכמה סיבות לא מצליח להתממש, ויחד עם זאת בעיה הגנתית. הסרבים ספגו בכל משחק מוקדמות יורו - כולל מול לוקסמבורג וליטא החלשות.</p>
      <figure>
        <img src="https://www.israelhayom.co.il/sites/default/files/u94833/ADP_3_SOCCER-EURO-SRB-LUX-REPORT%20%283%29.jpg"/>
        <figcaption>
          <b>נבחרת סרביה. פוטנציאל ענק // צילום: רויטרס</b>
        </figcaption>
      </figure>
      <p>
        <b>נורבגיה </b>
      </p>
      <p>כפי שזה נראה, נבחרת נורבגיה תחזור בקרוב לטורניר גדול לראשונה מאז יורו 2000, השאלה אם זה יקרה ביורו 2020 או שמא זה מוקדם מדי. כי הנורבגים טובים ומוכשרים, מסקרנים ומרתקים, ובמוקדמות היורו הפסידו רק פעם אחת - 2:1 לספרד, במשחק הראשון - אבל הם גם צעירים מאוד. "מעולם לא אימנתי נבחרת צעירה כל כך", הודה המאמן השבדי לארס לגרבאק, שהוביל את שבדיה ואיסלנד לטורנירים גדולים. </p>
      <p>הצעירים של נורבגיה רבים: סנסציית רד בול זלצבורג ארלינג הולאנד (בן 19), מרטין אודגור מריאל סוסיאדד (בן 20), סנדר ברג מגנק (בן 21) ואלכסנדר סורלות מטרבזונספור (בן 23). להם יש להוסיף שמות כמו ג'ושוע קינג מבורנמות' ובני הדודים אליונוסי - טאריק מ־AIK ומוחמד מסלטיק - ומקבלים נבחרת שעתידה עוד לפניה ושההווה שלה הוא סימן שאלה. </p>
    </article>
  </body>
</html>