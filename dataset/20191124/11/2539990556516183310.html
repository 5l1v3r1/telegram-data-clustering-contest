<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2409435,Niedziele-handlowe-2020-Kiedy-sklepy-beda-otwarte"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T11:55:00+00:00"/>
    <meta property="og:title" content="Niedziele handlowe 2020. Kiedy sklepy będą otwarte?"/>
    <meta property="og:description" content="Od 2020 r. zakaz handlu będzie obowiązywał we wszystkie niedziele z wyjątkiem siedmiu w roku. Handlowe będą dwie kolejne niedziele poprzedzające Boże Narodzenie, jedna przed Wielkanocą i cztery dodatkowo - ostatnie niedziele: stycznia, kwietnia, czerwca oraz sierpnia."/>
  </head>
  <body>
    <article>
      <h1>Niedziele handlowe 2020. Kiedy sklepy będą otwarte?</h1>
      <address>
        <time datetime="2019-11-24T11:55:00+00:00">24 Nov 2019, 11:55</time>
      </address>
      <p>
        <b>Od 2020 r. zakaz handlu będzie obowiązywał we wszystkie niedziele z wyjątkiem siedmiu w roku. Handlowe będą dwie kolejne niedziele poprzedzające Boże Narodzenie, jedna przed Wielkanocą i cztery dodatkowo - ostatnie niedziele: stycznia, kwietnia, czerwca oraz sierpnia.</b>
      </p>
      <p>W tym roku zakaz handlu nie obowiązywał w ostatnie niedziele miesiąca. Zakupy zrobimy więc jeszcze w tym trybie tylko 24 listopada i 29 grudnia oraz przed świętami - 22 grudnia.</p>
      <p><b>Rok 2020 - kolejny etap zakazu handlu</b><br/><br/>Pierwszy etap wprowadzenia ustawy ograniczającej handel w niedziele ruszył 1 marca 2018 r. Od tego dnia w każdym miesiącu obowiązywały dwie niedziele handlowe - pierwsza i ostatnia. Od początku 2019 roku już tylko jedna niedziela w miesiącu jest handlową - ostatnia.</p>
      <p><b><a href="https://www.polskieradio24.pl/42/273/Artykul/2289140,Raport-o-skutkach-ograniczenia-handlu-w-niedziele-nie-ma-powodu-do-zmian">&gt;&gt;&gt;[CZYTAJ WIĘCEJ] Raport o skutkach ograniczenia handlu w niedziele: nie ma powodu do zmian</a></b><br/><br/>Zakaz od początku nie dotyczy tych sklepów, w których za ladą staną ich właściciele.<br/><br/>Zakaz handlu w niedziele nie obowiązuje ponadto w piekarniach, cukierniach, lodziarniach, na stacjach paliw płynnych, w kwiaciarniach, w przypadku handlu kwiatami, wiązankami, wieńcami i zniczami przy cmentarzach, w zakładach pogrzebowych, w sklepach z pamiątkami, w sklepach z prasą, biletami komunikacji miejskiej, wyrobami tytoniowymi, kuponami gier losowych i zakładów wzajemnych, placówkach pocztowych.</p>
      <figure>
        <img src="https://static.prsa.pl/images/85acaa81-0d17-4194-a11b-203c70591dd1.jpg"/>
        <figcaption> </figcaption>
      </figure>
      <p><b><a href="https://www.polskieradio24.pl/42/259/Artykul/2288840,Nie-bedzie-zmian-w-przepisach-o-ograniczeniu-handlu-MPiT-ich-nie-zaleca">&gt;&gt;&gt;[CZYTAJ WIĘCEJ] Nie będzie zmian w przepisach o ograniczeniu handlu? MPiT ich nie zaleca</a></b><br/><br/>Handel w niedziele bez ograniczeń funkcjonuje również na terenie jednostek więziennych, garnizonów, w aptekach i punktach aptecznych, w zakładach leczniczych dla zwierząt, w hurtowniach farmaceutycznych, a także w zakładach leczniczych przeznaczonych dla osób wymagających całodobowego monitoringu.<br/><br/>Dodatkowo w okresie od dnia 1 czerwca do dnia 30 września każdego roku kalendarzowego handel może się odbywać w placówkach handlowych prowadzących sprzedaż częściami zamiennymi i maszynami rolniczymi. Zakaz handlu w niedziele nie obowiązuje na terenach rolno-spożywczych rynków hurtowych oraz w placówkach prowadzących skup zbóż, buraków cukrowych, owoców, warzyw lub mleka surowego.</p>
      <p><b><a href="https://polskieradio24.pl/130/5990/Artykul/2264834,Tadeusz-Zagorski-zakaz-handlu-w-niedziele-nie-uderza-w-male-sklepy">&gt;&gt;&gt;[CZYTAJ WIĘCEJ] Tadeusz Zagórski: zakaz handlu w niedziele nie uderza w małe sklepy</a></b><br/><br/>Ograniczenie handlu w niedziele jest efektem obywatelskiego projektu złożonego w Sejmie jesienią 2016 r. przez Komitet Inicjatywy Ustawodawczej, w którego skład wchodził m.in. NSZZ "Solidarność".</p>
      <p><b>W Europie różne rozwiązania</b><br/><br/>W większości państw Unii Europejskiej przez cały tydzień zakupy można robić w zasadzie bez ograniczeń. Restrykcje obowiązują tylko w kilku krajach - niemal całkowity zakaz handlu w niedziele i święta jest w Niemczech i Austrii, częściowe ograniczenia mają Belgia, Francja, Grecja, Holandia i Luksemburg.</p>
      <p>Z zakazu pracy w niedziele wycofały się w kwietniu Węgry. Poza UE w Europie zakaz handlu w niedzielę obowiązuje w Szwajcarii i Norwegii.</p>
      <p>PAP, PR24, akg </p>
      <related>
        <a href="https://www.polskieradio.pl/130/6383/Artykul/2064695,Wokol-ograniczenia-handlu-w-niedziele-Debata"/>
      </related>
      <related>
        <a href="https://www.polskieradio.pl/130/5990/Artykul/2264834,Tadeusz-Zagorski-zakaz-handlu-w-niedziele-nie-uderza-w-male-sklepy"/>
      </related>
      <related>
        <a href="https://www.polskieradio.pl/42/259/Artykul/2288840,Nie-bedzie-zmian-w-przepisach-o-ograniczeniu-handlu-MPiT-ich-nie-zaleca"/>
      </related>
      <related>
        <a href="https://www.polskieradio.pl/42/273/Artykul/2289140,Raport-o-skutkach-ograniczenia-handlu-w-niedziele-nie-ma-powodu-do-zmian"/>
      </related>
    </article>
  </body>
</html>