<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Dvur-Kralove-nad-Labem-Ve-meste-vzniklo-moderni-vyukove-centrum-604484"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T11:33:00+00:00"/>
    <meta property="og:title" content="Dvůr Králové nad Labem: Ve městě vzniklo moderní výukové centrum"/>
    <meta property="og:description" content="Královéhradecký kraj zmodernizoval a vybavil audiovizuální technikou učebny Střední školy informatiky a služeb ve Dvoře Králové nad Labem. V rámci ukončeného projektu Kroužek multimediální tvorby byly zrekonstruovány prostory pro kurzy neformálního, zájmového a celoživotního vzdělávání v oblasti multimediálních technologií. Investice výši více než tři miliony korun zajistí vyšší počet vyučovaných kurzů a rozšíření jejich obsahové výuky. Krajská škola také ve spolupráci s městem Dvůr Králové nad Labem souběžně realizovala projekt Sdílená učebna informatiky a robotiky za více než dva miliony korun."/>
  </head>
  <body>
    <article>
      <h1>Dvůr Králové nad Labem: Ve městě vzniklo moderní výukové centrum</h1>
      <address>
        <time datetime="2019-11-24T11:33:00+00:00">24 Nov 2019, 11:33</time>
      </address>
      <p>
        <b>Královéhradecký kraj zmodernizoval a vybavil audiovizuální technikou učebny Střední školy informatiky a služeb ve Dvoře Králové nad Labem. V rámci ukončeného projektu Kroužek multimediální tvorby byly zrekonstruovány prostory pro kurzy neformálního, zájmového a celoživotního vzdělávání v oblasti multimediálních technologií. Investice výši více než tři miliony korun zajistí vyšší počet vyučovaných kurzů a rozšíření jejich obsahové výuky. Krajská škola také ve spolupráci s městem Dvůr Králové nad Labem souběžně realizovala projekt Sdílená učebna informatiky a robotiky za více než dva miliony korun.</b>
      </p>
      <p>„Moderní digitální technologie otevírají možnosti nového poznání a zkušeností. Královéhradecký kraj podporuje nové příležitosti v oblasti vzdělávání jak dětí a mládeže, tak v  oblasti celoživotního vzdělávání. Naše školy se postupně stávají centry tohoto vzdělávání. Účastníci kurzů najdou na trhu práce daleko lepší uplatnění, protože si rozšíří a prohloubí odborné znalosti v oblasti multimediálních technologií, které v praxi používají,“ říká náměstkyně hejtmana Martina Berdychová odpovědná za oblast školství. Dodává, že škola připravuje kurzy kameraman-moderátor, střihač a technik zvuku, online režie-příprava grafiky.</p>
      <p>„V rámci ukončeného projektu Kroužek multimediální tvorby jsme za více jak tři miliony korun zrekonstruovali stávající prostory a současně jsme učebny vybavili audiovizuální technikou, například videokamerami včetně streamovacích zařízení, fotoaparáty, softwary pro střih a zpracování videí, projektorem a dalším vybavením, které škola využije ve výuce a kurzech, které pořádá,“ sděluje radní Václav Řehoř odpovědný za krajské investice. Součástí tohoto projektu je zajištění bezbariérového přístupu do učeben a jejich zázemí. Došlo i na rekonstrukci výtahu a venkovní nájezdové rampy. Před domovem mládeže byla pro žáky, zaměstnance školy a účastníky kurzů vybudována relaxační zóna, která poslouží v rámci kroužků pro natáčení a tvorbu v exteriérech. Investice je hrazeno z krajského rozpočtu a Integrovaného regionálního operačního programu.</p>
      <p>„Střední škola informatiky a služeb neustále zvyšuje kvalitu svého odborného vzdělávání. Ve spolupráci s městem Dvůr Králové nad Labem jsme zrealizovali projekt Sdílená učebna informatiky a robotiky. Učebnu jsme vybavili počítači, tiskárnou, projekční technikou, multifunkční roboarénou, dílenskými stoly se stroji s počítači a mohou ji využívat místní a okolní základní školy v rámci své výuky,“ doplňuje ředitel školy Petr Vojtěch. Město Dvůr Králové prostřednictvím tohoto projektu v celkové hodnotě přes dva miliony korun reaguje na stoupající význam znalostí informačních a komunikačních technologií.</p>
      <p>Místostarostka města Dvora Králové Alexandra Jiřičková hodnotí projekt: „Jeho potřeba vyplynula z místních akčních plánů vzdělávání a na projektu se výrazně podíleli učitelé informatiky z jednotlivých základních škol, které město zřizuje. Učebna má pomoci vzbudit u žáků zájem o technické obory, které se v regionu potýkají s nedostatkem zaměstnanců. Jsme rádi, že s námi střední škola spolupracovala a poskytla pro učebnu své prostory.“ Finanční prostředky na realizaci projektu město získalo prostřednictvím MAS Královédvorsko z Integrovaného regionálního operačního programu.</p>
      <p>Oba projekty jsou založeny na spolupráci Královéhradeckého kraje s vedením města Dvůr Králové nad Labem, střední školy informatiky a služeb a základních škol regionu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Dvur-Kralove-nad-Labem-Na-namesti-T-G-Masaryka-jiz-stoji-vanocni-strom-603873"/>
        <a href="https://www.parlamentnilisty.cz/politika/obce-volicum/Dvur-Kralove-nad-Labem-Zlepsovani-vzhledu-stanovist-kontejneru-na-trideny-odpad-602764"/>
        <a href="https://www.parlamentnilisty.cz/politika/politici-volicum/Jarolim-ANO-Po-letech-skonci-spory-o-cenu-za-cisteni-odpadnich-vod-602763"/>
        <a href="https://www.parlamentnilisty.cz/politika/obce-volicum/Dvur-Kralove-nad-Labem-Treninkove-hriste-s-umelou-travou-zacne-brzy-slouzit-sportovcum-602161"/>
      </related>
    </article>
  </body>
</html>