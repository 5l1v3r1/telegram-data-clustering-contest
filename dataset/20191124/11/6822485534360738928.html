<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T11:49:00+00:00"/>
    <meta property="og:title" content="وزیر ارشاد: سهم پول‌های کثیف در سینما بالا نیست"/>
    <meta property="og:description" content="سید عباس صالحی وزیر فرهنگ و ارشاد اسلامی در گفت‌وگو با خانه ملت در خصوص پولشویی و وجود پول‌های کثیف در سینمای ایران، عنوان کرد: باید توجه داشت که حوزه فرهنگ و هنر حتما نیازمند کمک‌ها و حمایت‌های بخش خصوصی است و به همین دلیل، داده وسیعی از نیازهای زیرساختی، تولیدات و خدمات فرهنگی وارد حوزه سینما می‌شود."/>
  </head>
  <body>
    <article>
      <h1>وزیر ارشاد: سهم پول‌های کثیف در سینما بالا نیست</h1>
      <address>
        <time datetime="2019-11-24T11:49:00+00:00">24 Nov 2019, 11:49</time>
      </address>
      <p>وزیر فرهنگ و ارشاد اسلامی با اشاره به وجود پول‌های کثیف در سینمای ایران، سهم این پول‌ها را در سینمای ایران بالا نداست و در عین حال از اقدامات وزارت فرهنگ برای بررسی صلاحیت تهیه‌کنندگان سخن گفت.</p>
      <p>سید عباس صالحی وزیر فرهنگ و ارشاد اسلامی در گفت‌وگو با خانه ملت در خصوص پولشویی و وجود پول‌های کثیف در سینمای ایران، عنوان کرد: باید توجه داشت که حوزه فرهنگ و هنر حتما نیازمند کمک‌ها و حمایت‌های بخش خصوصی است و به همین دلیل، داده وسیعی از نیازهای زیرساختی، تولیدات و خدمات فرهنگی وارد حوزه سینما می‌شود.</p>
      <p>وزیر فرهنگ و ارشاد اسلامی تصریح کرد: در عین اینکه ورود پول مردم به عرصه فرهنگ و هنر موجب تداوم، پایداری و تأثیرگذاری بیشتر تولیدات در حوزه فرهنگ و هنر می‌شود؛ اما باید مراقبت کافی وجود داشته باشد که حوزه‌‎های فرهنگی و هنری که حساسیت‌های خاص خود را دارد به مسائلی که فضا را تیره و تار می‌کند، گرفتار نشود.</p>
      <p>صالحی با بیان اینکه ورود پول‌های نامشروع و نامعلوم قطعا این فضا را آلوده و تیره و تار می‌کند، افزود: البته برآورد ما این است که این ارقام، سهم بالایی در سینما ندارند.</p>
      <p>
        <b>سهم وزارت فرهنگ در اعطای مجوزها اندک است</b>
      </p>
      <p>وی سهم وزارت فرهنگ و ارشاد اسلامی در نظارت‌ها را به لحاظ تقسیم بندی حوزه‌‎های قانونی اندک دانست و گفت: در مسائل سرمایه‌‎گذاری بخش‌های مختلفی نسبت به صدور مجوزها و احراز صلاحیت  اقدام می‌کنند و حتی مبدأ مالی در بسیاری از حوزه‌ها از جمله صنعت قابل رویت نیست.</p>
      <p>
        <b>صلاحیت تهیه کنندگان و سرمایه‌گذاران بررسی می‌شود</b>
      </p>
      <p>وزیر فرهنگ و ارشاد اسلامی با بیان اینکه به دلیل حساسیت حوزه فرهنگ و هنر، این حوزه نیازمند اقدامات ویژه‌ای است؛ اضافه کرد: در همین راستا، اقدامات مهمی در حوزه صلاحیت تهیه کنندگی و در حوزه نوع تملک و  حوزه سرمایه‌گذاری در حال انجام است.</p>
    </article>
  </body>
</html>