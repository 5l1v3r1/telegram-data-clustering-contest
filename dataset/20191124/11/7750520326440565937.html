<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/prezydent-serbiyi-vyznav-shho-serbski-minomety-mogly-opynytysya-na-donbasi.html"/>
    <meta property="og:site_name" content="1NEWS"/>
    <meta property="article:published_time" content="2019-11-24T11:26:55+00:00"/>
    <meta property="og:title" content="Президент Сербії визнав, що сербські міномети могли опинитися на Донбасі"/>
    <meta property="og:description" content="Президент Сербії визнав, що сербські міномети могли опинитися на Донбасі"/>
  </head>
  <body>
    <article>
      <h1>Президент Сербії визнав, що сербські міномети могли опинитися на Донбасі</h1>
      <address>
        <time datetime="2019-11-24T11:26:55+00:00">24 Nov 2019, 11:26</time>
      </address>
      <figure>
        <img src="https://1news.com.ua/wp-content/uploads/2019/11/187642ed474f09e2d4f63a98740cb45d.jpg"/>
      </figure>
      <p>Президент Сербії Александар Вучич заявив, що його країна не продавала зброю в Україну, однак визнав, що сербські міномети могли опинитися на Донбасі шляхом реекспорту. Про це він заявив у суботу  в Північній Македонії, повідомляє 1NEWS, посилаючись на <a href="https://www.pravda.com.ua/news/2019/11/24/7232864/">Українську правду</a>.</p>
      <p>“Вони (опозиція – ред..) звинуватили нас у вбивстві російських дітей в Донецьку і Луганську, бо ми продаємо зброю в Україну. Вони хочуть погіршення відносин між нашою країною і Росією. Вони показали документ, який має продемонструвати вину Сербії” – сказав Вучич, коментуючи оприлюднені опозиціонеркою Марінікою Тепич документи про зустріч представника України з представниками сербськоговійськового заводу “Крушик”.</p>
      <p>Згідно із оприлюдненими Тепич даними, сербська компанія “Техноремонт” купила партію мін виробництва заводу “Крушик” у продавця Jugoimport SDPR, продала їх польській компанії Nattan, представником якої фактично був громадянин України Віталій Дементьєв, а вже потім боєприпаси потрапили в Україну.</p>
      <p>Вучич заявив, що міністерство торгівлі Сербії дозволило компанії “Техноремонт” продати зброю польській компанії Nattan, яка у документах, оприлюднених опозиціонерко, названа кінцевим отримувачем зброї.</p>
      <p>Сербський президент запевнив, що хоча все було зроблено відповідно до закону і угода “була чиста, як сльоза”, однак сербські спецслужби попередили Службу зовнішньої розвідки Росії про можливий реекспорт озброєння в Україну.</p>
      <p>Вучич також розповів, що до Безпеково-інформаційного агентства Сербії викликали власника компанії “Техноремонт” і казали йому “не гратися та не експортувати в Україну, не загрожувати відносинам з Росією”.</p>
      <p>Раніше болгарська антизахідна розслідувачка Діляна Гайтанджиєва заявила, що українські військові на Донбасі, ймовірно, використовують зброю з Сербії попри те, що країна офіційно не експортувала озброєння до України.</p>
      <p>22 листопада міністр внутрішніх справ Сербії Небойша Стефанович заявив, що Сербія не експортує зброю в Україну і не продавала міни для використання у бойових діях на Донбасі.</p>
    </article>
  </body>
</html>