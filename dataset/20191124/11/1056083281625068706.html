<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301673/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A2%D9%85%D8%A7%D8%B1%D9%87%D8%A7-%D8%A7%D8%B2-%D8%B1%D9%88%D9%86%D8%AF-%D8%A7%D9%86%D8%AA%D8%B5%D8%A7%D8%A8-%D8%B2%D9%86%D8%A7%D9%86-%D8%AF%D8%B1-%D9%BE%D8%B3%D8%AA-%D9%87%D8%A7%DB%8C-%D9%85%D8%AF%DB%8C%D8%B1%DB%8C%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:25:06+00:00"/>
    <meta property="og:title" content="جدیدترین آمارها از روند انتصاب زنان در پست‌های مدیریتی"/>
    <meta property="og:description" content="معاون رییس جمهوری در امور زنان و خانواده گفت: روند انتصاب زنان در پست‌های مدیریتی در دولت تدبیر و امید روند خوبی داشته، به گونه‌ای که از انتصاب ۱۳.۶ درصدی در سال ۹۶ به ۱۸.۸ درصدی در امسال افزایش یافته است."/>
  </head>
  <body>
    <article>
      <h1>جدیدترین آمارها از روند انتصاب زنان در پست‌های مدیریتی</h1>
      <address>
        <time datetime="2019-11-24T11:25:06+00:00">24 Nov 2019, 11:25</time>
      </address>
      <p>معاون رییس جمهوری در امور زنان و خانواده گفت: روند انتصاب زنان در پست‌های مدیریتی در دولت تدبیر و امید روند خوبی داشته، به گونه‌ای که از انتصاب ۱۳.۶ درصدی در سال ۹۶ به ۱۸.۸ درصدی در امسال افزایش یافته است.</p>
      <p>به گزارش ایسنا، معصومه ابتکار روز یکشنبه در مراسم رونمایی از طرح بازتوانی و ارتقای توان مدیریتی بانوان در صنعت آب و برق افزود: استفاده بیشتر از توان مدیریتی زنان یک تصمیم هوشمندانه است. </p>
      <p>وی  ادامه داد: افزایش حضور زنان در عرصه های مدیریتی می تواند در بهبود ارایه خدمات و افزایش کیفیت آن موثر باشد.</p>
      <p>معاون رییس جمهوری در امور زنان و خانواده گفت: تلاش می شود همپای حضور زنان در مناصب مدیریتی، قوانین و مقررات برای تعادل بین کار و خانه و برای تضمین اینکه زنان بتوانند همزمان مسئولیت هایی را هم در جامعه و هم در خانه داشته باشد، اصلاح شود.</p>
      <p>ابتکار اظهار کرد: اصلاح برخی قوانین و توجه به بحث مرخصی ۹ ماهه برای زنان پس از زایمان و اجرای صحیح آن مفادی از قانون است که کمک می‌کند به زنان تا از اوقات و ساعات قابل انعطاف استفاده کنند و از فرصت بودن با فرزندان بیشتر بهره بگیرند.</p>
      <p>معاون رییس جمهوری در امور زنان و خانواده با بیان اینکه استفاده زنان از مرخصی پس از زایمان ضروری است، گفت: این تفکر که استفاده از این فرصت هزینه‌زا برای کشور است تفکری اشتباه به شمار می رود، این موضوع به نفع اقتصاد است و باید در قوانین دیده شود.</p>
      <p>ابتکار با بیان اینکه وزارت نیرو در انتصاب مدیران زن رشد قابل توجهی داشته است، ادامه داد: افزایش  ۲۷ درصدی انتصاب مدیران زن از سال ۹۶ روند خوبی است و براساس وعده های داده شده این روند با قدرت بیشتر تداوم خواهد یافت.</p>
      <p>معاون رئیس‌جمهوری با تاکید براینکه ۴۱ درصد کارکنان دولت بانوان هستند، گفت:  هم‌اکنون حدود ۷۰ زن همتراز معاون و مشاور وزیر مشغول به کار هستند.</p>
      <p>وی بر ضرورت احیای گفت و گوی چهره به چهره با محوریت زن در خانواده تاکید کرد و افزود: امروز نیاز است ارتباط با نسل جوان در خانواده ها افزایش یابد تا بتوان نسلی توانمند پرورش داد.</p>
      <p>معاون رییس جمهوری در امور زنان وخانواده بر توجه به خانواده مدیران علاوه بر توجه به خود آنها تاکید کرد و ادامه داد: موفقیت یک مدیر در پناه برخورداری از یک خانواده منسجم و قوی  است، بنابراین اگر می خواهیم مدیران موفقی داشته باشیم باید به خانواده های آنان نیز توجه لازم را داشته باشیم.</p>
      <p>وی با بیان اینکه تحولات اخیر جهانی تاثیر منفی بر خانواده ها داشته است بر ضرورت افزایش گفت و گوی بین خانواده ها تاکید کرد.</p>
      <p>معاون رییس جمهوری در امور زنان و خانواده افزود: باید گفت و گوی ملی خانوادگی شکل گیرد تا بتوان از مشکلات به خوبی عبور کرد.</p>
      <p>ابتکار با بیان اینکه زمان گفت و گوی بین خانواده ها در کشور از ۲ ساعت به ۲۰ دقیقه کاهش یافته است، افزود: باید تلاش کرد با گفت و گوی ملی این زمان افزایش یابد.</p>
      <p>به گزارش روابط عمومی معاونت زنان؛ وی  از راه اندازی پویش مشارکت در مدیریت مصرف آب در هشت استان کشور خبرداد و افزود: زنان محور این پویش هستند که عملکرد خوبی هم تاکنون در رعایت الگوی صحیح مصرف آب باقی گذاشته اند.</p>
      <p>معاون رییس جمهوری در امور زنان و خانواده گفت: تلاش شده است این پویش در سراسر کشور اجرا و مدیریت مصرف صحیح، نهادینه شود.</p>
      <p>انتهای پیام</p>
    </article>
  </body>
</html>