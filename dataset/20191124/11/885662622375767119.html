<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125888/probadisma-50-edron-gia-toys-syntiritikoys-enopsei-ton-eklogon-sti-bretania"/>
    <meta property="og:site_name" content="Insider"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="Εκλογές Βρετανία: Προβάδισμα 50 εδρών για τους Συντηρητικούς"/>
    <meta property="og:description" content="Προβάδισμα στους Συντηρητικούς με πλειοψηφία 50 εδρών δείχνουν οι δημοσκοπήσεις στη Βρετανία."/>
  </head>
  <body>
    <article>
      <h1>Εκλογές Βρετανία: Προβάδισμα 50 εδρών για τους Συντηρητικούς</h1>
      <h2>Προβάδισμα στους Συντηρητικούς με πλειοψηφία 50 εδρών δείχνουν οι δημοσκοπήσεις στη Βρετανία.</h2>
      <address>
        <time datetime="2019-11-24T11:00:00+00:00">24 Nov 2019, 11:00</time>
      </address>
      <p>Πλειοψηφία 50 βουλευτών στις εθνικές εκλογές της 12ης Δεκεμβρίου είναι πιθανό να εξασφαλίσει ο Βρετανός πρωθυπουργός <b>Μπόρις Τζόνσον</b>, σύμφωνα με την <a href="https://www.insider.gr/eidiseis/kosmos/125853/bretania-probadisma-10-monadon-gia-toys-syntiritikoys-se-dimoskopisi">ανάλυση των αποτελεσμάτων διαφόρων δημοσκοπήσεων.</a></p>
      <p>Το Συντηρητικό Κόμμα του Τζόνσον πιθανολογείται πως θα εξασφαλίσει περί τις 349 έδρες στη Βουλή των Κοινοτήτων, κερδίζοντας 57, σύμφωνα με την<b> έρευνα της εταιρείας Datapraxis,</b> που δημοσιεύεται σήμερα στην εφημερίδα <b>Sunday Times.</b></p>
      <p>Από την πλευρά του, το κόμμα της αξιωματικής αντιπολίτευσης, οι Εργατικοί αναμένεται να χάσουν 30 έδρες και να καταλάβουν 213 έδρες, εάν το μοντέλο της έρευνας επιβεβαιωθεί.</p>
      <p>Μαζί με τους Συντηρητικούς, κερδισμένο από τις εκλογές αναμένεται να βγει το Σκωτικό Εθνικό Κόμμα, που θα κερδίσει 14 έδρες και σύμφωνα με τη δημοσκόπηση θα αναδειχθεί το τρίτο μεγαλύτερο κόμμα στο βρετανικό Κοινοβούλιο.</p>
      <p>Το μοντέλο πρόβλεψης βασίσθηκε στην ενσωμάτωση στοιχείων που προέκυψαν από <b>περίπου 270.000 συνεντεύξεις της εταιρείας You Gov.</b></p>
      <h3>Μειώθηκε η διαφορά μεταξύ Εργατικών και Συντηρητικών</h3>
      <p>Την ίδια στιγμή, άλλη δημοσκόπηση της <b>Deltapoll </b>για την εφημερίδα <b>Mail on Sunday</b> δείχνει πως η διαφορά των Συντηρητικών με τους Εργατικούς μειώθηκε ελαφρά από την προηγούμενη εβδομάδα.</p>
      <p>Το κόμμα του Τζόνσον συγκεντρώνει το 43% (δύο ποσοστιαίες μονάδες λιγότερες), ενώ οι Εργατικοί παραμένουν στο 30%, ενώ οι Φιλελεύθεροι Δημοκράτες κερδίζουν πέντε μονάδες και φθάνουν το 16%.</p>
      <p>Μειωμένη διαφορά από την προηγούμενη μέτρηση της Τετάρτης, προκύπτει και από τη δημοσκόπηση της <b>Savanta ComRes</b> για λογαριασμό της εφημερίδας<b> Sunday Express.</b></p>
      <p>Στη σφυγμομέτρηση ο Τζόνσον διατηρεί ανέπαφο το ποσοστό του στο 42%, όμως οι Εργατικοί κερδίζουν μία ποσοστιαία μονάδα και φθάνουν το 32%, ενώ σταθερά παραμένουν τα ποσοστά των Φιλελεύθερων Δημοκρατών στο 15% και του κόμματος του Brexit στο 5%. Στη δημοσκόπηση συμμετείχαν 2.038 ψηφοφόροι στο διάστημα 20-21 Νοεμβρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125656/sfodri-sygkroysi-tzeremi-kormpin-kai-mporis-tzonson-gia-brexit"/>
        <a href="https://www.insider.gr/eidiseis/kosmos/125474/xekinise-i-proeklogiki-ekstrateia-sti-bretania"/>
        <a href="https://www.insider.gr/eidiseis/kosmos/125457/bretania-meta-ton-ianoyario-toy-2021-oi-polites-tis-ee-tha-ehoyn-tin-idia"/>
      </related>
    </article>
  </body>
</html>