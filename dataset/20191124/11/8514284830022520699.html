<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtv_gazdasagi_hirei/szlovak-magyar-egyuttmukodes-segiti-a-hatar-menti-turizmust-2490808"/>
    <meta property="og:site_name" content="hírTV"/>
    <meta property="article:published_time" content="2019-11-24T11:02:00+00:00"/>
    <meta property="og:title" content="Szlovák-magyar együttműködés segíti a határ menti turizmust"/>
    <meta property="og:description" content="A program teljes költségvetéséből az európai uniós támogatás (ERFA) 828 ezer euró."/>
  </head>
  <body>
    <article>
      <h1>Szlovák-magyar együttműködés segíti a határ menti turizmust</h1>
      <address><time datetime="2019-11-24T11:02:00+00:00">24 Nov 2019, 11:02</time> by <a rel="author">MTI</a></address>
      <h4>Csallóköz és Szigetköz természeti és kulturális értékeinek bemutatása, a határmenti térségek együttműködésének előremozdítása a célja a Cultractive-kezdeményezésnek, a régióban tematikus túraútvonalakat, építészeti látványosságokat és kulturális rendezvényeket kínálnak helyieknek és turistáknak.</h4>
      <p>A 974 ezer euróba (több mint 320 millió forint) kerülő program két partnervárosa, Győr és Dunaszerdahely 11 magyar és 6 szlovákiai kulturális és turisztikai intézménye fogott össze a kezdeményezés megvalósítására.</p>
      <p>A projekt vezető partnere, az Arrabona EGTC tájékoztatása szerint a szervezet 2016 őszén Győrrel és Dunaszerdahellyel közösen pályázott az Interreg szlovák-magyar program keretében.</p>
      <p>A program teljes költségvetéséből az európai uniós támogatás (ERFA) 828 ezer euró. A magyar állam 50,8 ezer, a szlovák állam 46,6 ezer euróval járult hozzá a megvalósításhoz, az önerő pedig 48,7 ezer euró volt. A költségvetés a honlapfejlesztést, valamint kulturális rendezvények infrastrukturális fejlesztését, illetve Dunaszerdahelyen kulturális helyszínek (zenepavilon, fahíd) fejlesztését foglalta magába.</p>
      <p>A Cultractive elnevezésű weboldalon Szigetköz és Csallóköz természeti és kulturális értékeinek hangsúlyozására három nyelven - magyarul, szlovákul és angolul - elérhető tematikus túraútvonalak, továbbá kulturális rendezvénynaptár és interaktív térképek is készültek.</p>
      <p>A Cultractive oldalán 58 tematikus túrát találhatnak az érdeklődők, amiből 30 saját fejlesztésű, kifejezetten a program kapcsán tervezett útvonal. Ezek közül 44 kerékpár-, 8 gyalog- és 8 vízitúra található, 7 további városnéző útvonal pedig a régió nagyobb településeinek látnivalóit mutatja be.</p>
      <p>Az oldalt folyamatosan fejlesztheti a közösség, bárki létrehozhat újabb túrákat, és kedvenc látványosságait, élményeit is megoszthatja más felhasználókkal.</p>
      <p> </p>
      <p>MTI</p>
    </article>
  </body>
</html>