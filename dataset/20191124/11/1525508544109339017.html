<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779355/%D8%A7%D8%B9%D8%AA%D8%A8%D8%A7%D8%B1-%D9%82%D9%86%D9%88%D8%A7%D8%AA-%DB%B2-%D8%A8%D8%B1%D8%A7%D8%A8%D8%B1-%D8%B4%D8%AF-%DB%B4%DB%B0-%D9%87%D8%B2%D8%A7%D8%B1-%D8%B1%D8%B4%D8%AA%D9%87-%D9%82%D9%86%D8%A7%D8%AA-%D8%AF%D8%B1-%DA%A9%D8%B4%D9%88%D8%B1-%D9%81%D8%B9%D8%A7%D9%84-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:06:27+00:00"/>
    <meta property="og:title" content="یک مقام مسئول اعلام کرد: اعتبار قنوات ۲ برابر شد/۴۰ هزار رشته قنات در کشور فعال هستند"/>
    <meta property="og:description" content="مدیرکل امور آب وزارت جهاد کشاورزی گفت: اعتبار قنوات امسال به ۱۴۰ میلیارد تومان رسید؛ در حالیکه پارسال این رقم، ۶۲ میلیارد تومان بود."/>
  </head>
  <body>
    <article>
      <h1>یک مقام مسئول اعلام کرد: اعتبار قنوات ۲ برابر شد/۴۰ هزار رشته قنات در کشور فعال هستند</h1>
      <address>
        <time datetime="2019-11-24T11:06:27+00:00">24 Nov 2019, 11:06</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت جهاد کشاورزی، رضا سرافرازی، مدیرکل امور آب کشاورزی معاونت آب و خاک وزارت جهاد کشاورزی گفت: سه سال پیش ۱۷ میلیارد تومان اعتبار به قنوات اختصاص داده‌شده بود که سال گذشته این رقم به ۶۲ میلیارد تومان رسید و امسال این اعتبارات به ۱۴۰ میلیارد تومان افزایش پیداکرده است.</p>
      <p>وی در باره ی عملکرد وزارت جهاد کشاورزی در خصوص قنوات افزود: در زمان حاضر، در کشور ۴۰ هزار رشته قنات فعال داریم که ۱۴ درصد از اراضی آبی کشور متکی به این قنوات هستند و حدود ۶ میلیارد مترمکعب میزان آب‌رسانی آنها است.</p>
      <p>وی اضافه کرد: قنوات علاوه بر نقش پررنگ در تولید محصولات کشاورزی، از بُعد امنیتی، سیاسی و پدافند غیرعامل مخصوصاً در نواحی مرکزی و شرقی دارای اهمیت هستند.</p>
      <p>مدیرکل امور آب کشاورزی معاونت آب و خاک وزارت جهاد کشاورزی در رابطه با پراکندگی استانی قنوات در کشور گفت: بیشتر قنات‌ها در استان‌های خراسان جنوبی، خراسان رضوی، یزد، کرمان، سمنان و اصفهان فعال بوده و بهره‌برداران از قنوات هم عموماً کشاورزان خرد هستند که سطح اراضی کوچکی دارند.</p>
      <p>وی افزود: از دیرباز مشارکت مردمی در حفظ و نگهداری از قنوات وجود داشته است و در زمان حاضر هم، این منابع آب‌رسانی را مردم به‌صورت خودجوش نگهداری و لایروبی می کنند؛ اما در بحث تجهیز قنات به تحکیم قنات، نصب درپوش، مهار قنوات از خطر سیل و کَوَل گذاری قنات با اعتبارات اختصاص‌یافته انجام می‌شود.</p>
      <p> سرافرازی در رابطه با دریافت اعتبارات برای تجهیز قنوات تصربح کرد: سه سال پیش ۱۷ میلیارد تومان اعتبار به قنوات اختصاص داده‌شده بود که سال گذشته این رقم به ۶۲ میلیارد تومان رسید و امسال این اعتبارات به ۱۴۰ میلیارد تومان افزایش پیداکرده است اما وزارت جهاد کشاورزی به دنبال اعتبار بیشتر برای احیاء و نگهداری از قنوات است.</p>
    </article>
  </body>
</html>