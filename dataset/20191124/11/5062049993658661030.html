<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10752--video-z-tenistky-roztleskavackou-takhle-to-venus-rozjela-pri-zapasu-nba"/>
    <meta property="og:site_name" content="Tenisový svět"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="VIDEO: Z tenistky roztleskávačkou? Takhle to Venus rozjela při zápasu NBA"/>
    <meta property="og:description" content="Náročná sezóna je minulostí, a tak čerpá spousta tenisových hvězd v těchto dnech síly na dovolených. To ovšem není případ Venus Williamsové. Bývalá světová jednička se ve svých 39 letech zhostila minulý týden role roztleskávačky, a to rovnou během zápasu prestižní zámořské NBA!"/>
  </head>
  <body>
    <article>
      <h1>VIDEO: Z tenistky roztleskávačkou? Takhle to Venus rozjela při zápasu NBA</h1>
      <address>
        <time datetime="2019-11-24T11:00:00+00:00">24 Nov 2019, 11:00</time>
      </address>
      <p>
        <b>Náročná sezóna je minulostí, a tak čerpá spousta tenisových hvězd v těchto dnech síly na dovolených. To ovšem není případ Venus Williamsové. Bývalá světová jednička se ve svých 39 letech zhostila minulý týden role roztleskávačky, a to rovnou během zápasu prestižní zámořské NBA!</b>
      </p>
      <p>Navlékla se do fialovo-zlatého úboru domácích Lakers a vyrazila bavit fanoušky. Raketu ale tentokrát nechala doma. Americká tenistka Venus Williamsová se stala hvězdou poločasové přestávky duelu basketbalové NBA, v němž domácí Los Angeles porazilo Oklahomu 112:107.</p>
      <p>Pětinásobná wimbledonská šampionka dokonale zapadla mezi ostřílenější „cheerleaders“ a vysloužila si svým tanečním vystoupení slova uznání. „Skvěle Venus, na začátečníka to nebylo vůbec špatné. Máš opravdu talent,“ reagoval jeden z fanoušků. „Zvládla to výborně. Vypadá parádně!“ chválili v komentářích pod videi další.</p>
      <p>Starší sestra úspěšnější Sereny přitom nebyla jedinou populární osobností, která se na palubovce během pauzy představila. Tanečními kreacemi se blýskli také bývalý hráč amerického fotbalu Rob Gronkowski či herec James Corden.</p>
      <figure>
        <iframe src="https://www.youtube.com/embed/DQYVk3R72F4" width="640" height="360" data-service="Youtube" scrolling="no"/>
      </figure>
      <p>Venus Williamsová zakončila sezónu 2019 s bilancí 19 vítězství a 15 porážek. Aktuálně 51. hráčka světa si v letošním roce zahrála čtyři turnajová čtvrtfinále (Auckland, Indian Wells, Birmingham, Cincinnati). Během kariéry získala americká legenda celkem 23 grandslamových trofejí, z toho sedm singlových, a je rovněž držitelkou čtyř zlatých olympijských medailí.</p>
      <footer>Filip Lefenda, foto: Twitter: sportlive</footer>
    </article>
  </body>
</html>