<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807088/%D9%86%D9%85%DA%A9%DB%8C-%D9%81%D8%B1%D9%87%D9%86%DA%AF-%D8%A8%D8%B3%DB%8C%D8%AC-%D9%81%D8%B1%D9%87%D9%86%DA%AF-%D8%B4%D8%AC%D8%A7%D8%B9%D8%AA-%D8%B5%D9%84%D8%A7%D8%A8%D8%AA-%D9%88-%D8%B3%D9%84%D8%A7%D9%85%D8%AA-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:25:00+00:00"/>
    <meta property="og:title" content="نمکی: فرهنگ بسیج، فرهنگ شجاعت، صلابت و سلامت است"/>
    <meta property="og:description" content="وزیر بهداشت، درمان و آموزش پزشکی به مناسبت هفته بسیج در پیامی نوشت: فرهنگ بسیج، فرهنگ شجاعت، مقاومت، صلابت و سلامت است."/>
  </head>
  <body>
    <article>
      <h1>نمکی: فرهنگ بسیج، فرهنگ شجاعت، صلابت و سلامت است</h1>
      <h2>وزیر بهداشت، درمان و آموزش پزشکی به مناسبت هفته بسیج در پیامی نوشت: فرهنگ بسیج، فرهنگ شجاعت، مقاومت، صلابت و سلامت است.</h2>
      <address>
        <time datetime="2019-11-24T11:25:00+00:00">24 Nov 2019, 11:25</time>
      </address>
      <p>به گزارش گروه اجتماعی خبرگزاری دانشجو، سعید نمکی وزیر بهداشت به مناسبت هفته بسیج پیامی صادر کرد.<br/><br/>متن این پیام به شرح زیر است:<br/><br/>امروز، بسیج، اسطوره دوران، آیت ایثار و نامی آشنا در فرهنگ ایرانی و اسلامی است که امام راحل (ره) آن را به شجره طیبه و درخت پرثمری تشبیه کرد که شکوفه‌های آن بوی بهار وصل، طراوت یقین و حدیث عشق می‌دهد.<br/><br/>اینک، با گذشت چهار دهه از شکل‌گیری بسیج مستضعفین و در آغاز گام دوم انقلاب اسلامی، شاهد توفیقات بسیج، بسیجیان و روحیه بسیجی در مسیر رهایی از قید و بند‌های مرسوم و معمول دنیا و نظام باطل سلطه هستیم که در تمامی عرصه ها، بالندگی و جلوه‌های کم‌نظیر و افتخارآفرینی از مقاومت، شجاعت، ایثار و دلدادگی، سلامت و صلابت را به تصویر کشیده‌اند.<br/><br/>بسیج میعادگاه حقیقی شور و شعور، شعار و عمل و نابترین درک از اخلاص، اراده، همبستگی و یگانگی است و فراگیر شدن این فهم دقیق، بی تردید بالندگی جامعه در تمامی ابعاد و وجوه را در پی خواهد داشت و ارتباط ناگسستنی اجزای نظام اسلامی را رقم خواهد زد و ملک و ملت را در مسیری آکنده از خرد، ایمان، معنویت و اخلاق، مطابق با نیاز‌های زمان و مکان، دین و ملت در راه نیل به آرمان‌ها رهنمون خواهد شد.<br/><br/>فرصت را مغتنمی شمرده و ایام این هفته عزیز را گرامی داشته و به همه بسیجیان والاهمتی که با نیت خالص و اقدام به هنگام و موثر در عرصه‌ها و میدان‌های گوناگون، سرود جهاد و خدمت را می‌سرایند بویژه همکاران بسیجی ام در دانشگاهها، نظام سلامت، جامعه پزشکی و بسیجیان خانواده بزرگ وزارت بهداشت، درمان و آموزش پزشکی تبریک و تهنیت عرض می‌کنم و رجای واثق دارم با پاسداشت کرامت انسانی، تدبیر و امید، عزت، حکمت و مصلحت، می‌توان و باید این مظهر عزم و اراده ملی را بیش از پیش، مایه امنیت، سلامت و پیشرفت میهن عزیز اسلامی قرار داد؛ و من الله التوفیق<br/><br/>سعید نمکی</p>
    </article>
  </body>
</html>