<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.svetplus.com/vesti/55221/sveti-stefan-decanski-sveti-mrata-sneg-do-vrata-video"/>
    <meta property="og:site_name" content="Svet Plus"/>
    <meta property="article:published_time" content="2019-11-24T11:36:34+00:00"/>
    <meta property="og:title" content="Sveti Stefan Dečanski: Sveti Mrata sneg do vrata! (VIDEO)"/>
    <meta property="og:description" content="Sveti Stefan Dečanski je krsna slava mnogih porodica u Srbiji. U narodu je poznatiju kao Mratindan, jer se 24. novembar slavi i kao Sveti Mrata. Postoji i izreka: “Sveti Mrata, sneg do vrata”, kojom se označava početak hladnog i snežnog perioda godine."/>
  </head>
  <body>
    <article>
      <h1>Sveti Stefan Dečanski: Sveti Mrata sneg do vrata! (VIDEO)</h1>
      <h2>Sveti Stefan Dečanski je krsna slava mnogih porodica u Srbiji. U narodu je poznatiju kao Mratindan, jer se 24. novembar slavi i kao Sveti Mrata. Postoji i izreka: “Sveti Mrata, sneg do vrata”, kojom se označava početak hladnog i snežnog perioda godine.</h2>
      <address><time datetime="2019-11-24T11:36:34+00:00">24 Nov 2019, 11:36</time> by <a rel="author">O.J</a></address>
      <p>Sveti mučenik Stefan Dečanski bio je kralj srpski, sin kralja Milutina i otac cara Dušana. Po naređenju neobaveštenog oca bio je oslepljen, a po naredbi sina, u starosti udavljen. Pri oslepljenju javio mu se Sveti Nikola u hramu na Ovčem polju i obećao je da će mu vratiti vid.</p>
      <p><b>“Stefane, ne boj se, evo tvojih očiju na mome dlanu, u svoje vreme ja ću ti ih vratiti”</b>- rekao mu je Sveti Nikola.Sveti Stefan u Carigradu je pet godina živeo kao zatočenik. Pošto mu je nakon pet godina Sveti Nikola čudotvorno vratio vid, on je iz zahvalnosti počeo gradnju hrama Visoki Dečani koji važe za jedan od najlepših bisera vizantijske umetnosti i srednjovekovne arhitekture na tlu srpske države. </p>
      <figure>
        <img src="http://www.svetplus.com/userfiles/images/3(34).jpg"/>
      </figure>
      <p>Sveti Stefan Dečanski upokojio se 1336. godine, a zajedno sa Svetim Savom i Svetim knezom Lazarom danas čini trojstvo najmudrijih, najpožrtvovanijih i najblagorodnijih ličnosti i svetitelja koje je dao srpski narod.</p>
      <p>
        <b>Narod je Mrati pripisao ulogu zaštitnika vukova kao i mnogim drugim zimskim svecima. Naime, vjeruje se da na ovaj dan sveti Mrata saziva sve vukove i određuje im ko će koliko ovaca pojesti i gde, daje im hranu za zimu.</b>
      </p>
      <figure>
        <img src="http://www.svetplus.com/userfiles/images/stefan(1).jpg"/>
      </figure>
      <p>Takvu ulogu imaju i sveti Aranđel Mihail , Sveti Nikola, Sveti Jovan ali i Sveti Sava. Zapravo svetitelji koji padaju u zimski period godine. Narod je stara vjerovanja iz paganskog doba i staroslovenskih božanstava prenio na hrišćanske svece. Po tumačenju mnogih mitologa, vuk je bio i vrhovni bog srpskog panteona ili božanstvo posvećeno njemu.</p>
      <p>Takođe, postoji i izreka: “Sveti Mrata, sneg do vrata”, kojom se označava početak hladnog i snežnog perioda godine.Prema verovanjima u pojedinim delovima Srbije, ako na današnji dan domaćin prihvati kućne poslove na sebe, ukućanima će krenuti nabolje, ali ako se ponaša razmaženo i negoduje, godina će biti loša.</p>
      <figure>
        <iframe src="https://www.youtube.com/embed/A_gi06IS7jA" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>