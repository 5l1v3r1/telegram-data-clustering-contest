<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/us-france-boosting-saudi-arabia-radar-systems"/>
    <meta property="og:site_name" content="euronews"/>
    <meta property="article:published_time" content="2019-11-24T11:56:48+00:00"/>
    <meta property="og:title" content="آمریکا و فرانسه تقویت سیستم راداری عربستان را آغاز کردند"/>
    <meta property="og:description" content="دو ماه پس از وقوع حمله پهپادی و موشکی به تاسیسات نفتی عربستان، آمریکا و فرانسه تقویت سیستم رادار این کشور را آغاز کردند."/>
  </head>
  <body>
    <article>
      <h1>آمریکا و فرانسه تقویت سیستم راداری عربستان را آغاز کردند</h1>
      <address><time datetime="2019-11-24T11:56:48+00:00">24 Nov 2019, 11:56</time> by <a rel="author">یورونیوز فارسی </a></address>
      <p>دو ماه پس از وقوع حمله پهپادی و موشکی به تاسیسات نفتی عربستان، آمریکا و فرانسه تقویت سیستم رادار این کشور را آغاز کردند.</p>
      <p>ژنرال کِنت مَکنزی، رئیس ستاد فرماندهی مرکزی آمریكا روز شنبه و در جریان برگزاری مجمع امنیتی بحرین گفت که پس از بررسی اطلاعات به دست آمده از حمله‌های ماه سپتامبر، راهکارهای تقویت سیستم دفاعی عربستان شناسایی شده و پیاده‌سازی آنها آغاز شده است.</p>
      <p>آقای مکنزی که در پانزدهمین نشست سالانه گفت‌گوی منامه در پایتخت بحرین سخن می‌گفت، خاطر نشان کرد:«نتیجه نهایی بررسی‌های صورت گرفته در مورد حمله‌های انجام شده علیه تاسیسات نفتی عربستان به زودی توسط این کشور منتشر خواهد شد.»</p>
      <p>در همین حال، فلورانس پارلی، وزیر دفاع فرانسه از تحویل سامانه پیشرفته راداری به عربستان خبر داد. وی در مورد جزئیات این سامانه گفت: «ویژگی اصلی این سامانه توان بالای آن برای مقابله با حملات موشکی و پهپادی با ارتفاع كم است.»</p>
      <p>وزیر دفاع فرانسه اضافه کرد که استقرار این سامانه راداری در عربستان طی چند روز آینده به پایان خواهد رسید ولی بررسی کارشناسان برای حداکثرسازی پوشش آن ادامه خواهد داشت.</p>
      <p>در ادامه این نشست امنیتی، هر چند مقام‌های هر دو کشور فرانسه و آمریکا از لزوم افزایش امنیت آبهای خلیج فارس سخن گفتند ولی تاکید کردند که راهکارهای آنها برای حصول به این هدف متفاوت است. به طوری که وزیر دفاع فرانسه از خروج تدریجی ایالات متحده آمریکا از خاورمیانه و بی‌عملی این کشور در برابر علیه حملات اخیری که در خلیج فارس به ایران نسبت داده می‌شود، انتقاد و ابراز نگرانی کرد.</p>
      <p>حملات موشکی و پهپادی روز ۱۴ سپتامبر به پالایشگاه‌های بقیق و میدان نفتی خریص در شرق عربستان به اذعان عبدالعزیز بن سلمان، وزیر انرژی عربستان سعودی تولید روزانه ۵.۷ میلیون بشکه از نفت این کشور را مختل کرد. این رقم معادل ۵ درصد تولید روزانه نفت جهان بود و گذشته از عربستان سعودی و آمریکا، قدرت‌های اروپایی نیز ایران را به دست داشتن در این حمله متهم کردند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/23/french-minister-criticizes-us-over-unanswered-iran-attacks">فرانسه از آمریکا به‌دلیل «پاسخ ندادن» به حملات منتسب به ایران انتقاد کرد</a>
        </li>
        <li>
          <a href="https://farsi.euronews.com/2019/09/18/pompeo-attack-to-saudi-oil-installation-is-an-act-of-warby-iran">پمپئو: حمله به تاسیسات نفتی عربستان اقدامی جنگی از سوی ایران است</a>
        </li>
        <li>
          <a href="https://farsi.euronews.com/2019/09/18/saudi-defense-ministry-iran-behind-attack-to-oil-installations">عربستان: با پشتیبانی ایران حمله به تاسیسات نفتی آرامکو با ۱۸ پهپاد و ۷ موشک کروز صورت گرفت</a>
        </li>
      </ul>
    </article>
  </body>
</html>