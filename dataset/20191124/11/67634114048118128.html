<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151668/"/>
    <meta property="og:site_name" content="AgroNews"/>
    <meta property="article:published_time" content="2019-11-24T11:18:00+00:00"/>
    <meta property="og:title" content="Будинок у подарунок: на Вінниччині в село запрошують фермерів"/>
    <meta property="og:description" content="На Вінниччині в селі Пісочин (Липовецький район) готові дарувати пусті хати, або продавати їх за копійки. Усе, аби врятувати село від вимирання. Повідомляє vinnitsaok.com.ua. Зараз там живуть лише 13 людей. Немає магазину, медпункту та не їздять автобуси.  Із Вінниці до Пісочина – лише 60..."/>
  </head>
  <body>
    <article>
      <h1>Будинок у подарунок: на Вінниччині в село запрошують фермерів</h1>
      <address><time datetime="2019-11-24T11:18:00+00:00">24 Nov 2019, 11:18</time> by <a rel="author">agronews.uaode/author</a></address>
      <p><b>На Вінниччині в селі Пісочин (Липовецький район) готові дарувати пусті хати, або продавати їх за копійки. Усе, аби врятувати село від вимирання. Повідомляє</b> <a href="http://vinnitsaok.com.ua/">vinnitsaok.com.ua.</a></p>
      <p>Зараз там живуть лише 13 людей. Немає магазину, медпункту та не їздять автобуси.  Із Вінниці до Пісочина – лише 60 кілометрів: спочатку –  польовою дорогою, потім – насипною.  Жодних знаків, що це населений пункт  немає, як і автобусних зупинок. Замість гуркоту машин та автобусів чути лише шелестіння дерев. Повз ставок та стареньку церкву – ще кілька кілометрів у центр села. Там, у заростях уже кілька десятиліть пусткою стоять хати.</p>
      <figure>
        <img src="https://agronews.ua/wp-content/uploads/2019/11/9515f5a6-0acf-497b-b953-6b6323e071ad.jpg"/>
      </figure>
      <p>64-річний Василь Дратований – єдиний у селі тримає корову й теля. Є в нього й двійко  маленьких псів, які охороняють обійстя від найближчих  сусідів – зайців та лисиць. Оскільки магазину немає,  Василь Дратований виживає завдяки корові-годувальниці, городині, невеличкій пасіці та двом десяткам курей. Чоловік каже: Корова всіх годує – і мене, і собак, і курим сирок їдять,і курчата ростуть. Молоко – це життя.</p>
      <p>Ірина Карватко –  найстарша в селі, їй – 92. Згорблена від важкої праці бабця пережила голод, війну та тюрму, бо в 17 років вкрала три качани кукурудзи. Говорить, що в колись заможному Пісочині жили півтисячі людей. Зараз – 13. Поїхали через безробіття. Найбагатший  був колгосп, – згадує жінка. – А тепер  люди ходять тільки заробітках, бо треба якось жити…</p>
      <p><b>Та можливість врятувати село від вимирання є, вважає  сільський голова Сергій Соболь.</b> І цей шанс, на його думку, –  пусті, але придатні для життя хати: Бачите, всередині – дві мебльовані кімнати, кухня, піч та комора. Треба прибрати, вчепити на вікна білі фіранки та обжитися. Ось цю хату сільська рада віддасть безкоштовно. Пріоритет віддали би якимись молодим людям, перспективним, які хотіли б жити, розвивати це село, щоб воно не занепадало, щоб підняти його з руїн.</p>
      <figure>
        <img src="https://agronews.ua/wp-content/uploads/2019/11/khata-750x430.jpg"/>
      </figure>
      <p>
        <b>Інші хати в Пісочині можна купити за п’ять-вісім тисяч гривень. Якщо в село поїдуть люди, знову відкриють магазини, медпункт та пустять автобус,  –  переконані місцеві жителі. На місці зруйнованих хат можна будувати еко- та органічні ферми,  вирощувати худобу, а у ставку – розводити на продаж рибу.  Хочеться вірити, що Пісочину це вдасться…</b>
      </p>
    </article>
  </body>
</html>