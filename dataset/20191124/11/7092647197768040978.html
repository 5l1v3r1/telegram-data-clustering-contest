<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39823/%D8%AA%D8%B9%D8%AF%D8%A7%D8%AF-%D9%85%D8%AF%DB%8C%D8%B1%D8%A7%D9%86-%D8%B2%D9%86-%D8%AF%D8%B1-%D8%B4%D8%B1%DA%A9%D8%AA%E2%80%8C%D9%87%D8%A7%DB%8C-%D8%AA%D8%A7%D8%A8%D8%B9%D9%87-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-24T11:30:00+00:00"/>
    <meta property="og:title" content="تعداد مدیران زن در شرکت‌های تابعه وزارت نیرو افزایش می‌یابد"/>
    <meta property="og:description" content="مشاور وزیر نیرو در امور زنان و خانواده با بیان اینکه تعداد مدیران زن در صنعت آب و برق افزایش می‌یابد گفت: هم‌اکنون بیش از هزار و ۱۰۰ پست مدیریتی پایه صنعت آب و برق را بانوان در اختیار دارند."/>
  </head>
  <body>
    <article>
      <h1>تعداد مدیران زن در شرکت‌های تابعه وزارت نیرو افزایش می‌یابد</h1>
      <address><time datetime="2019-11-24T11:30:00+00:00">24 Nov 2019, 11:30</time> by <a rel="author">پایگاه خبری صنعت برق - برق نیوز BarghNews</a></address>
      <p><i>مشاور وزیر نیرو در امور زنان و خانواده با بیان اینکه تعداد مدیران زن در صنعت آب و برق افزایش می‌یابد گفت: هم‌اکنون بیش از هزار و ۱۰۰ پست مدیریتی پایه صنعت آب و برق را بانوان در اختیار دارند. </i>به گزارش <a href="https://barghnews.com/">برق نیوز</a>، مولود شیوا مشاور وزیر نیرو در امور زنان و خانواده در مراسم رونمایی از طرح توان‌افزایی بانوان در صنعت آب و برق اظهار داشت: در مواد ۱۰۱ و ۱۰۲ برنامه ششم توسعه دستگاه‌های اجرایی موظف شدند که شاخص‌های عدالت جنسیتی را در دستگاه‌های خود و همینطور طرح‌های اجرایی مورد توجه قرار دهند.<br/>وی افزود: در مدیریت زنان در دستگاه‌های مختلف اجرایی مشکلاتی وجود دارد که بخشی از آن به مشکلات فردی باز می‌گردد که ما تلاش داریم در طرح توان‌افزایی بانوان این مشکلات فردی را که شامل پرهیز از اضطراب و نپذیرفتن پست‌های مدیریتی، نبود امکان مدیریت همزمان خانواده و کار، خودباوری پایین و ... است را با دوره‌هایی رفع کنیم.<br/><br/>شیوا گفت: بخشی دیگر از موانع مربوط به موانع سازمانی است که ساختار سازمان‌ها به گونه‌ای مردسالارانه چیده شده که در مقابل بکارگیری بانوان در پست‌های مختلف مقاومت‌ها و موانعی ایجاد می‌شود و باور‌هایی که در جامعه در زمینه مدیریت مردانه وجود دارد که البته در سال‌های اخیر این باور‌ها در حال تغییر است.<br/><br/>مشاور وزیر نیرو در امور زنان و خانواده تصریح کرد: در وزارت نیرو از مجموع ۹۴۱۸ مدیر پایه، در سال ۹۶ تعداد ۹۸۶ مدیر زن بودند که این تعداد در سال ۹۷ به ۱۱۰۱ نفر رسید.<br/><br/>وی افزود: همچنین از مجموع ۴۷۱۲ مدیر میانی صنعت آب و برق در سال ۹۶، ۲۸۰ مدیر زن بودند که این تعداد در سال ۹۷، به ۳۱۳ نفر رسید.<br/><br/>شیوا با بیان اینکه بانوان در بخش مدیریت عالی صنعت آب و برق نیز حضور دارند گفت: در سال ۹۷ شاهد حدود ۲۰۰ انتصاب جدید در بخش مدیران پایه با استفاده از بانوان بودیم که این تعداد انتصاب در سال جاری افزایش خواهد داشت.<br/><br/>این مقام مسئول خاطر نشان کرد: در طرح توان‌افزایی مدیران زن که از سال ۹۶ در دستور کار قرار گرفته و امروز ارائه می‌شود رفع موانع انتصاب و بکارگیری بانوان در پست‌های مدیریتی دیده شده و با تاکید وزیر نیرو در صنعت آب و برق کشور اجرایی خواهد شد. منبع: <a href="http://barghnews.com/">تسنیم</a></p>
    </article>
  </body>
</html>