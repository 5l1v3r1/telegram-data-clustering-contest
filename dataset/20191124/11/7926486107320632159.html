<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013033/%D9%BE%DB%8C%D8%B4-%D8%A8%DB%8C%D9%86%DB%8C-%DA%A9%DB%8C-%D8%B1%D9%88%D8%B4-%D8%AF%D8%B1-%D9%85%D9%88%D8%B1%D8%AF-%D8%A8%D8%B1%D8%A7%D9%86%DA%A9%D9%88-%D8%AF%D8%B1%D8%B3%D8%AA-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T11:02:10+00:00"/>
    <meta property="og:title" content="پیش‌بینی کی‌روش در مورد برانکو درست است؟"/>
    <meta property="og:description" content="پایان کار کی‌روش در فوتبال ایران اما مصادف شد با چند نوبت مذاکره با ویلموتس! این اتفاق بزرگترین عامل کاهش انگیزه برای مردی بود که خود را در قامت جانشینی کی‌روش می‌دید."/>
  </head>
  <body>
    <article>
      <h1>پیش‌بینی کی‌روش در مورد برانکو درست است؟</h1>
      <address>
        <time datetime="2019-11-24T11:02:10+00:00">24 Nov 2019, 11:02</time>
      </address>
      <p>
        <i>پایان کار کی‌روش در فوتبال ایران اما مصادف شد با چند نوبت مذاکره با ویلموتس! این اتفاق بزرگترین عامل کاهش انگیزه برای مردی بود که خود را در قامت جانشینی کی‌روش می‌دید.</i>
      </p>
      <p>به گزارش مشرق، بیانیه <b>فدراسیون فوتبال </b>که مذاکرات با <b>برانکو ایوانکوویچ</b> را نه تایید و نه تکذیب کرد، این بار نشان داد که مسئله جا به جایی <b>ویلموتس </b>با سرمربی جدید تیم ملی فراتر از یک شایعه ساده است.</p>
      <blockquote>بیشتر بخوانید:<br/><a href="https://www.mashreghnews.ir/news/1013024/%D9%88%D8%A7%DA%A9%D9%86%D8%B4-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%AE%D8%A8%D8%B1-%D8%B3%D8%B1%D9%85%D8%B1%D8%A8%DB%8C%DA%AF%D8%B1%DB%8C-%D8%AF%D8%B1-%D8%AA%DB%8C%D9%85-%D9%85%D9%84%DB%8C">واکنش <i>برانکو</i> به خبر سرمربیگری در تیم ملی</a></blockquote>
      <p>همان روز که عکس سفیر ایران در کرواسی با برانکو در فضای مجازی منتشر شد، باید این حدس را می‌زدیم که این ملاقات، فقط نمی‌تواند بر سر مسئله قرارداد او با باشگاه پرسپولیس باشد. سفیر یک کشور عموماً به ملاقاتی ساده با یک مربی فوتبال تن نمی‌دهد؛ بنابراین دستور کار چیز دیگری بود و امروز در همین بیانیه معلوم شد که اگر همه چیز طبق برنامه پیش برود و ویلموتس هم بابت حق و حقوق و دستمزدش کوتاه بیاید، برانکو به زودی سکاندار تیم ملی ایران خواهد شد.</p>
      <p>واقعیت ماجرا اما این است که ایوانکوویچ پس از آنچه در مجادله‌های بی‌پایانش با <b>کارلوس کی‌روش</b> شاهد بود، خودش را سرمربی بعدی تیم ملی می‌دانست. پایان کار کی‌روش در فوتبال ایران اما مصادف شد با چند نوبت مذاکره با ویلموتس! این اتفاق بزرگترین عامل کاهش انگیزه برای مردی بود که خود را در قامت جانشینی کی‌روش می‌دید و سرمربی سابق تیم ملی هم در مصاحبه‌هایی به این موضوع، علناً اشاره کرده بود.</p>
      <p>وقتی مذاکرات ویلموتس با فدراسیون فوتبال به سرانجام رسید و قراردادش امضا شد، دیگر دلیلی برای ادامه کار برانکو وجود نداشت؛ او در پرسپولیس پس از چند سال اشباع شده بود. بنابراین لازم بود در کارش تنوعی حرفه‌ای به وجود بیاورد اما ایوانکوویچ در عربستان همان‌طور که پیش‌بینی می‌شد موفق نبود.</p>
      <p>امروز اما درباره حضور برانکو ایوانکوویچ در تیم ملی شائبه‌هایی وجود دارد؛ مخالفان می‌گویند او همان کسی است که تا چند ماه پیش ضمن ایجاد تنش برای تیم ملی و شخص کی‌روش، روزها و شب‌های آشفته‌ای را برای تیم ملی رقم زد. موافقان اما برانکو را همان فرشته نجات تلقی می‌کنند که می‌تواند با شناختی که از فوتبال ما، بازیکنان و لژیونرهای ایرانی دارد، تیم ملی را از بحرانی که با ویلموتس دچارش شده‌ایم نجات بدهد!</p>
      <p>قضاوت در این باره ساده نیست؛ عده‌ای حس و حالی خوبی در مورد این اتفاق ندارند و خیلی‌ها می‌گویند گنجایش ویلموتس در تیم ملی تمام شده و حالا گزینه‌ای بهتر از برانکو عملاً وجود ندارد.</p>
      <p>مسئله‌ای دیگر هم مایه رنج و عذاب خواهد بود؛ با این بیانیه و شرایطی که برای تیم ملی به وجود آمده، طبعاً وجاهت آقای ویلموتس زیر سؤال رفته است. فدراسیون فوتبال در آخرین بیانیه‌اش، گمانه‌زنی‌ها را نه رد و نه تأیید می‌کند و همین نکته به ظاهر ساده نشان می‌دهد فدراسیون برای ایستادن پای کار ویلموتس، نمی‌خواهد بیش از این هزینه کند.</p>
      <p>در این صورت باید سوال کرد ویلموتس با این وجاهت و اعتبار کمرنگ شده آیا می‌تواند به کارش در تیم ملی ایران ادامه بدهد؟</p>
      <p>منبع: روزنامه خبر ورزشی</p>
    </article>
  </body>
</html>