<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301666/%D8%B3%D8%A7%D8%AE%D8%AA-%D8%AA%D8%AC%D9%87%DB%8C%D8%B2%D8%A7%D8%AA-%D9%BE%DB%8C%D8%B4%D8%B1%D9%81%D8%AA%D9%87-%D8%AA%D8%B5%D9%88%DB%8C%D8%B1%D8%A8%D8%B1%D8%AF%D8%A7%D8%B1%DB%8C-%D9%86%D9%88%D8%B1%DB%8C-%D8%A7%D8%B2-%D9%85%D8%BA%D8%B2-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:22:22+00:00"/>
    <meta property="og:title" content="ساخت تجهیزات پیشرفته تصویربرداری نوری از مغز در کشور"/>
    <meta property="og:description" content="مطالعات پژوهشی طراحی و ساخت تجهیزات «نوروفوتونیک» با حمایت ستاد توسعه علوم شناختی معاونت علمی و فناوری در دانشگاه شهید بهشتی در حال انجام است."/>
  </head>
  <body>
    <article>
      <h6 class="kicker">با تلاش محققان دانشگاهی صورت می‌گیرد</h6>
      <h1>ساخت تجهیزات پیشرفته تصویربرداری نوری از مغز در کشور</h1>
      <address><time datetime="2019-11-24T11:22:22+00:00">24 Nov 2019, 11:22</time> by <a rel="author">رقیه‌السادات حسینی</a></address>
      <p>مطالعات پژوهشی طراحی و ساخت تجهیزات «نوروفوتونیک» با حمایت ستاد توسعه علوم شناختی معاونت علمی و فناوری در دانشگاه شهید بهشتی در حال انجام است.</p>
      <p><b>به گزارش ایسنا</b>، با تلاش تیم‌های تحقیقاتی و در قالب گروه «پیشران» تحت حمایت ستاد توسعه علوم و فناوری‌های شناختی معاونت علمی و فناوری ریاست جمهوری، هشت طرح پژوهشی طراحی، ساخت تجهیزات و سیستم‌ها در حوزه "نوروفوتونیک " در دانشگاه شهید بهشتی در حال اجرا است.</p>
      <p>روند پیشرفت اجرای این طرح‌ها در چهارمین نشست اعضا و محققان گروه عضو گروه "پیشران" با حضور مجید نیلی احمد آبادی دبیر ستاد توسعه علوم و فناوری‌های شناختی معاونت علمی در پژوهشکده لیزر و پلاسمای دانشگاه شهید بهشتی مورد بررسی و ارزیابی قرار گرفت و پیشنهادات و نقطه نظراتی برای تسریع در اجرای این طرح‌ها ارائه شد.</p>
      <p>حمید لطیفی، عضو هیات علمی دانشگاه شهید بهشتی اعلام کرد: برای تصویربرداری از مغز و انجام مطالعات دقیق‌تر نسبت به عملکرد این بخش حیاتی بدن، طراحی و ساخت دستگاه‌ها و تجهیزات پیشرفته در حوزه "نوروفوتونیک" توسط متخصصان و محققان در پژوهشکده لیزر و پلاسما با همکاری مرکز تحقیقات علوم اعصاب دانشگاه علوم پزشکی شهید بهشتی در حال انجام است.</p>
      <p>وی با بیان اینکه تجهیزات و سیستم‌های طراحی شده در اجرای این طرح‌ها تاکنون با ۷۰ تا ۹۵ درصد پیشرفت فیزیکی، در مرحله صنعتی‌سازی قرار دارد، گفت: این تجهیزات در امر کنترل سیستم‌های عصبی، مطالعات رفتاری، تحریک نوری در حوزه‌های علوم اعصاب پایه دارای کاربرد تحقیقاتی است.</p>
      <p>مدیرگروه پیشران نوروفوتونیک همچنین بیان کرد: مطالعات طراحی و ساخت این تجهیزات با مشارکت تیم‌های تحقیقاتی مرکب از اساتید، محققان، پژوهشگران و متخصصان حوزه‌های مختلف از سه سال قبل آغاز شده است و در حال حاضر در مراحل پایانی قرار دارد.</p>
      <p>عضو گروه پیشران نوروفوتونیک دانشگاه شهید بهشتی افزود: محققان عضو گروه پیشران، در یک تلاش علمی همچنین موفق شدند با حمایت‌های این ستاد، دستگاه‌های پیشرفته تصویربرداری نوری از مغز را طراحی و تولید کنند که گامی بسیار ارزنده درجهت افزایش توان علمی و تصویربرداری نوری از مغز با کیفیت بسیار بالا به حساب می‌آید.</p>
      <p>بر اساس اعلام معاونت علمی‌وفناوری ریاست‌جمهوری، ستاد توسعه علوم شناختی معاونت علمی حمایت از شکل گیری گروه‌های "پیشران " را برای بهره‌وری از ظرفیت و پتانسیل‌های موجود در کشور در اهداف و برنامه‌های خود قرار داده است. در شرایط کنونی تعامل حوزه‌های مختلف با یکدیگر، ابزارسازی و ایجاد فناوری در حوزه‌های علوم شناختی را ممکن کرده است. با بومی‌سازی دانش ساخت تجهیزات و سیستم‌های مورد نیاز، محققان و متخصصان قادر خواهند بود با انجام طرح‌های تحقیقاتی، یافته‌های علمی خود را به منظور تسهیل امر تشخیص و درمان بیماری‌های مغز و اعصاب و اختلالات عصبی به اشتراک بگذارند و به توانمندسازی بیماران کمک کنند.</p>
      <p>انتهای پیام</p>
    </article>
  </body>
</html>