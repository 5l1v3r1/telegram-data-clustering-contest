<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/federer-se-zverevem-prilakali-v-mexiku-rekordnich-42-tisic-divaku/1824627?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T11:23:00+00:00"/>
    <meta property="og:title" content="Federer se Zverevem přilákali v Mexiku rekordních 42 tisíc diváků"/>
    <meta property="og:description" content="Mexiko - Roger Federer a Alexander Zverev přilákali v Mexiku rekordní návštěvu na tenisový zápas v historii. Jejich exhibici v největší býčí aréně světa sledovalo v sobotu 42.517 lidí, čímž výrazně překonali dosavadní rekord starý téměř deset let."/>
  </head>
  <body>
    <article>
      <h1>Federer se Zverevem přilákali v Mexiku rekordních 42 tisíc diváků</h1>
      <address><time datetime="2019-11-24T11:23:00+00:00">24 Nov 2019, 11:23</time> by <a rel="author" href="http://www.ctk.cz/" target="_blank">ČTK</a></address>
      <p>Mexiko - Roger Federer a Alexander Zverev přilákali v Mexiku rekordní návštěvu na tenisový zápas v historii. Jejich exhibici v největší býčí aréně světa sledovalo v sobotu 42.517 lidí, čímž výrazně překonali dosavadní rekord starý téměř deset let.</p>
      <p>Dvacetinásobný grandslamový šampion Federer během exhibičního turné po Jižní Americe odehrál v Mexiku čtvrtý z pěti plánovaných zápasů. Ten v metropoli proti Zverevovi měl stanovit nový rekord a přání pořadatelů se splnilo.</p>
      <p>"Na tento magický večer nikdy nezapomenu," zhodnotil osmatřicetiletý Federer nadšeně novou zkušenost, poté co o šestnáct let mladšího Němce porazil 3:6, 6:3 a 6:2.</p>
      <p>Dosavadní rekordní počet 35.681 tenisových fanoušků dorazil v roce 2010 v Bruselu na bývalou domácí hvězdu Kim Clijstersovou proti Američance Sereně Williamsové. Exhibice se tehdy uskutečnila na Stadionu krále Baudouina.</p>
      <p>Turné, které začal v úterý, by měl Federer zakončit dnes v Ekvádoru. V únoru v Kapském Městě by pak chtěl sehrát exhibici proti Rafaelu Nadalovi a divácký rekord opět vylepšit. Organizátoři pro tuto příležitost chystají fotbalový stadion s kapacitou 55 tisíc lidí.</p>
    </article>
  </body>
</html>