<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058207_az-uj-vaci-vezetes-egeszen-masra-koltene-azt-a-penzt-amibol-a-kormany-sportcsarnokot-tervezett-a-varosnak"/>
    <meta property="og:site_name" content="Népszava"/>
    <meta property="article:published_time" content="2019-11-24T11:31:00+00:00"/>
    <meta property="og:title" content="Az új váci vezetés egészen másra költené azt a pénzt, amiből a kormány sportcsarnokot tervezett a városnak"/>
    <meta property="og:description" content="Nem tudnák fenntartani az épületet, helyette évtizedes elmaradásokat pótolnának."/>
  </head>
  <body>
    <article>
      <h1>Az új váci vezetés egészen másra költené azt a pénzt, amiből a kormány sportcsarnokot tervezett a városnak</h1>
      <address><time datetime="2019-11-24T11:31:00+00:00">24 Nov 2019, 11:31</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Nem tudnák fenntartani az épületet, helyette évtizedes elmaradásokat pótolnának.</b>
      </p>
      <p>Az 1915/2017. (XII. 7.) kormányhatározat alapján Vác Város Önkormányzatának 4 milliárd 968 millió 181 ezer 688 forint összegű költségvetési forrást ítéltek meg egy multifunkcionális sport- és rendezvénycsarnok megépítésére - írja <a href="https://vaci-naplo.hu/2019/11/elallna-az-onkormanyzat-az-uj-sportcsarnok-epitesetol/">a Váci Napló</a>. A lap szerint az új önkormányzat gazdasági és városfejlesztési bizottsága még november 18-án, az első ülésén döntött úgy, hogy a kormánnyal kötött szerződés felmondását javasolják a képviselőknek, ami jövő héten ül össze legközelebb.</p>
      <p>A végső döntést tehát a testület hozza majd meg, de a bizottsági javaslat kijelölte az irányt, és a Fidesz helyébe lépő polgármester és az ellenzéki többség valószínűleg meg is szavazza majd. A Váci Napló információi szerint a város azt fogja kérni a kormánytól, hogy a sportcsarnokra szánt pénzt inkább más célokra használhassák fel.</p>
      <p>"Egy ekkora sportcsarnokot egyszerűen nem tudnánk fenntartani" – írta saját <a href="https://www.facebook.com/matkovichilona/posts/3050128955016647">Facebook-oldalán</a> az új váci polgármester, Matkovich Ilona. Hozzátette: "Keresem az alkalmat azonban, hogy felsőbb szinten elmondjam, melyek azok az évtizedes igények, amelyek valóban fontos a váciaknak."</p>
      <p>A polgármester ezek közül kiemelt néhány példát:</p>
      <ul>
        <li>az iskolaváros tereinek rendezése,</li>
      </ul>
      <ul>
        <li>a Madách giminek új tornaterem létesítése,</li>
      </ul>
      <ul>
        <li>a városi sportcsarnok felújítása, energetikai korszerűsítése,</li>
      </ul>
      <ul>
        <li>az SZTK felújítása,</li>
      </ul>
      <ul>
        <li>a kórház mellett parkolók építése,</li>
      </ul>
      <ul>
        <li>a városi strandfürdő és a Madách Imre Művelődési Központ felújítása</li>
      </ul>
      <ul>
        <li>és a férfi kézilabdacsarnok befejezése.</li>
      </ul>
    </article>
  </body>
</html>