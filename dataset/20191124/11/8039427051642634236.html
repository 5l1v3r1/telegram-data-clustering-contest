<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=963344"/>
    <meta property="og:site_name" content="Andhrajyothy"/>
    <meta property="article:published_time" content="2019-11-24T11:11:37+00:00"/>
    <meta property="og:title" content="ఆత్మహత్యల నివారణకు ఫ్యాన్ల‌లో ప్రత్యేక పరికరం!"/>
    <meta property="og:description" content="ADVT"/>
  </head>
  <body>
    <article>
      <h1>ఆత్మహత్యల నివారణకు ఫ్యాన్ల‌లో ప్రత్యేక పరికరం!</h1>
      <address>
        <time datetime="2019-11-24T11:11:37+00:00">24 Nov 2019, 11:11</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>చెన్నై (ఆంధ్రజ్యోతి):</b> తమిళనాడుకే తలమానికంగా ఉన్న ఐఐటీ మద్రాస్‌ ఆత్మహత్యలకు కేంద్రంగా మారుతుండడం విద్యావేత్తలను, విద్యార్థుల తల్లిదండ్రులను తీవ్ర ఆందోళనలకు గురిచేస్తోంది. కొన్ని రోజుల క్రితం కేరళకు చెందిన ఫాతిమా లతీఫ్‌ అనే ఎంఏ మొదటి సంవత్సరం విద్యార్థిని హాస్టల్‌ గదిలో ఉరివేసుకుని ఆత్మహత్య చేసుకున్న వ్యవహారం పెనుదుమారం రేపిన నేపథ్యంలో.. ఐఐటీ మద్రాస్‌ ప్రాంగణంలో ఆత్మహత్యల నివారణకు పటిష్ట చర్యలు చేపడుతున్నారు. ఇందులో భాగంగా హాస్టల్‌ భవనంలోని గదుల్లో ఫ్యాన్లకు ప్రత్యేకమైన పరికరాలను అమర్చబోతున్నారు. ఫ్యాన్‌ బుష్‌ ప్రొటెక్షన్‌ డివైజ్‌గా పేర్కొనే ఆ పరికరాన్ని ఫ్యాన్‌కి బిగిస్తే.. 40 కేజీల కంటే ఎక్కువ భారం పడితే వెంటనే ఫ్యాన్‌ కిందకి పడిపోతుంది. ఈ పరికరాలను హాస్టల్‌ గదుల్లోని ఫ్యాన్లు అన్నిటికీ బిగించాలని ఐఐటీ మద్రాస్‌ యాజమాన్యం హాస్టళ్ల ఇన్‌చార్జ్‌లకు ఆదేశాలు జారీచేసినట్టు సమాచారం. పరిశోధనలు, సాంకేతికాంశాల్లో ఎంతో ముందంజలో వుండే ఐఐటీల్లో విద్యార్థుల ఆత్మహత్యలను అడ్డుకునేందుకు విధివిధానాల్లో భారీ మార్పులు చేపట్టాల్సిన అవసరం ఉందని నిపుణులు అభిప్రాయపడుతున్నారు.</p>
      <p> </p>
      <p>గత దశాబ్ద కాలంలో దేశంలోని 8 ఐఐటీల్లో 52 ఆత్మహత్య కేసులు నమోదైనట్టు నివేదికలు చెబుతున్నాయి. ఐఐటీ మద్రాసులో ఈ ఏడాదిలో నాలుగు కేసులు నమోదు కావడం శోచనీయం. ఫాతిమా ఆత్మహత్యలో ప్రొఫెసర్ల ప్రమేయం ఉందన్న మృతురాలి తండ్రి ఆరోపణలతో ఈ కేసును సెంట్రల్‌ క్రైం విభాగానికి బదిలీ చేసిన విషయం తెలిసిందే. దీంతో ఐఐటీ మద్రాస్‌ ప్రాంగణంపై పోలీసుశాఖ నిఘా పెట్టింది. ప్రస్తుతం కేసు విచారణ తీవ్రస్థాయిలో జరుగుతున్న తరుణంలో భవిష్యత్తులో మళ్లీ ఇటువంటి సంఘటనలు చోటుచేసుకోకుండా పటిష్ట చర్యలు చేపట్టాలని ఐఐటీ మద్రాస్‌ ప్రాంగణం నిర్ణయించింది. ఆ దిశగా ఉరి వేసుకునేందుకు అవకాశం ఉన్న అంశాలను విద్యార్థులకు దూరం చేయాలని భావిస్తోంది.</p>
      <p> </p>
      <p>ఆ క్రమంలోనే హాస్టల్‌ గదుల్లోని ఫ్యాన్లకు ఆత్మహత్యను నిరోధించేందుకు దోహదపడే ఫ్యాన్‌ బుష్‌ ప్రొటక్షన్‌ డివైజ్‌లను అమర్చాలని నిర్ణయించింది. బహుశా శీతాకాల సెలవుల్లో పరికరం అమర్చే పనులు చేపట్టే అవకాశం ఉంది. ఇదిలా వుండగా, విద్యార్థుల ఆత్మహత్యల నిరోధానికి ఫ్యాన్లకు పరికరాలు బిగించడం పరిష్కారం కాదని, విద్యార్థుల సమస్యలను విని వారి మానసిక పరిస్థితిని తెలుసుకునే ఏర్పాట్లు చేస్తే ఫలితం వుండవచ్చని పలువురు అభిప్రాయపడుతున్నారు. ఆత్మహత్య చేసుకోవాలని నిర్ణయించుకునే వారికి ఫ్యాన్లు ఒక్కటే మార్గం కాదని, అందుకు అనేక మార్గాలున్నాయని, సాంకేతికతతో ఆత్మహత్యలను అడ్డుకునే ప్రయత్నం మంచిదేకానీ, ముందు విద్యార్థులను వేధింపుల నుంచి రక్షిస్తే సత్ఫలితాలు లభిస్తాయని వారు పేర్కొంటున్నారు.</p>
    </article>
  </body>
</html>