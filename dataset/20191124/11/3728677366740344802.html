<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216009/Openingsfeest-Forum-Groningen-Dit-is-er-allemaal-te-doen"/>
    <meta property="og:site_name" content="RTV Noord"/>
    <meta property="article:published_time" content="2019-11-24T11:04:00+00:00"/>
    <meta property="og:title" content="Openingsfeest Forum Groningen: Dit is er allemaal te doen"/>
    <meta property="og:description" content="Aanstaande vrijdag om 17.00 uur is het zover: dan opent Forum Groningen de deuren voor het publiek. Om dat te vieren is het 24 uur lang feest in het markante bouwwerk, met tal van films, dansende robots en retro games."/>
  </head>
  <body>
    <article>
      <h1>Openingsfeest Forum Groningen: Dit is er allemaal te doen</h1>
      <address>
        <time datetime="2019-11-24T11:04:00+00:00">24 Nov 2019, 11:04</time>
      </address>
      <p>De meeste activiteiten zijn gratis toegankelijk. Wat er zoal te beleven is? We nemen een duik in het <a href="https://forum.nl/nl/opening-24-uur-forum">programma</a>.</p>
      <h3>Mad Hatter Tea Party</h3>
      <p>De Gekke Hoedenmaker viert zaterdag 30 november een feestje. Dat doet hij samen met De Maartse Haas en de Slaapmuis. Je kent ze vast van het sprookje Alice in Wonderland. Sterrenkok Steven Klein Nijenhuis van Herberg Onder de Linden verzorgt een ontbijt. (Zaterdag 30 november, 9:00-11:00 uur)</p>
      <h3>Dansen als een robot</h3>
      <p>'Een spectaculaire, interactieve robotperformance'. Zo wordt de voorstelling 'Inferno' aangekondigd. Kunstenaars Bill Vorn en Louis-Philippe Demers lieten zich inspireren door Dantes La Divina Commedia. De voorstelling reisde al de hele wereld rond en doet nu voor het eerst Nederland aan. (Vrijdag 17:30-22:00 en zaterdag 12:00-22:00 uur)</p>
      <h3>Mensen lenen</h3>
      <p>In de bieb leen je boeken, maar in het Forum kun je tijdens de opening mensen lenen. Tijdens de Human Library Night Edition zitten interessante gasten klaar om hun levensverhaal te vertellen. Daarbij moet je denken aan een nachtzuster, sexwerker, lachgasgebruiker, dakloze en een uitsmijter. (Vrijdag 29 november, 22.00 - 01.00 uur)</p>
      <h3>Alles over de bouw van het Forum</h3>
      <p>Op het filmplein op de vijfde etage van het Forum interviewt programmamaker Tim den Besten de mensen achter het Forum. Wie bedacht het ontwerp? Hoe verliep de bouw? En welke kunst is er zoal te zien? Je hoort het allemaal (Vrijdag 29 november, 20.00 en 21.30 uur, zaterdag 30 november 14.00 uur)</p>
      <h3>Foute films en slow tv</h3>
      <p>Films zijn er ook volop te zien, zoals een documentaire over 50 jaar Woodstock, de kinderfilm 'Lotte op zoek naar de draken' en een heuse Grease sing-along. Vrijdagavond staat in het teken van Cinema Curioso, waarin de grootste missers uit de filmgeschiedenis voorbij komen. Vrijdagnacht kun je lekker wegdommelen bij beelden van lange treinritten, breiwerkjes en andere slow tv-producties.</p>
      <h3>Retro gamen</h3>
      <p>Tetris en Pong kent iedereen vast wel. Maar er zijn natuurlijk nog veel meer retro spellen die tot de verbeelding spreken. Je kunt ze vrijdag tot drie uur 's nachts spelen en ook zaterdag staat de joystick tot je beschikking.</p>
      <h3>Schrijvers in het wild</h3>
      <p>Ã–zcan Akyol, Nico Dijkshoorn, Ronald Giphart, Vrouwkje Tuinman... Het zijn slechts enkele namen van schrijvers die je zaterdag tussen 13.00 en 17.00 uur in het wild tegen kunt komen op het Leesplein.</p>
      <h3>Slimme vondsten</h3>
      <p>Een kijkje in de toekomst nemen? Dan kan vrijdag en zaterdag de hele dag in het Smart Lab. Je maakt kennis met virtual reality, kunt een 3D-scan van jezelf laten maken en je eigen kersttrui programmeren.</p>
      <p>Een uitgebreidere blik op de toekomst krijg je trouwens tijdens de audiovisuele voorstelling VUTURE. Daarvoor moet je alleen wel een kaartje reserveren, voor 7,50 euro. (Vrijdag 29 november, 23.59 - 05.00 uur)</p>
      <h3>Ticket naar de zon</h3>
      <p>Vroege vogels zijn zaterdag welkom op het dak van het Forum om samen met wetenschapsjournalist Govert Schilling de zonsopkomst te bekijken. Tussen 8:00 en 9:00 uur kom je alles te weten over de zon. Een <a href="https://forum.nl/nl/agenda/zonsopkomst-kijken-met-govert-schilling">kaartje</a> kost 6,50 euro.</p>
      <p>Wil je alvast een voorproefje van het Forum? Bekijk dan onze uitzending van <a href="https://www.rtvnoord.nl/nieuws/215936/Forum-Co-Koning-Willem-Alexander-kan-ook-een-kinderdagverblijf-openen">Forum&amp;Co</a>. En hier breng je <a href="https://hetnieuwe.forum.nl/">virtueel een bezoekje</a> aan het gebouw.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215936/Forum-Co-Koning-Willem-Alexander-kan-ook-een-kinderdagverblijf-openen"/>
        <a href="https://www.rtvnoord.nl/nieuws/215884/Twintig-meter-lang-kunstwerk-in-Forumgarage-onthuld"/>
      </related>
    </article>
  </body>
</html>