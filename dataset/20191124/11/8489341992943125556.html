<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807108/%DA%A9%D8%B4%D9%81-%DB%B5%DB%B5%DB%B3-%D8%AA%D9%86-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1-%DB%B7-%D9%85%D8%A7%D9%87-%DB%B8%DB%B0-%D8%AF%D8%B1%D8%B5%D8%AF-%DA%A9%D8%B4%D9%81%DB%8C%D8%A7%D8%AA-%D8%AA%D8%B1%DB%8C%D8%A7%DA%A9-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T11:51:00+00:00"/>
    <meta property="og:title" content="کشف ۵۵۳ تن موادمخدر در ۷ ماه/ ۸۰ درصد کشفیات «تریاک» است"/>
    <meta property="og:description" content="معاون مقابله با عرضه و امور بین‌الملل ستاد مبارزه با مواد مخدر از کشف ۵۵۳ هزار کیلوگرم موادمخدر در هفت ماهه گذشته از سال ۹۸ خبر داد."/>
  </head>
  <body>
    <article>
      <h1>کشف ۵۵۳ تن موادمخدر در ۷ ماه/ ۸۰ درصد کشفیات «تریاک» است</h1>
      <h2>معاون مقابله با عرضه و امور بین‌الملل ستاد مبارزه با مواد مخدر از کشف ۵۵۳ هزار کیلوگرم موادمخدر در هفت ماهه گذشته از سال ۹۸ خبر داد.</h2>
      <address>
        <time datetime="2019-11-24T11:51:00+00:00">24 Nov 2019, 11:51</time>
      </address>
      <p>به گزارش گروه اجتماعی خبرگزاری دانشجو، هشتاد و پنجمین جلسه کمیته مقابله با عرضه ستاد مبارزه با موادمخدر به ریاست سردار ایوب سلیمانی؛ جانشین فرمانده نیروی انتظامی و رئیس کمیته مقابله با عرضه ستاد مبارزه با مواد مخدر برگزار شد.<br/><br/>ناصر اصلانی؛ معاون مقابله با عرضه و امور بین‌الملل ستاد مبارزه با مواد مخدر در این جلسه، ضمن ارائه گزارش هفت ماهه اقدامات دستگاه‌های مقابله‌ای گفت: در این مدت در مجموع مقدار ۵۵۳ هزار و ۱۶۶ کیلوگرم مواد مخدر و روانگردان در نبرد با سوداگران مرگ کشف شده است.<br/><br/>وی افزود: از مجموع کشفیات ذکر شده، میزان ۴۴۱ هزار و ۶۸۹ کیلوگرم تریاک (معادل ۸۰ درصد)، مقدار ۱۰ هزار و ۶۲۳ کیلوگرم هروئین (معادل دو درصد)، مقدار ۱۶ هزار و ۲۷۲ کیلوگرم مرفین (معادل سه درصد)، مقدار ۴۸ هزار و ۶۴۴ کیلوگرم حشیش (معادل ۹ درصد)، مقدار ۹ هزار و ۹۷۸ کیلوگرم شیشه (معادل دو درصد) و سایر مواد مقدار ۲۵ هزار و ۹۶۱ کیلوگرم (معادل چهار درصد) از کل کشفیات حاصل شده را به خود اختصاص داده‌اند.<br/><br/>سردار ایوب سلیمانی؛ جانشین فرمانده ناجا و رئیس کمیته مقابله با عرضه ستادمبارزه با موادمخدر نیز با بیان اینکه در شاخص‌ها و ارزیابی‌های صورت گرفته مجموعه پلیس فرودگاه‌های کشور جزء موفق‌ترین پلیس‌های فعال ناجا است، از همکاری صمیمانه و تعامل صورت‌گرفته بین دادستانی کل کشور، پلیس مبارزه باموادمخدر ناجا و مجموعه عوامل سازمان حج و زیارت تشکر کرد.<br/><br/>در ادامه با اهداء لوح تقدیر از زحمات دست اندرکاران برگزاری عملیات صیانت از زائران اعزامی به سرزمین وحی در حج تمتع سال ۱۳۹۸، سعید عمرانی معاون قضایی دادستان کل کشور، سردار زاهدیان؛ رئیس پلیس مبارزه با مواد مخدر ناجا، سردار حسن مهری؛ فرمانده پلیس فرودگاه‌های کشور، فقیهی، مدیرکل امور حقوقی و قرارداد‌های سازمان حج وزیارت، سرهنگ مؤیدی معاون پلیس فرودگاه‌های کشور و شیرازی‌نیا؛ نماینده سازمان حج وزیارت قدردانی شد.</p>
    </article>
  </body>
</html>