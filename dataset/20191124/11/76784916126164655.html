<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/amerikaifutball/2019/11/24/boise_state_trukkos_jatek_statue_of_liberty/"/>
    <meta property="og:site_name" content="Index.hu"/>
    <meta property="article:published_time" content="2019-11-24T11:11:00+00:00"/>
    <meta property="og:title" content="Nincs jobb poén, mint előhúzni a trükköt, amivel 12 éve sokkoltál"/>
    <meta property="og:description" content="A Boise State legendás trükkös játékot vett elő."/>
  </head>
  <body>
    <article>
      <h1>Nincs jobb poén, mint előhúzni a trükköt, amivel 12 éve sokkoltál</h1>
      <address><time datetime="2019-11-24T11:11:00+00:00">24 Nov 2019, 11:11</time> by <a rel="author" href="https://index.hu/szerzo/lovas_gergo" target="_blank">LovasG</a></address>
      <p>Vannak olyan trükkös játékok az amerikaifutballban, melyek legendává nőttek, mert olyan helyzetben dobták be őket, amikor óriásit szóltak. Az egyik ilyen a State of Liberty, vagyis a Szabadságszobor nevű, amivel a Boise State nagy meglepetésre nyert az Oklahoma ellen a 2007-es Fiesta Bowlon, az egyetemi amerikaifutball-bajnokságban. Szombat este ismét előkapták. </p>
      <p>A Boise State ellenfele ezúttal a Utah State volt a főcsoportján belül, és a mérkőzés első negyedében, 14-7-es vezetésnél húzták elő a trükköt az ellenfél end zone-jának közelében.</p>
      <p>A játék lényege itt is a tökéletesen kivitelezett megtévesztés: miután elindult az akció, az irányító Jaylon Henderson úgy tett mintha passzolna, bele is állt a mozdulatba. Passz helyett azonban alsó kézből átnyújtotta a labdát. Innen jön a trükkös játék neve, mert ha tökéletesen mutatják be a mozdulatot, akkor egyik kéz a levegőben, másik a test mellett, pont ahogy a Szabadságszobor áll. Henderson a mögötte álló futójátékos, George Holaninak nyújtotta át a labdát, aki addig látványosan nem is avatkozott akcióba. A futó ezután elment balra, kapott pár blokkot, és megcsinálta az ötyardos touchdownt. </p>
      <figure>
        <iframe data-src="https://twitter.com/CBSSportsNet/status/1198465360825110528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Boise State 56-21-re nyerte meg a mérkőzést, és már 10-1-es mérleggel áll a jövő héten véget érő alapszakaszban. </p>
      <p>Amikor 2007-ben trükközött ugyanezzel a csapat, akkor a legnagyobb közönség előtt tette: 2007-ben, gyakorlatilag kiscsapatként játszhattak egy sztárcsapat, az Oklahoma ellen az év végén. </p>
      <p>Akkor a hosszabbítás végén egy touchdownnal feljöttek 41-42-re az Oklahomára, de ahelyett, hogy extra ponttal egyenlítettek volna az újabb hosszabbításért, inkább rámentek a kétpontos kísérletre. Ekkor <a href="https://index.hu/sport/amerikaifutball/2014/11/24/statue_of_liberty_349/">vállalta be Chris Peterson vezetőedző a Statue of Libertyt</a>, amivel megnyerték a Fiesta Bowlt – azóta is minden idők egyik legtökösebb húzásaként tartják számon a döntést. </p>
      <figure>
        <iframe src="https://www.youtube.com/embed/D6Wfg0n2EE8" width="560" height="315" data-service="Youtube" scrolling="no"/>
      </figure>
      <p>
        <i>A <a href="https://dex.hu/x.php?id=index_sport_cikklink&amp;url=https%3A%2F%2Findex.hu%2F24ora%2F%3Fcimke%3Dkamufl%25C3%25A1zs%2B120yard">Kamuflázs sorozatunkban</a> mutatjuk be a 120 yardon azokat a trükkös játékokat, amik az egyetemi bajnokságban vagy az NFL-ben erre érdemesek.</i>
      </p>
    </article>
  </body>
</html>