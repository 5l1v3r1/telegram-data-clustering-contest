<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/octubre-segon-mes-calid-minim_0_2349965086.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T11:15:37+00:00"/>
    <meta property="og:title" content="L'octubre del 2019 ha estat el segon més càlid des de, com a mínim, l'any 1880"/>
    <meta property="og:description" content="L'extensió de gel a l'Àrtic s'ha situat un 32% per sota de la mitjana climàtica"/>
  </head>
  <body>
    <article>
      <h1>L'octubre del 2019 ha estat el segon més càlid des de, com a mínim, l'any 1880</h1>
      <h2>L'extensió de gel a l'Àrtic s'ha situat un 32% per sota de la mitjana climàtica</h2>
      <address>
        <time datetime="2019-11-24T11:15:37+00:00">24 Nov 2019, 11:15</time>
      </address>
      <p>La temperatura mitjana d'aquest octubre passat ha estat 0,98 ºC per sobre de la mitjana del segle XX, segons la NOAA. Això l'ha convertit en el segon més càlid des que es tenen registres, l'any 1880. De fet, tan sols ha quedat a 0,06 ºC de l'octubre del 2015, el capdavanter del rànquing.</p>
      <p>L'excepció han estat els Estats Units, on a la meitat oest ha estat un octubre més fred del normal. Al sud-est del país, en canvi, la temperatura mitjana mensual ha quedat per sobre del que tocaria, però tot i això s'ha registrat l'octubre més fresc des del 2009.</p>
      <p>Els 10 octubres més càlids d'aquesta sèrie de dades de 140 anys han tingut lloc des de l'any 2003, però els 5 primers s'han registrat des del 2015. Caldria retrocedir 43 anys per a trobar un octubre més fred del normal al conjunt del planeta. Tot plegat és un senyal més que la Terra s'està escalfat.</p>
      <h3>L'extensió de gel a l'Àrtic, sota mínims</h3>
      <p>L'elevada temperatura registrada el mes passat s'ha traduït en un dèficit d'extensió de gel a l'Àrtic. Des que l'any 1979 es va començar a mesurar a partir d'imatges de satèl·lit, mai no s'havia registrat una superfície glaçada tan petita en un mes d'octubre. Aquesta vegada s'ha situat un 32% per sota de la mitjana del període 1981/2010.</p>
      <figure>
        <a href="https://www.ara.cat/2019/11/24/societat/meteo/Extensio-gel-Artic-octubre_2349975123_67618796_1284x1820.png">
          <img src="https://www.ara.cat/2019/11/24/societat/meteo/Extensio-gel-Artic-octubre_2349975123_67618796_1284x1820.png"/>
        </a>
        <figcaption>Extensió de gel a l'Àrtic de l'octubre de 2019 / Universitat de Colorado a Boulder</figcaption>
      </figure>
      <p>Crida l'atenció que, tal com també ha passat amb la temperatura, els rècords de poca extensió de gel també se centrin en els darrers anys. En aquest cas, els 10 octubres amb menys gel a l'Àrtic s'han registrat des de l'any 2007.</p>
    </article>
  </body>
</html>