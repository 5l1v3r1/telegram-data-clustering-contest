<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301677/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D9%87%D8%A7-%D8%A8%D8%B1-%D8%B9%D8%B1%D8%B6%D9%87-%D9%88-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D8%A8%D8%B1%D8%A7%DB%8C-%D8%AD%D9%81%D8%B8-%D8%A2%D8%B1%D8%A7%D9%85%D8%B4-%D8%A8%D8%A7%D8%B2%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:31:49+00:00"/>
    <meta property="og:title" content="تشدید نظارت‌ها بر عرضه و قیمت کالاها برای حفظ آرامش بازار"/>
    <meta property="og:description" content="استاندار تهران با تاکید بر ثبات قیمت کالاهای اساسی در بازار بر تشدید روند نظارت بر عرضه و قیمت کالاها با هدف حفظ آرامش بازار تاکید کرد."/>
  </head>
  <body>
    <article>
      <h6 class="kicker">استاندار تهران تاکید کرد:</h6>
      <h1>تشدید نظارت‌ها بر عرضه و قیمت کالاها برای حفظ آرامش بازار</h1>
      <address><time datetime="2019-11-24T11:31:49+00:00">24 Nov 2019, 11:31</time> by <a rel="author">سیدمیثاق اختر</a></address>
      <p>استاندار تهران با تاکید بر ثبات قیمت کالاهای اساسی در بازار بر تشدید روند نظارت بر عرضه و قیمت کالاها با هدف حفظ آرامش بازار تاکید کرد.</p>
      <p><b>به گزارش ایسنا،</b> انوشیروان محسنی بندپی در جلسه ستاد تنظیم بازار استان تهران با تاکید بر لزوم برگزاری هفتگی جلسات ستاد تنظیم بازار گفت: این ستاد با حضور همه اعضای کارگروه باید به صورت هفتگی جلسات خود را برگزار کند و رصد و پایش دقیقی بر روند عرضه کالاها صورت گیرد تا به صورت دقیق مشخص شود چه اقلامی ناشی از افزایش قیمت بنزین افزایش قیمت پیدا می‌کنند.</p>
      <p>وی با اشاره به ساماندهی و بهینه سازی مصرف سوخت و افزایش قیمت بنزین تصریح کرد: این موضوع یک رویکرد استراتژیک بوده و منابع حاصل از این طرح در اختیار 18 تا 20 میلیون خانوار یعنی57 تا 60 میلیون نفر قرار می‌گیرد. در مورد برخی سهمیه بندی‌ها بازنگری صورت می‌گیرد؛ البته حق بیان اظهارنظر برای اتحادیه‌ها فراهم شده و استانداری تهران نیز این آمادگی را دارد تا دیدگاه‌ها و نظرات اتحادیه‌ها را بشنود و بتواند براساس آن تصمیم گیری کند تا وضعیت مدیریت شود.</p>
      <p>وی ادامه داد: در مورد سهمیه سوخت آبان ماه همه خودروها وزیر کشور تکلیف کرده که سهمیه آبان ماه به قوت خود باقی بماند و در این زمینه از هیات دولت نیز مصوبه گرفته می‌شود.</p>
      <p>استاندار تهران با اشاره به رصد انجام شده در سطح بازار گفت: قیمت‌های 726 قلم کالای اساسی تا دوم آذر ماه ثابت بوده و افزایش قیمت گوجه فرنگی به سبب تغییر فصل بوده . در مورد آهن آلات و فلزات نیز با عرضه کالا قیمت تعدیل خواهد شد. قیمت اقلام پروتئینی، لبنی و لاستیک ثابت بوده و برای سایر اقلام نیز تدابیر لازم اتخاذ شده است.</p>
      <p>وی ادامه داد: برای تاکسی داران و تاکسی‌های شهری مشوق‌هایی تعلق خواهد گرفت همچنین وضعیت بیمه تاکسی‌داران از سازمان تامین اجتماعی پیگیری خواهد شد.</p>
      <p>محسنی بندپی با اشاره به این که سهمیه سوخت ون‌ها پیگیری می‌شود افزود: گشت‌های مشترک و نظارت تشدید شده تا به مردم اطیمنان داده شود و ثبات بازار نیز حفظ شود. در حال حاضر میوه و صیفی جات در میدان میوه و تره بار 24 درصد پایین تر از خرده فروشی ها عرضه می‌شود.</p>
      <p>وی افزود: براساس نظر کارشناسان افزایش قیمت بنزین تنها ممکن است 3 درصد تورم ایجاد کند که جهت تامین کالاهای اساسی دولت دلار 4200 تومانی اختصاص می‌دهد تا 126 قلم کالای اساسی افزایش قیمتی نداشته باشد.</p>
      <p>استاندار تهران تاکید کرد: نسبت به احتکار وعدم عرضه کالا نظارت کافی انجام خواهد شد تا با عرضه به موقع کالاها آرامش و ثبات بازار حفظ شود .</p>
      <p>وی در خصوص اختصاص سهمیه بنزین به تاکسی‌های اینترنتی گفت: با توجه به اختصاص سهمیه بنزین به تاکسی‌های اینترنتی جلسه‌ای با حضور نمایندگان این شرکت‌ها برگزار می‌شود تا افزایش قیمت نداشته باشند. در مورد اختصاص جایگاه سی ان جی به تاکسی‌ها اقدامات لازم نیز انجام خواهد شد.</p>
      <p>انتهای پیام</p>
    </article>
  </body>
</html>