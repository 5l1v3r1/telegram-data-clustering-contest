<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/cult/baba-oriley-rock-novembre-1971-468645.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T11:00:31+00:00"/>
    <meta property="og:title" content="Baba o’Riley"/>
    <meta property="og:description" content="Novembre 1971. Il rock aggiunge un’altra pietra miliare alla sua storia. Una canzone insolita per titolo e struttura, e per questo, considerata un capolavoro."/>
  </head>
  <body>
    <article>
      <h1>Baba o’Riley</h1>
      <h2>Novembre 1971. Il rock aggiunge un’altra pietra miliare alla sua storia. Una canzone insolita per titolo e struttura, e per questo, considerata un capolavoro.</h2>
      <address><time datetime="2019-11-24T11:00:31+00:00">24 Nov 2019, 11:00</time> by <a rel="author">Beatrice Frangione</a></address>
      <p>C’erano i Beatles e i Rolling Stones. La Gran Bretagna degli anni ’60 era portabandiera della novità musicale, una grande fabbrica produttrice di geni, generi, innovazione e ideali. In questa nuova prospettiva, due amici di vecchia data, Pete Townshend e John Entwistle, fondano un gruppo di genere dixieland chiamato The Confederates nel ’62.</p>
      <figure>
        <img src="https://www.formulapassion.it/wp-content/uploads/2019/11/foto2_logo_who.jpg"/>
      </figure>
      <p>Un giorno e per puro caso, un biondino dai capelli ricci di nome Roger Daltrey incontra John con un basso appeso alla spalla. Gli chiede di unirsi ai The Detours, la band di cui era il chitarrista, fondata appena un anno prima. Entwistle accetta, a patto che venga inserito anche il suo amico Pete come seconda chitarra. Quando il cantante dei Detours lascia il gruppo è Daltrey a sostituirlo, con Townshend che diventa il chitarrista principale. Iniziano a scrivere materiale su materiale e, con l’arrivo di Keith Moon alla batteria, sono finalmente al completo. Solo qualcosa ancora non li convince: il loro nome. Fu così che nel 1964 divennero ufficialmente The Who. In quello stesso anno e per un breve periodo, sotto la direzione di Peter Meaden gli Who diventano The High Numbers. Sfortunatamente, il singolo pubblicato nelle nuove vesti non ebbe successo. Il gruppo licenziò Meaden e riprese il nome The Who.</p>
      <figure>
        <img src="https://www.formulapassion.it/wp-content/uploads/2019/11/foto3_thewho.jpg"/>
      </figure>
      <p>Per i quattordici lunghi anni seguenti, gli Who avrebbero regalato nuove sfumature al rock, dando vita a grandi classici totalmente pregni della subcultura giovanile in cui credevano fortemente. Si tratta del “mod”, ovvero il movimento modernism che si diffuse a Londra e in tutto il Regno Unito nei tardi anni Cinquanta: una ribellione nei confronti della società che portò ad una rottura tra gli adolescenti e i loro genitori. La causa era una continua incomprensione socio-culturale, dovuta dal fervore innovativo. Essere un mod voleva dire avere una spiccata predisposizione verso il nuovo e l’insolito, curare in modo maniacale il proprio look e interessarsi alla musica. Non è un caso, quindi, che il logo degli Who sia lo stesso dei mod: un bersaglio stilizzato, basato sul simbolo della Royal Air Force.</p>
      <figure>
        <img src="https://www.formulapassion.it/wp-content/uploads/2019/11/foto4_album.jpg"/>
      </figure>
      <p>Nel 1971, gli Who sono al loro quinto album, Who’s Next. Hanno già riscosso un successo mondiale con My Generation e il celebre verso “I hope I die before I get old”, I Can’t Explain o Magic Bus, e hanno già battezzato gli Stati Uniti con un tour rimasto nella storia per essere stato un viaggio tra mito, leggenda e distruzione. Come traccia di apertura del loro ennesimo lavoro scelgono lei, Baba o’Riley.</p>
      <figure>
        <img src="https://www.formulapassion.it/wp-content/uploads/2019/11/foto5_live.jpg"/>
      </figure>
      <p>Questa canzone non è altro che il lampante esempio di come l’avanguardia possa legarsi indissolubilmente al rock più popolare. Ottiene fama immediata nonostante appartenga a un genere non troppo conosciuto. Perché, la musica minimalista, si pensava fosse “per pochi”. Baba o’Riley doveva essere inserita nell’incompiuta opera rock Lifehouse, un racconto fantascientifico, utopico e dispotico, ambientato in una Gran Bretagna messa in ginocchio dall’inquinamento dove le persone, per sopravvivere, indossano tute spaziali fornite da una specie di Grande Fratello, un’entità chiamata The Grid.</p>
      <figure>
        <img src="https://www.formulapassion.it/wp-content/uploads/2019/11/foto6_logo.jpg"/>
      </figure>
      <p>Scritta da Townshend e spesso chiamata erroneamente Teenage Wasteland, Baba o’Riley ha un titolo-tributo a due personaggi che ne hanno ispirato musica e parole: il riferimento spirituale di Pete, il guru indiano Meher Baba, e Terry Riley, autore di brani in stile minimalista. Si tratta di uno dei primi casi in cui le problematiche giovanili diventano una canzone: nella “terra che distrugge i giovani”, un ragazzo lavora nei campi per guadagnarsi da vivere. E con Sally, la sua ragazza, inizierà un viaggio per raggiungere “the happy ones”, ovvero coloro che sono felici. L’apertura di questo inno alla libertà è rappresentata da quella che sembra una sequenza di sintetizzatore. In realtà si tratta di un colpo di genio di Pete, un effetto del suo organo crea l’intro “sui generis” di una canzone in cui nulla è dato per scontato: entrano piano, batteria, basso, chitarra, voce e stacchi imperiosi. Per poi concludersi con un finale sospeso: un inaspettato assolo di violino accelera rapidamente sino all’ultima nota, lasciando l’ascoltatore senza fiato.</p>
      <footer>RIPRODUZIONE RISERVATA</footer>
    </article>
  </body>
</html>