<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/teleti-gia-ta-apokaliptiria-andrianta-tou-konstantinou-karamanli-stin-ksan8i"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T11:45:59+00:00"/>
    <meta property="og:title" content="Τελετή για τα αποκαλυπτήρια ανδριάντα του Κωνσταντίνου Καραμανλή στην Ξάνθη"/>
    <meta property="og:description" content="«Αποτίουμε σήμερα εδώ, στην Ξάνθη, στην Ελληνική Θράκη, τον οφειλόμενο φόρο τιμής στον μεγάλο Μακεδόνα Ηγέτη και Πολιτικό Κωνσταντίνο Καραμανλή», τόνισε ο Πρόεδρος της Δημοκρατίας, Προκόπης Παυλόπουλος, κατά την επίσημη τελετή αποκαλυπτηρίων του ανδριάντα του Κωνσταντίνου Καραμανλή στην πλατεία Διοικητηρίου στην Ξάνθη."/>
  </head>
  <body>
    <article>
      <h1>Τελετή για τα αποκαλυπτήρια ανδριάντα του Κωνσταντίνου Καραμανλή στην Ξάνθη</h1>
      <address>
        <time datetime="2019-11-24T11:45:59+00:00">24 Nov 2019, 11:45</time>
      </address>
      <p>«Αποτίουμε σήμερα εδώ, στην Ξάνθη, στην Ελληνική Θράκη, τον οφειλόμενο φόρο τιμής στον μεγάλο Μακεδόνα Ηγέτη και Πολιτικό Κωνσταντίνο Καραμανλή», τόνισε ο Πρόεδρος της Δημοκρατίας, Προκόπης Παυλόπουλος, κατά την επίσημη τελετή αποκαλυπτηρίων του ανδριάντα του Κωνσταντίνου Καραμανλή στην πλατεία Διοικητηρίου στην Ξάνθη.</p>
      <p>Τα αποκαλυπτήρια έκαναν ο Πρόεδρος της Δημοκρατίας Προκόπης Παυλόπουλος και ο αντιπρόεδρος του Ιδρύματος «Κωνσταντίνος Καραμανλής», Αχιλλέας Καραμανλής.</p>
      <p>Παρόντες στην τελετή ήταν οι πρώην πρωθυπουργοί Κώστας Καραμανλής, Αντώνης Σαμαράς, ο Πέτρος Μολυβιάτης (πρώην υπουργός και στενός συνεργάτης του Κωνσταντίνου Καραμανλή), ο αντιπρόεδρος της Βουλής Νικήτας Κακλαμάνης, οι υπουργοί Κ. Χατζηδάκης, Α. Γεωργιάδης, Ν. Παναγιωτόπουλος, Β. Κικίλιας, Γ. Κουμουτσάκος, Κ. Καραμανλής, βουλευτές, περιφερειάρχες, δήμαρχοι κ.α.</p>
      <p>
        <i>Δείτε τις φωτογραφίες του epiloges.tv:</i>
      </p>
      <figure>
        <img src="https://www.zougla.gr/image.ashx?fid=2773902"/>
      </figure>
      <figure>
        <img src="https://www.zougla.gr/image.ashx?fid=2773901"/>
      </figure>
      <figure>
        <img src="https://www.zougla.gr/image.ashx?fid=2773900"/>
      </figure>
      <p>
        <i>Αποσπάσματα ομιλίας του Προκόπη Παυλόπουλου:</i>
      </p>
      <p>«Αποτίουμε σήμερα εδώ, στην Ξάνθη, στην Ελληνική Θράκη, τον οφειλόμενο φόρο τιμής στον μεγάλο Μακεδόνα Ηγέτη και Πολιτικό Κωνσταντίνο Καραμανλή.</p>
      <p>I. Τον Ηγέτη ο οποίος, με το κορυφαίο ήθος του, την απαράμιλλη οξυδέρκειά του και το εμβληματικό Πολιτικό του Ανάστημα επιτέλεσε, στο ακέραιο, μια διπλή Εθνική, κυριολεκτικώς, αποστολή: Πρώτον, έβγαλε την Χώρα και τον Λαό μας από την υπανάπτυξη και την ανέχεια, ανοίγοντας τον δρόμο της ανάπτυξης -οικονομικής και όχι μόνο- ο οποίος, εν τέλει, οδήγησε και στην είσοδο της Ελλάδας στην Ευρωπαϊκή Ένωση. Και, δεύτερον, υπερασπίσθηκε τα Εθνικά μας Θέματα και τα Εθνικά μας Δίκαια με σθένος, έτσι ώστε ακόμη και σήμερα ν’ αντλούμε πολλαπλά και πολύτιμα διδάγματα από την δική του πολιτική.</p>
      <p>II. Ιδίως σήμερα, στους ταραγμένους καιρούς μας που είναι γεμάτοι προκλήσεις για την Πατρίδα μας, τον Λαό μας και το Έθνος μας, οφείλουμε να εμπνεόμαστε από το πολιτικό παράδειγμα και την συνακόλουθη πολιτική κληρονομιά, την οποία μας κληροδότησε ο Κωνσταντίνος Καραμανλής, αναλογιζόμενοι και τα εξής:</p>
      <p>Α. Με το κύρος της προσωπικότητάς του ο Κωνσταντίνος Καραμανλής απέδειξε ότι η Ελλάδα μπορεί να ξεπερνάει τα σύνορά της και ν’ ακτινοβολεί πέραν αυτών, συμμετέχοντας ενεργώς -ακόμη και πρωτοπορώντας- στο Διεθνές και στο Ευρωπαϊκό γίγνεσθαι.</p>
      <p>Β. Διότι ήταν εκείνος, ο οποίος διακήρυξε, σε δύσκολες εποχές και με μεγάλο πολιτικό κόστος που ουδέποτε υπολόγισε, ότι βεβαίως ανήκουμε στη Δύση. Όμως, μπορούμε και πρέπει ν’ ακολουθούμε μια πολυδιάστατη Εξωτερική Πολιτική, έτσι ώστε όχι μόνο να θωρακίζουμε αποτελεσματικά τα Εθνικά μας Θέματα και τα Εθνικά μας Δίκαια αλλά και ν’ αναδεικνυόμαστε, ως Λαός και ως Έθνος, επίλεκτο μέλος της Διεθνούς Κοινότητας. Ήταν επίσης εκείνος, ο οποίος με αποφασιστικότητα και απέναντι στις σειρήνες ενός αδίστακτου λαϊκισμού της εποχής, οδήγησε την Χώρα στην χορεία των Κρατών-Μελών της Ευρωπαϊκής Ένωσης, θεμελιώνοντας και τις εγγυήσεις, οι οποίες μας επιτρέπουν σήμερα όχι μόνο να συνεχίζουμε απρόσκοπτα την Ευρωπαϊκή μας πορεία αλλά και να διεκδικούμε, μέσα στην Ευρωπαϊκή μας Οικογένεια, τον ρόλο που μας αναλογεί και μας αρμόζει.</p>
      <p>Ας μου επιτραπεί να συνοψίσω, με λίγες λέξεις, τι είναι εκείνο που πρέπει, ως Λαός και ως Έθνος, να κρατήσουμε για πάντα από την πλούσια πολιτική παρακαταθήκη του Κωνσταντίνου Καραμανλή: Πριν απ’ όλα, ότι τα μεγάλα και τα σημαντικά τα επιτύχαμε υπό όρους αρραγούς ενότητας, ενώ οι διχασμοί επέφεραν τραγωδίες, οι οποίες μας κόστισαν ακόμη και τμήματα του Εθνικού μας Κορμού. Επιπλέον δε, ότι ο Πολιτικός μπορεί να προσφέρει στον Τόπο του και ν’ αφήσει το ιστορικό του αποτύπωμα μόνον όταν έχει ως αποκλειστικό γνώμονα το Δημόσιο και το Εθνικό Συμφέρον, δίχως να επιδιώκει την πολιτική του επιβίωση, υποκύπτοντας στον λαϊκισμό και στον ευτελή υπολογισμό του πολιτικού κόστους.</p>
      <p>Αιωνία η Μνήμη του Κωνσταντίνου Καραμανλή».</p>
    </article>
  </body>
</html>