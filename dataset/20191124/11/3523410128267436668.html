<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641770/%D9%85%D8%A7%D9%86%D8%AF%D9%87-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%A7%D9%86%DA%A9%DB%8C-%DB%B2%DB%B0-%D8%AF%D8%B1%D8%B5%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:54:00+00:00"/>
    <meta property="og:title" content="مانده تسهیلات بانکی ۲۰ درصد افزایش یافت"/>
    <meta property="og:description" content="آمارهای بانک مرکزی، از افزایش ۲۷.۴ درصدی مانده سپرده‌ها و ۲۰.۲ درصدی مانده تسهیلات بانکی در پایان مرداد ۹۸ نسبت به مقطع مشابه سال قبل حکایت دارد."/>
  </head>
  <body>
    <article>
      <h1>
        <a href="https://www.bultannews.com/fa/news/641770/%D9%85%D8%A7%D9%86%D8%AF%D9%87-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%A7%D9%86%DA%A9%DB%8C-%DB%B2%DB%B0-%D8%AF%D8%B1%D8%B5%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA">مانده تسهیلات بانکی ۲۰ درصد افزایش یافت</a>
      </h1>
      <h2>آمارهای بانک مرکزی، از افزایش ۲۷.۴ درصدی مانده سپرده‌ها و ۲۰.۲ درصدی مانده تسهیلات بانکی در پایان مرداد ۹۸ نسبت به مقطع مشابه سال قبل حکایت دارد.</h2>
      <address><time datetime="2019-11-24T11:54:00+00:00">24 Nov 2019, 11:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آمارهای بانک مرکزی از وضعیت کل<b> سپرده ها و تسهیلات</b> ریالی و ارزی بانک‌ها و موسسات اعتباری در پایان مردادماه سال ۱۳۹۸ حاکی از آن است که مانده کل سپرده‌ها بالغ بر ۲۲۶۳۰.۷ هزار میلیارد ریال شده که نسبت به مقطع مشابه سال قبل ۴۸۶۹.۳ هزار میلیارد ریال (۲۷.۴ درصد) و نسبت به پایان سال قبل معادل ۱۹۵۷.۴ هزار میلیارد ریال (۹.۵ درصد) افزایش نشان می‌دهد.</p>
      <p>بیشترین مبلغ سپرده‌ها مربوط به استان تهران با مانده ۱۲۲۲۲.۷ هزار میلیارد ریال و کمترین مبلغ مربوط به استان کهگیلویه و بویر احمد معادل ۶۰.۷ هزار میلیارد ریال است.</p>
      <p>مانده کل تسهیلات بالغ بر ۱۶۰۸۹.۳ هزار میلیارد ریال است که نسبت به مقطع مشابه سال قبل ۲۷۰۰ هزار میلیارد ریال (۲۰.۲ درصد) و نسبت به پایان سال قبل ۹۹۹.۱ هزار میلیارد ریال (۶.۶ درصد) افزایش داشته است. بیشترین مبلغ تسهیلات مربوط به استان تهران با مانده ۱۰۳۰۸.۶ هزار میلیارد ریال و کمترین مبلغ مربوط به استان کهگیلویه و بویر احمد معادل ۵۶.۸ هزار میلیارد ریال است.</p>
      <p>شایان ذکر است نسبت تسهیلات به سپرده‌ها بعد از کسر سپرده قانونی ۷۹.۳ درصد است که نسبت به پایان مرداد ماه ۱۳۹۷ و پایان اسفند ۱۳۹۷، به ترتیب ۴.۹ و ۲ واحد درصد کاهش نشان می‌دهد. نسبت مذکور در استان تهران ۹۳.۲ درصد و در استان کهگیلویه و بویراحمد ۱۰۵.۵ درصد است.</p>
      <p>بانک مرکزی توضیح داده است که یکی از علل مهم بالا بودن رقم تسهیلات و سپرده‌ها در استان تهران استقرار دفاتر مرکزی بسیاری از شرکت‌ها و موسسه‌های تولیدی سایر استان‌ها در استان تهران بوده و عمده فعالیت‌های بانکی آنها توسط شعب بانک‌ها و موسسه‌های اعتباری استان تهران انجام می‌شود.</p>
    </article>
  </body>
</html>