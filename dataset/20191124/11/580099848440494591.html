<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/dunya/demokratik-kongoda-yolcu-ucagi-evlerin-uzerine-dustu/haber-1024615"/>
    <meta property="og:site_name" content="Akşam"/>
    <meta property="article:published_time" content="2019-11-24T11:37:00+00:00"/>
    <meta property="og:title" content="Demokratik Kongo'da yolcu uçağı evlerin üzerine düştü"/>
    <meta property="og:description" content="Demokratik Kongo Cumhuriyeti'ndeki Goma kentinde en az 16 yolcu ve iki pilotu taşıyan bir uçak evlerin üzerine düştü."/>
  </head>
  <body>
    <article>
      <h1>Demokratik Kongo'da yolcu uçağı evlerin üzerine düştü</h1>
      <h2>Demokratik Kongo Cumhuriyeti'ndeki Goma kentinde en az 16 yolcu ve iki pilotu taşıyan bir uçak evlerin üzerine düştü.</h2>
      <address>
        <time datetime="2019-11-24T11:37:00+00:00">24 Nov 2019, 11:37</time>
      </address>
      <p>Kuzey Kivu Valisi Nzanzu Kasivita Carly olayda yaşamını yitirenlerin olduğunu söyledi fakat herhangi bir sayı vermedi.</p>
      <p>Carly, uçağın kentteki uluslararası havalimanından kalkış sırasında düştüğünü söyledi.</p>
      <p>Yerel basına göre yaşamını yitirenler arasında uçağın düştüğü evlerde bulunanlar da var.</p>
      <p>Busy Bee adlı özel şirketin düşen uçağı Dornier-228 modeliydi.</p>
      <p>BBC'ye konuşan Goma Havalimınanı'ndaki bir kaynak, 350 km. uzaklıktaki Beni kentine uçmayı hedefleyen uçağın kalkıştan bir dakika sonra düştüğünü aktardı.</p>
      <p>Demokratik Kongo'da yeterli güvenlik önlemi alınmaması ve bakımların düzgün yapılmaması nedeniyle uçak kazaları sık görülüyor.</p>
      <p>Bu nedenle ülkede bulunan bütün havayollarının Avrupa Birliği'ne uçması yasak.</p>
    </article>
  </body>
</html>