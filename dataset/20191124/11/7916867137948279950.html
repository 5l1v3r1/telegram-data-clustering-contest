<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134956-po-sunkios-pergales-memfyje-lebrono-ir-lakers-zaideju-priekaistai-teisejams.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-24T11:26:00+00:00"/>
    <meta property="og:title" content="Po sunkios pergalės Memfyje – LeBrono ir „Lakers“ žaidėjų priekaištai teisėjams"/>
    <meta property="og:description" content="Los Andželo „Lakers“ Memfyje pasiekė pergalę 109:108 prieš vietos „Grizzlies“ ekipą, tačiau Kalifornijos ekipos nariai po rungtynių daugiau priekaištavo teisėjams nei džiaugėsi pergale. Pagrindinė to priežastis yra ta, jog „Lakers“ lyderis LeBronas Jamesas šiąnakt nė karto nestojo prie baudų metimų linijos. Nepaisant to, Jamesas vis tiek pelnė 30 taškų ir buvo rezultatyviausias rungtynių žaidėjas. Apskritai, tai buvo vos 14 kartas per ..."/>
  </head>
  <body>
    <article>
      <h1>Po sunkios pergalės Memfyje – LeBrono ir „Lakers“ žaidėjų priekaištai teisėjams</h1>
      <address>
        <time datetime="2019-11-24T11:26:00+00:00">24 Nov 2019, 11:26</time>
      </address>
      <p>Nuotr.: USA Today Sports-Scanpix</p>
      <figure>
        <a href="https://www.basketnews.lt/paveikslelis-207695-any1000x1000.jpg">
          <img src="https://www.basketnews.lt/paveikslelis-207695-any630x500.jpg"/>
        </a>
      </figure>
      <p>Nuotr. USA Today Sports-Scanpix</p>
      <p>Los Andželo „Lakers“ Memfyje pasiekė pergalę 109:108 prieš vietos „Grizzlies“ ekipą, tačiau Kalifornijos ekipos nariai po rungtynių daugiau priekaištavo teisėjams nei džiaugėsi pergale.</p>
      <p>Pagrindinė to priežastis yra ta, jog „Lakers“ lyderis LeBronas Jamesas šiąnakt nė karto nestojo prie baudų metimų linijos. Nepaisant to, Jamesas vis tiek pelnė 30 taškų ir buvo rezultatyviausias rungtynių žaidėjas.</p>
      <p>Apskritai, tai buvo vos 14 kartas per 1,214 sužaistas LeBrono rungtynes karjeroje, kuomet jis nemetė nė vienos baudos.</p>
      <p>„Tai nuvilia, – sakė „Lakers“ strategas Frankas Vogelis. – LeBronas nuolat veržiasi krepšio link. Jis metė 9 tritaškius, tačiau visada buvo baudos aikštelėje. Kuomet tavo vyrukas renka taškus šalia krepšio, bet nemeta nė vienos baudos, tai nuvilia.“</p>
      <p>„Gyvenu baudos aikštelėje ir jeigu pažiūrėsite į mano ranką, pamatysite 4-5 įdrėskimus per pastarąsias dvejas rungtynes, už kuriuos nebuvo duota nė viena pražanga“, – sakė Jamesas.</p>
      <p>Visos karjeros metu LeBronas vidutiniškai atlieka po 8,1 baudos metimo, tačiau šį sezoną šis rodiklis siekia 5,6 – mažiausias per visus krepšininko praleistus metus NBA.</p>
      <p>„Tai manęs nesustabdys, – tęsė Jamesas. – Tai nesustabdė manęs ir šiąnakt. Galimybė eiti prie baudų metimų linijos leidžia mums gerai išsirikiuoti gynyboje. Tai paruošia mūsų gynybą, sulėtina rungtynių tempą, duoda mums gera ritmą bei šiek tiek atpalaiduoja mane patį. Žinau, jog prieš mane yra prasižengiama, bet galų gale vis tiek turiu žaisti.“</p>
      <p>Apie tai, jog Jamesas atlieka per mažai baudų metimų kalbėjo ir jo komandos draugai.</p>
      <p>„Niekada nemačiau jo vaidinant. Nenoriu gauti baudos, tačiau turbūt tai yra viena iš priežasčių, kodėl jis negauna palankių švilpukų“, – sakė Anthony Davisas.</p>
      <p>„Jis turėtų mesti po 8-10 baudų per mačą, – teigė Danny Greenas. – Dėl to nėra jokių abejonių, žinant tai, kaip jis atakuoja krepšį. Tai – fizinis žaidimas ir, žinoma, jis nevaidina. Taigi, arbitrams sunku pamatyti bei teisėjauti. Lyginant su kitais, jis taip pat yra kur kas didesnis bei stipresnis ir todėl negauna tų pačių švilpukų, kuriuos gauna kiti.“</p>
      <p>Vogelis taip pat pridėjo, jog „Lakers“ kreipsis į atitinkamas instancijas bei kalbėsis su lyga apie situacijas, kuriose prieš Jamesą nėra fiksuojamos pražangos.</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204329-crop100x150.jpg"/>
      </figure>
      <p><a href="https://www.basketnews.lt/zaidejai/11143-anthony-davis.html">Anthony Davis</a> Taškai: 22 Naudingumas: 25 Baudų metimai: 83% 5/6 Blokuoti metimai: 5</p>
    </article>
  </body>
</html>