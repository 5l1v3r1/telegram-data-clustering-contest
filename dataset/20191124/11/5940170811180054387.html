<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/nea-salamina/nea-salamina-tetoies-nikes-ktizoyn-taytotita"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T11:26:00+00:00"/>
    <meta property="og:title" content="Νέα Σαλαμίνα: Τέτοιες νίκες κτίζουν ταυτότητα"/>
    <meta property="og:description" content="Συνεχής ενημέρωση για αθλητισμό, τα σπόρ, νέα, αυτοκίνητο και τεχνολογία απο το μεγαλύτερο πόρταλ της Κύπρου"/>
  </head>
  <body>
    <article>
      <h1>Νέα Σαλαμίνα: Τέτοιες νίκες κτίζουν ταυτότητα</h1>
      <h2>Δίκαιη επικράτηση επί ενός ισχυρού αντιπάλου</h2>
      <address><time datetime="2019-11-24T11:26:00+00:00">24 Nov 2019, 11:26</time> by <a rel="author">Πέτρος Παπαγιώργης</a></address>
      <p>«Η δουλειά γίνεται πάνω από δύο χρόνια, υπάρχει ένα κορμός, μια νοοτροπία, προσπαθούμε να βελτιωνόμαστε. Παρόλο που χάσαμε καλούς παίκτες, είμαστε και πάλι εδώ».</p>
      <p>Αυτά είπε ο Σάββας Πουρσαιτίδης μετά το χθεσινό ματς με την ΑΕΚ. Είναι το πιο σημαντικό στοιχείο των δηλώσεων του Ελλαδίτη κόουτς. Η Νέα Σαλαμίνα κτίζει νοοτροπία. Ένα κτίσιμο που άρχισε από τότε που ανέλαβε ο Σάββας Πουρσαιτίδης. Χθες η ομάδα της Αμμοχώστου έπαιξε ξανά με συγκεκριμένο πλάνο και τακτική δίνοντας χώρο στον αντίπαλο, δεν απειλήθηκε ιδιαίτερα από την ΑΕΚ που είχε κατοχή και «κτύπησε» την κατάλληλη στιγμή. Έδειξε ξανά ότι έμαθε να είναι ανταγωνιστική με τον όποιο αντίπαλο. Έδειξε ξανά ότι κτίζει ταυτότητα, χαρακτήρα, και νοοτροπία .</p>
      <p>Στο 79΄ ο Κίνγκσλεϊ, σε σέντρα του Κορέια, έστειλε με κεφαλιά τη μπάλα στα δίκτυα! Το διάστημα 70’-80’ ήταν το καλύτερο της Νέας Σαλαμίνας με τη βελτίωση να έρχεται λόγω της εισόδου του Ντιστελ στο 69’ που έδωσε ταχύτητα και φρεσκάδα.Στο 79’ ο Μαριάνοβιτς έκανε την κεφαλιά στο δεύτερο δοκάρι, απέκρουσε ο Τόνιο. Ενώ στο 87΄ από πολύ κοντά ο Κινγκ δεν κατάφερε να βρει την μπάλα! Σταδιακά η Νέα Σαλαμίνα ανεβάζει απόδοση και μπορεί να κάνει πολύ θετικές σκέψεις για τη συνέχεια. Η ομάδα δείχνει να… αντικαθιστά τη χαμένη της δυναμικότητα με την απώλεια των Μαργκάσα, Τιάγκο, Γκολομπάρτ με την παρουσία ενός ικανού ρόστερ που αποτελείται εν πολλοίς από ισάξιους ποδοσφαιριστές που μπορούν να εισέλθουν στο παιχνίδι και να φέρουν σε πέρας την αποστολή τους.Καλύτερα νοιώθει ο Ιωάννης Κωστή που δέχτηκε κτύπημα στο πρόσωπο και αποχώρησε από το ματς. Ο μικρός αισθάνθηκε ζαλάδες ενώ δεν είχε ούτε καλή ορατότητα.</p>
      <related>
        <a href="https://www.24sports.com.cy/gr/sports/podosfairo/kypros/a-katigoria/nea-salamina/nea-salamina-problima-me-kosti"/>
      </related>
    </article>
  </body>
</html>