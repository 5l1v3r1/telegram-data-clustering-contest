<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/24/az-idojaras-miatt-sulyos-az-arvizhelyzet-eszak-olaszorszagban-egy-ember-eltunt"/>
    <meta property="og:site_name" content="infostart"/>
    <meta property="article:published_time" content="2019-11-24T11:19:00+00:00"/>
    <meta property="og:title" content="Az időjárás miatt súlyos az árvízhelyzet Észak-Olaszországban, egy ember eltűnt"/>
    <meta property="og:description" content="Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt."/>
  </head>
  <body>
    <article>
      <h1>Az időjárás miatt súlyos az árvízhelyzet Észak-Olaszországban, egy ember eltűnt</h1>
      <address><time datetime="2019-11-24T11:19:00+00:00">24 Nov 2019, 11:19</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/23/ujabb-aradasra-keszulnek-velenceben"/>
      </related>
      <h3>Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt.</h3>
      <p>Liguria régió Alessandria megyéjében egy gépkocsi három utassal a Bormida folyóba esett, a mentők két embert kimentettek, a harmadik, eltűnt személy után még folyik a kutatás.</p>
      <p>A Pó folyó Torinó közelében kilépett medréből. Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <p>A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <p>Velencében sem javult az árvízhelyzet, szombat éjjelre a vízszint 1,4 méterre nőtt. A város egyes részei változatlanul víz alatt állnak. A La Fenice operaházban vasárnap este készülnek Verdi Don Carlos című operájának évadnyitó bemutatójára. Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</p>
      <p>
        <i>Nyitókép: Utcai csatornanyílást igyekeznek megtisztítani Genovában 2019. november 23-án, amikor Liguria tartományban a viharral kísért felhőszakadás több térségben áradást okoz. MTI/EPA/ANSA/Luca Zennaro</i>
      </p>
    </article>
  </body>
</html>