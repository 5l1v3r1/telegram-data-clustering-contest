<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641762/%D8%AA%D8%B5%D9%85%DB%8C%D9%85-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%DA%A9%D8%A7%D9%84%D8%A7-%D8%A8%D9%87-%D8%B9%D8%B1%D8%A7%D9%82-%D9%88-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T11:25:00+00:00"/>
    <meta property="og:title" content="تصمیم بانک مرکزی برای صادرکنندگان کالا به عراق و افغانستان"/>
    <meta property="og:description" content="عضو کمیته ارز اتاق بازرگانی ایران گفت: امکان ثبت اطلاعات صادرات ریالی از ۱۰ اذر امکان پذیر خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/641762/%D8%AA%D8%B5%D9%85%DB%8C%D9%85-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86-%DA%A9%D8%A7%D9%84%D8%A7-%D8%A8%D9%87-%D8%B9%D8%B1%D8%A7%D9%82-%D9%88-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86">تصمیم بانک مرکزی برای صادرکنندگان کالا به عراق و افغانستان</a>
      </h1>
      <h2>عضو کمیته ارز اتاق بازرگانی ایران گفت: امکان ثبت اطلاعات صادرات ریالی از ۱۰ اذر امکان پذیر خواهد بود.</h2>
      <address><time datetime="2019-11-24T11:25:00+00:00">24 Nov 2019, 11:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد لاهوتی با اشاره به تعامل<b> بانک مرکزی</b> با <b>صادرکنندگان کالا</b> به عراق و افغانستان و گفت: بنا به اعلام کتبی بانک مرکزی، طی دو مرحله در روزهای ششم تیر و نهم شهریورماه ۹۸، این بانک ضمن آماده‌سازی سامانه های مرتبط و ایجاد درگاه ثبت اطلاعات این دسته از صادرکنندگان در سامانه جامع تجارت، شیوه‌نامه نحوه ثبت اطلاعات را منتشر کرده و نسبت به اخذ و پالایش اطلاعات اظهارنامه های ثبت شده صادرکنندگان به عراق و افغانستان اقدام کرده است.</p>
      <p>عضو کمیته ارزی اتاق بازرگانی، صنایع، معادن و کشاورزی ایران افزود: نظر به اینکه گروهی از صادرکنندگان به عراق و افغانستان، تاکنون موفق به ثبت اظهارنامه‌های خوددر سامانه یاد شده و متعاقبا رفع تعهد ارزی مربوطه نشده‌اند، امکان ثبت اطلاعات مربوط توسط صادرکنندگان کالا به این کشورها، از تاریخ ده آذر ۹۸ در سامانه جامع تجارت به آدرس WWW.nstsw.ir(بخش درگاه ثبت اطلاعات پروانه های صادراتی افغانستان و عراق) برقرار خواهد بود.</p>
      <p>وی تصریح کرد: در این میان، با توجه به تعامل بانک مرکزی با صادرکنندگان و تلاش در جهت رفع مشکلات موجود صادرکنندگان عراق و افغانستان که بعد از وضع تعهد ارزی با برخی چالش‌ها مواجه شده بودند، بانک مرکزی سیاست تعامل بیشتر را با صادرکنندگان پی گرفته است و در نتیجه بازه‌های زمانی مشخصی را برای صادرکنندگان تعیین کرده تا بتوانند اسناد خود را ثبت کرده و بانک مرکزی نیز به آنها رسیدگی کند.</p>
      <p>به گفته لاهوتی، چنانچه این اسناد مورد تائید بانک مرکزی قرار گیرد، رفع تعهد ارزی برای صادرکنندگان به عراق و افغانستان انجام خواهد شد؛ این در حالی است که بر اساس آخرین آمار، بانک مرکزی تقریبا دو میلیارد دلار صادرات ریالی صادرکنندگان به عراق و افغانستان را در مرحله قبل که ثبت سامانه شده است پذیرفته و رفع تعهد ارزی کرده است.</p>
      <p>رئیس کنفدراسیون صادرات ایران خاطرنشان کرد: از آنجایی که برخی از صادرکنندگان، از شیوه این اقدام و یا انجام مراحل ثبت اظهارنامه‌های صادراتی خود بی‌اطلاع بوده وآمادگی لازم برای این کار را نداشته و اطلاعات را در سامانه ثبت نکرده بودند، مشکلات کماکان وجود داشت و علیرغم آنکه بانک مرکزی آخرین مهلت دوره قبل را اخرین زمان اعلام کرده و آن مهلت هم سررسید شده بود، اما مسائل حل نشده باقی ماند.</p>
      <p>وی اظهار داشت: هم اکنون به جهت تعامل مثبت بانک مرکزی ، مجدد این زمان تمدید شده و افرادی که صادرات ریالی به عراق و افغانستان داشته و موفق به رفع تعهد ارزی نشده‌اند، باید حتما اطلاعات صادراتی خود و کوتاژهای صادراتی و مدارک مورد درخواست را در سامانه‌ اعلام شده بانک مرکزی به ثبت برسانند تا پس از بررسی از سوی بانک مرکزی، در صورت تائید نهایی رفع تعهد ارزی شوند.</p>
      <p>لاهوتی از صادرکنندگان درخواست کرد تا هر چه سریعتر نسبت به درج اطلاعات خود در سامانه جامع تجارت اقدام کرده و منتظر اعلام نتیجه از سوی بانک مرکزی باشند.</p>
    </article>
  </body>
</html>