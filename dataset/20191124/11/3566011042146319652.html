<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549616.html/%D8%AF%D8%B1-%D8%AC%D8%B3%D8%AA%D8%AC%D9%88%DB%8C-%D9%82%D9%86%D8%A7%D8%B1%DB%8C-%D9%87%D8%A7%DB%8C-%D9%86%D8%A7%D9%85%D8%B1%D8%A6%DB%8C--%D9%81%D8%B9%D8%A7%D9%84%DB%8C%D8%AA-%D8%AF%D9%88-%D9%87%D8%B2%D8%A7%D8%B1-%D8%AA%D8%A7%DA%A9%D8%B3%DB%8C-%D8%B2%D8%B1%D8%AF-%DA%A9%D8%A7%D8%BA%D8%B0%DB%8C-%D8%AF%D8%B1-%D8%B2%D8%A7%D9%87%D8%AF%D8%A7%D9%86-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T11:20:00+00:00"/>
    <meta property="og:title" content="در جستجوی قناری های نامرئی/ فعالیت دو هزار تاکسی زرد کاغذی در زاهدان!"/>
    <meta property="og:description" content="پس از گران شدن قیمت بنزین در کشور که تحت عنوان اصلاح قیمت اجرایی شد نگرانی ها از افزایش کرایه حمل و نقل در محورهای درون و برون شهری نیز شدت پیدا کرد."/>
  </head>
  <body>
    <article>
      <h1>در جستجوی قناری های نامرئی/ فعالیت دو هزار تاکسی زرد کاغذی در زاهدان!</h1>
      <h2>از اصرار مردم تا انکار شهرداری؛</h2>
      <address>
        <time datetime="2019-11-24T11:20:00+00:00">24 Nov 2019, 11:20</time>
      </address>
      <p>پس از گران شدن قیمت بنزین در کشور که تحت عنوان اصلاح قیمت اجرایی شد نگرانی ها از افزایش کرایه حمل و نقل در محورهای درون و برون شهری نیز شدت پیدا کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>؛ شهرستان زاهدان که بر روی کاغذ و تقسیم بندی های کشوری سیزدهمین کلانشهر کشور می باشد از این قاعده نه تنها مستثنی نبوده بلکه از سایر نقاط نیز پیشی گرفت و برخی رانندگان به طور خودسرانه اقدام به افزایش قیمت کرایه تاکسی کردند.<br/> <br/>قیمت هایی که به یک باره دو برابر تعرفه گذشته شد و علیرغم اینکه مسئولان امر این افزایش قیمت را خلاف قانون می دانند اما باز هم هیچ گوشی شنوا نیست و رانندگان متخلف به بهانه های مختلف از مسافران کرایه های دلخواه خود را اخذ می کنند و یا اینکه تنها به دربستی روی آورده اند.<br/> <br/>گران شدن خودسرانه کرایه تاکسی از یک سو و نبود خودرو و ایستگاه تاکسی از سوی دیگر بیش از پیش کاستی های این روستای در ظاهر کلانشهر را نمایان کرده و متولیان امر هم تنها به سخنرانی و وعده و وعید روی آورده اند اما دریغ از ذره ای عمل.<br/> <br/>از آنجا که سامان دهی تاکسی های درون شهری بر عهده شهرداری زاهدان با رئیس سازمان مدیریت حمل و نقل، بار و مسافر شهرداری زاهدان گفت وگو کردیم که وی صراحتاً گفت: حدود دو هزار دستگاه تاکسی درون شهری تنها در زاهدان ثبت شده است که همه آنها نیز در سطح فعال هستند.<br/> <br/>جلیل دهقانی این گفته را در حالی بیان کرد که اکثر قریب به اتفاق مردم این رقم را غیرقابل باور و نوعی دروغ بزرگ شهرداری به شهروندان می دانند چرا که آنها معتقدند در شلوغ ترین ساعات روز هم خبری از تاکسی های این سازمان یا همان تاکسی های زرد نیست و به تعداد اندک فعالیت دارند.<br/> <br/>سالارزهی یکی از شهروندان زاهدانی در این رابطه به خبرنگار ما گفت: من به دلیل اینکه خودروی شخصی ندارم مجبورم برای ترددهای ضروری و حضور در محل کار و برگشت به منزل از تاکسی استفاده کنم اما متاسفانه در اصلی ترین خیابان های شهر هم آنقدر تاکسی های زرد کم تردد می کنند که چاره ای جز استفاده از خودروهای مسافرکش شخصی ندارم.<br/> <br/>وی افزود: خودروهای شخصی هم به دلیل کاهش سهمیه بنزین کرایه ها را تا 3 برابر افزایش داده اند و بر روی عملکرد آنها نیز هیچ نظارتی وجود ندارد. تاکسی های مصوب سازمان تاکسیرانی هم که باید خدمات رسانی کنند در شهر دیده نمی شوند و آن معدود خودروهایی که تردد می کنند نیز کفاف این حجم مسافر را نمی دهد.<br/> <br/>این شهروند همچنین به نبود ایستگاه تاکسی در کلانشهر زاهدان هم انتقاد داشت و گفت: جای تعجب دارد که در این شهر در بیشتر نقاط تابلوی ایستگاه تاکسی وجود دارد اما در عمل هیچ خودرویی نیست که بخواهد کار جابجایی مسافر را انجام دهد که باید بررسی شود.<br/> <br/>خبرنگار عصرهامون این موضوع را هم از رئیس سازمان مدیریت حمل و نقل، بار و مسافر شهرداری زاهدان پرس و جو کرد اما دهقانی این بار هم نظری بر خلاف عقیده شهروندان داشت و گفت: در کلانشهر زاهدان 90 ایستگاه تاکسی جانمایی شده که در تمام آنها هم خودرو مستقر بوده و مشغول خدمت رسانی هستند!<br/> <br/>وی تاکید کرد: اگر این تاکسی ها در شهر فعال نباشند قطعاً سهمیه سوخت آنها باطل می شود پس نتیجه می گیریم که همه 2 هزار خودرو مشغول رسانی به مردم هستند! اما از شهروندان درخواست می شود تا در صورت مشاهده هرگونه تخلف، مراتب را به شماره 137 اعلام کنند تا در اسرع وقت با متخلف برخورد شود.<br/><br/><b>تاکسی های زرد کاغذی </b><br/><br/>برای پیگیری بیشتر این موضوع و درک بهتر از نظرات مردم و مسئولان شهرداری زاهدان به سراغ دبیر قرارگاه سوخت سیستان وبلوچستان رفتیم که محمد محبی در این باره گفت: آنچه در گزارش دستگاه ها و روی کاغذ اعلام شده است حدود سه هزار و 400 تاکسی درون شهری در سطح استان فعال است.<br/> <br/>محبی اما به این موضوع نیز اشاره کرد که این رقم تنها بر اساس خوداظهاری مسئولان است که بر روی کاغذ نوشته شده ولی در عمل و با یک بررسی اولیه دریافتیم که حجم زیادی از این خودروها عملاً هیچ گونه فعالیتی ندارند و صاحبان خودروها صرفاً از سهمیه بالای سوخت این تاکسی ها برای منافع شخصی خود استفاده می کنند و هیچ خدمتی به شهروندان ارائه نمی کنند.<br/> <br/>وی تاکید کرد: این موضوع، هم در جلسه قرارگاه سوخت استان به ریاست معاون امنیتی و انتظامی استاندار و هم در جلسه کمیسیون برنامه ریزی و هماهنگی و نظارت بر مبارزه با قاچاق که به ریاست استاندار برگزار شد اعلام و هشدارهای لازم را داده ایم.<br/> <br/>محبی ادامه داد: مسئولان امر نیز کوتاهی های موجود را قبول دارند و در نهایت همه شهرداری ها مکلف شدند با همکاری فرمانداری ها نهایتاً ظرف مدت 15 روز وضعیت ناوگان خدمات درون شهری خود را ساماندهی کنند و در صورت بروز هرگونه کوتاهی و عدم رفع موارد تذکر داده، با بالاترین مقام دستگاه متخلف برخورد شدید قضایی و قانونی می شود.<br/><br/>علی ایحال با توجه به گفته های مردم و مسئولان اظهار نظر نهایی را بر عهده شهروندان می گذاریم.<br/> <br/>انتهای پیام/</p>
    </article>
  </body>
</html>