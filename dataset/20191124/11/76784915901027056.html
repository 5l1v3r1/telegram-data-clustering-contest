<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/24/ujabb_ot_halalos_aldozata_van_az_iraki_zavargasoknak/"/>
    <meta property="og:site_name" content="Index.hu"/>
    <meta property="article:published_time" content="2019-11-24T11:19:00+00:00"/>
    <meta property="og:title" content="Újabb öt halálos áldozata van az iraki zavargásoknak"/>
    <meta property="og:description" content="A biztonsági erők éles lőszerrel lőttek a tüntetőkre, sok a sebesült."/>
  </head>
  <body>
    <article>
      <h1>Újabb öt halálos áldozata van az iraki zavargásoknak</h1>
      <address><time datetime="2019-11-24T11:19:00+00:00">24 Nov 2019, 11:19</time> by <a rel="author">-ef-</a></address>
      <p>Legalább öt embert megöltek, és több mint százat megsebesítettek az iraki biztonsági erők a hét végén a Bagdadban és több dél-iraki városban lezajlott kormányellenes tüntetéseken – írja az MTI. A fővárosban a biztonsági erők éleslőszert és könnygázt vetettek be az oszlatáshoz, az összecsapások során mintegy ötvenen meg is sebesültek - közölték rendőrségi és egészségügyi források.</p>
      <p>Bagdadban három, a kőolajban gazdag Bászra melletti Umm-Kaszr stratégiai fontosságú kikötője közelében további két ember halt meg, és utóbbi helyszínen</p>
      <aside>több mint hetvenen megsebesültek, amikor a biztonságiak éleslőszerrel oszlattak.</aside>
      <p>A tüntetők a kikötőhöz vezető utat akarták eltorlaszolni, hétfő óta immár harmadszor. A biztonsági erők pénteken tisztították meg a Bagdadtól mintegy 550 kilométerre délre fekvő kikötőhöz vezető utat a tüntetőktől, azóta ismét zavartalan a forgalom.</p>
      <p>Kórházi vezetők szerint a haláleseteket éleslőszer okozta, a sebesültek között néhánynak súlyos az állapota. Szemtanúk szerint nagy létszámban vonultak ki a biztonsági erők a helyszínre, és két égő katonai járművet is lehetett látni. Az ország középső részén fekvő Nászírijában, ahol vasárnap is folytatódtak a tüntetések, egy kórházból gyermekeket kellett kimenekíteni, mert a biztonságiak könnygázt vetettek be az épület udvarán.</p>
      <p>A síiták szent városában, Kerbelában a biztonsági erők legalább 24 embert megsebesítettek, amikor tüzet nyitottak a helyi kormányzati épületek felé tartó tüntetőkre. A Szaddám Huszein megbuktatása óta legsúlyosabb tüntetéseken a tiltakozók a kormány lemondását, a parlament feloszlatását és az Irak elleni 2003-as amerikai invázió után hatalomra került, korruptnak tartott politikai osztály távozását követelik.</p>
      <p>Az Iraki Emberi Jogi Főbiztosság szerint a főként Bagdadot és a kőolajban gazdag déli országrészt érintő tüntetések során eddig mintegy <a href="https://index.hu/kulfold/2019/10/27/irak_tuntetes_aldozat/">330 ember halt meg</a>, többségükben tüntetők. Több emberi jogi szervezet azzal vádolta az iraki biztonsági erőket, hogy túlzott erőszakot alkalmaznak a tiltakozások elfojtása érdekében, előfordult, hogy <a href="https://index.hu/kulfold/2019/10/05/ujabb_8_halottja_van_a_bagdadi_tunteteseknek_rendorsegi_mesterloveszek_lovik_a_tuntetoket/">mesterlövészek lőtték</a> a tüntetőket. </p>
      <related>
        <h4>Kapcsolódó</h4>
        <a href="https://index.hu/kulfold/2019/10/27/irak_tuntetes_aldozat/"/>
      </related>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>