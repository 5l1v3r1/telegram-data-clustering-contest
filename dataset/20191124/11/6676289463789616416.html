<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/duba-politisti-focuri-arma-braila-327250.html"/>
    <meta property="og:site_name" content="Observator"/>
    <meta property="article:published_time" content="2019-11-24T11:59:00+00:00"/>
    <meta property="og:title" content="Dubă oprită de poliţişti cu 13 focuri de armă, în Brăila"/>
    <meta property="og:description" content="O dubă înmatriculată în Marea Britanie a fost oprită cu 13 focuri de armă, de poliţiştii din Brăila şi Ialomiţa care s-au mobilizat exemplar pentru a opri autoutilitara."/>
  </head>
  <body>
    <article>
      <h1>Dubă oprită de poliţişti cu 13 focuri de armă, în Brăila</h1>
      <address><time datetime="2019-11-24T11:59:00+00:00">24 Nov 2019, 11:59</time> by <a rel="author">Cristi Ioniţă</a></address>
      <p>
        <b>
          <b>O dubă înmatriculată în Marea Britanie a fost oprită cu 13 focuri de armă, de poliţiştii din Brăila şi Ialomiţa care s-au mobilizat exemplar pentru a opri autoutilitara.</b>
        </b>
      </p>
      <p>Poliţiştii din Ialomiţa au încercat să oprească duba pe raza localităţii Traian, însă şoferul nu a oprit la semnalele agenţilor.</p>
      <h3>Ce s-a întâmplat cu şoferul dubei oprite de poliţişti cu focuri de armă</h3>
      <p>Conform <a href="http://debraila.ro/exclusiv-foto-urmarire-in-trafic-cu-13-focuri-de-arma-in-judetul-braila-trage-ma-si-n-noi-soferul-suspect-a-intrat-in-masina-de-politie-iar-apoi-s-a-rasturnat/">De Brăila</a>, oamenii legii au pornit în urmărirea autoutilitarei şi au solicitat ajutorul colegilor din Brăila.</p>
      <p>Aceştia din urmă au ajuns în dreptul dubei pe raza localităţii Viziru şi au încercat să se apropie de aceasta, moment în care şoferul autoutilitarei a virat brusc, lovind maşina poliţiei.</p>
      <p>Din dinamica accidentului, duba s-a răsturnat în afara carosabilului, iar doi bărbaţi care erau pasageri au reuşit să fugă.</p>
      <p>Şoferul, un bărbat în vârstă de 46 de ani, a rămas încarcerat şi a fost dus de poliţişti la spital.</p>
      <p>Sursa amintită precizează că cei trei bărbaţi din dubă ar fi toţi din Buzău şi că şoferul nu ar fi avut permis de conducere.</p>
      <p>De asemenea, ancheta a scos la iveală că poliţiştii din Ialomiţa au tras 13 focuri de armă în încercarea de a opri duba.</p>
    </article>
  </body>
</html>