<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/gerb-predlagat-byudzhet-na-zastoya-ubedena-bsp.html"/>
    <meta property="og:site_name" content="News.bg"/>
    <meta property="article:published_time" content="2019-11-24T11:52:30+00:00"/>
    <meta property="og:title" content="ГЕРБ предлагат бюджет на застоя, убедена БСП"/>
    <meta property="og:description" content="Средствата в бюджета потъвали, а не се използвали за реформи"/>
  </head>
  <body>
    <article>
      <h1>ГЕРБ предлагат бюджет на застоя, убедена БСП</h1>
      <address>
        <time datetime="2019-11-24T11:52:30+00:00">24 Nov 2019, 11:52</time>
      </address>
      <p><b>ГЕРБ предлагат бюджет на застоя</b>. Средствата в бюджета не се използват, за да се направят необходимите реформи, а <b>потъват</b>. Това коментира секретарят на парламентарната група на БСП Димитър Данчев пред БНР. </p>
      <p>По думите му имало <b>множество средства, които не са събрани</b> - такъв бил случаят и със Сребърния фонд. При управлението на БСП от 2005 до 2009 г. в него били събрани 2,5. млрд. лв., като в момента вече е трябвало да са били събрали поне 10 млрд. лв, а реално били <b>само около 3 млрд</b>. лв.</p>
      <p>"Ако бяха събрани тези средства, <b>щеше да има много повече средства за заплати, пенсии и подобряване на демографската политик</b>а", настоя Данчев, допълвайки, че в момента почти всички социални плащания били без промяна или с почти незабележимо увеличение.</p>
      <p>Той допълни, че обществените средства следва да решават проблемите - с демографската криза, здравеопазването, образованието и доходите, но <b>бюджетът, предложен от ГЕРБ, не давал решения за подобряването им</b>.</p>
      <p>Данчев коментира, че за да се подобри здравеопазването, било нужно <b>болниците да спрат да бъдат търговски дружества</b>. "Необходимо е да се създаде базова заплата за медицинския персонал. Виждаме, че сега каквито и средства да бъдат отпуснати, не достигат до медицинските специалисти, а потъват. От БСП предлагаме да се намали ДДС за лекарствата от 20 на 9%, както и лекарствата за децата до 14 годишна възраст да бъдат безплатни", обясни той.</p>
      <p>Попитан за проблема с фиктивните болнични листове и предложението да не се плаща първият ден от болничните, Димитър Данчев каза, че и в тази ситуация, както и в много други случаи, се вижда, че Бойко <b>Борисов бил силен в привидното потушаване на проблемите, но е слаб в предотвратяването и решаването им</b>.</p>
      <p>"Вместо да се потърси решение, <b>управляващите искат да накажат коректните граждани, които си плащат осигуровките</b>, като не им се плаща първият ден от болничните", обясни народният представител.</p>
      <p>Той коментира и прогнозата на експертна група, финансирана от Министерството на труда и социалната политика, в която се твърди, че ако не се вземат спешни мерки за подобряване качеството на живот в страната, <b>все по-малко българи ще се осмеляват да създават семейства и все повече хора ще емигрират</b> в други страни.</p>
      <p>"<b>Резултатът от политиката на сегашното правителство е, че само след около 15 години България ще има силно ограничен пазар на труда</b>, <b>по-лошо здравеопазване, както и задълбочаване на икономическите неравенства</b>", подчерта представителят на БСП.</p>
      <p>"Този парламент, в сегашният му вид, е изчерпан. Скандалите в управляващата коалиция са ежедневие. <b>Този кабинет няма бъдеще и вреди на страната</b>", настоя Димитър Данчев.</p>
    </article>
  </body>
</html>