<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779540/%D8%AA%D9%88%D9%84%DB%8C%D8%AF-%DA%AF%D8%A7%D8%B2-%D8%AF%D8%B1-%D8%AE%D8%A7%D9%86%DA%AF%DB%8C%D8%B1%D8%A7%D9%86-%DB%8C%DA%A9-%D9%85%DB%8C%D9%84%DB%8C%D9%88%D9%86-%D9%85%D8%AA%D8%B1%D9%85%DA%A9%D8%B9%D8%A8-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:03:02+00:00"/>
    <meta property="og:title" content="یک مقام مسئول خبر داد: تولید گاز در خانگیران یک میلیون مترمکعب افزایش یافت"/>
    <meta property="og:description" content="تولید روزانه گاز منطقه عملیاتی خانگیران، با انجام عملیات اصلاحی حدود یک میلیون مترمکعب افزایش یافت."/>
  </head>
  <body>
    <article>
      <h1>یک مقام مسئول خبر داد: تولید گاز در خانگیران یک میلیون مترمکعب افزایش یافت</h1>
      <address>
        <time datetime="2019-11-24T11:03:02+00:00">24 Nov 2019, 11:03</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت نفت، محمدرضا سلطانی، مدیر امور فنی شرکت بهره‌برداری نفت و گاز شرق گفت: با انجام پنج مورد عملیات مسدودسازی قسمت آبده پنج حلقه چاه، سه مورد اسیدکاری چاه‌ها و مشبک‌کاری دو حلقه چاه به‌وسیله لوله مغزی سیار، تولید گاز منطقه خانگیران افزایش یافت.</p>
      <p>وی به برنامه شرکت نفت و گاز شرق برای تولید مستمر و پایدار گاز در فصل زمستان اشاره و تصریح کرد: برای تولید مستمر و پایدار گاز در فصل زمستان اقدام‌هایی از قبیل نصب تفکیک‌گرهای سرچاهی دو حلقه چاه، نظارت بر تعمیر و تکمیل سه چاه خانگیران و برنامه‌ریزی و نظارت بر آماده‌سازی محوطه دو حلقه چاه برای استقرار دکل حفاری انجام شده است.</p>
      <p>سلطانی افزود: طراحی و نصب شعله‌پوش جدید در گودال‌های سوخت که سبب کاهش قابل ملاحظه مصرف گاز سوخت پایلوت و جلوگیری از آلودگی‌های زیست‌محیطی، تهیه گزارش اطلاعات و عملکرد مخزن و به‌روزآوری تاریخچه تولید و اجرای مدل مخزن شبیه‌ساز از دیگر فعالیت‌های انجام‌شده در این زمینه است، همچنین آنالیز نتایج شاخص بهره‌دهی چاه‌ها و نمودار نگار تولید، انجام ۵۰ مورد آزمایش‌های ممیزی فشارشکن و انجام پنج مورد آزمایش شاخص بهره‌دهی- تزریق‌پذیری، برنامه‌ریزی شده و پایان یافته است.</p>
      <p>مدیر امور فنی شرکت بهره‌برداری نفت و گاز شرق، استفاده از فناوری‌های جدید مانند تزریق ژل پلیمری برای کنترل آب چاه‌های آبده، فناوری Seal Maker برای رفع نشتی در رشته تکمیلی و تاج چاه‌ها و فناوری Down hole video برای بررسی مانع در چاه را به عنوان راهکار رفع مشکل‌ برخی چاه‌ها عنوان کرد.</p>
    </article>
  </body>
</html>