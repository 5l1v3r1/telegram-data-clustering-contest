<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Espanya-Eurovisio-Junior-Melani-Marte_0_2349965049.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T11:18:31+00:00"/>
    <meta property="og:title" content="Espanya torna avui a Eurovisió Junior amb Melani i ‘Marte’"/>
    <meta property="og:description" content="El festival se celebra a la ciutat polonesa de Gliwice i s'emetrà per La 1 a partir de les 16 h"/>
  </head>
  <body>
    <article>
      <h1>Espanya torna avui a Eurovisió Junior amb Melani i ‘Marte’</h1>
      <h2>El festival se celebra a la ciutat polonesa de Gliwice i s'emetrà per La 1 a partir de les 16 h</h2>
      <address>
        <time datetime="2019-11-24T11:18:31+00:00">24 Nov 2019, 11:18</time>
      </address>
      <p>La jove cantant valenciana Melani García, de 12 anys, representarà aquesta tarda Espanya en la 17a edició d’Eurovisió Junior, la versió infantil del festival de la cançó que organitza la Unió Europea de Radiodifusió. Melani interpretarà el tema <i>Marte</i> en la tornada d’Espanya a aquest certamen després d’haver renunciat a participar-hi els últims dotze anys. Les quatre ocasions en què el festival sí que va comptar amb representants espanyols es van saldar amb una victòria (María Isabel, amb <i>Antes muerta que sencilla</i>, el 2004), dues segones posicions (Sergio García, el 2003, i Antonio José, el 2005) i un quart lloc (Dani Fernández, el 2006).</p>
      <p>Melani, que es va donar a conèixer l’any passat quan va guanyar la quarta edició de <i>La Voz kids</i>, va ser escollida directament per TVE i competirà contra representants de divuit països més en una gala que tindrà lloc a la ciutat polonesa de Gliwice i que es podrà seguir en directe a partir de les 16 h per La 1.</p>
    </article>
  </body>
</html>