<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/24/7103418/"/>
    <meta property="og:site_name" content="Європейська правда"/>
    <meta property="article:published_time" content="2019-11-24T11:40:20+00:00"/>
    <meta property="og:title" content="У ЄС вперше застосували новий механізм розподілу біженців"/>
    <meta property="og:description" content="У ЄС вперше активували ухвалений у вересні новий механізм розподілу біженців."/>
  </head>
  <body>
    <article>
      <h1>У ЄС вперше застосували новий механізм розподілу біженців</h1>
      <address>
        <time datetime="2019-11-24T11:40:20+00:00">24 Nov 2019, 11:40</time>
      </address>
      <p>У ЄС вперше активували ухвалений у вересні новий механізм розподілу біженців.</p>
      <p>Про це повідомляє "Європейська правда" з посиланням на <a href="https://www.dw.com/uk/%D0%B3%D0%BE%D0%BB%D0%BE%D0%B2%D0%BD%D0%B0/s-9874">DW.</a></p>
      <p>Новий механізм збираються застосувати щодо 213 біженців, яких врятували волонтери судна Ocean Viking у Середземному морі.</p>
      <p>На борту Ocean Viking перебували 213 мігрантів, яких нещодавно врятували представники організації "Лікарі без кордонів" та SOS Méditerranée у Середземномор'ї. Усім мігрантам дозволили висадитися у сицилійському місті Мессіна. Тепер вони будуть розподілені між країнами ЄС, які погодилися взяти участь у відповідному механізмі.</p>
      <p>Крім того, у суботу, італійська берегова охорона врятувала понад 140 мігрантів, які плили на судні, що перевернулося поблизу острова Лампедуза. За словами врятованих мігрантів, близько 20 людей із цього судна пропали безвісти, наразі їх розшукують співробітники європейської прикордонної служби Frontex.</p>
      <p>Нагадаємо, у вересні чотири країни-члени Європейського Союзу - Німеччина, Франція, Італія та Мальта - досягли угоди щодо тимчасового механізму розподілу мігрантів, врятованих у Середземному морі на шляху до Європи. Деталі угоди не повідомлялися. Пізніше Хорватія, Фінляндія, Ірландія, Литва, Люксембург та Португалія також погодилися взяти участь у цьому механізмі.</p>
      <p>До ухвалення цього механізму Мальта та Італія - країни ЄС, що найбільше потерпають від потоку мігрантів - відмовлялися приймати судна з урятованими в Середземному морі мігрантами на борту.</p>
    </article>
  </body>
</html>