<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743381"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T11:15:00+00:00"/>
    <meta property="og:title" content="สาวกไอเอสหญิงเยอรมันกลับประเทศ"/>
    <meta property="og:description" content="หญิงชาวเยอรมันที่เชื่อกันว่าเป็นสมาชิกกลุ่มไอเอสในซีเรีย เดินทางกลับประเทศพร้อมกับลูก 3 คน เบื้องต้นยังไม่ถูกเจ้าหน้าที่จับกุม"/>
  </head>
  <body>
    <article>
      <h1>สาวกไอเอสหญิงเยอรมันกลับประเทศ</h1>
      <address>
        <time datetime="2019-11-24T11:15:00+00:00">24 Nov 2019, 11:15</time>
      </address>
      <p>
        <b>หญิงชาวเยอรมันที่เชื่อกันว่าเป็นสมาชิกกลุ่มไอเอสในซีเรีย เดินทางกลับประเทศพร้อมกับลูก 3 คน เบื้องต้นยังไม่ถูกเจ้าหน้าที่จับกุม</b>
      </p>
      <p>สำนักข่าวเอเอฟพีรายงานจากเมืองแฟรงค์เฟิร์ต ประเทศเยอรมนี เมื่อวันที่ 24 พ.ย. ว่า หญิงวัย 30 ปี ที่เปิดเผยชื่อเพียง "ลอร่า เอช." ชาวรัฐเฮสเซิน ทางภาคกลางฝั่งตะวันตกของเยอรมนี เดินทางถึงสนามบินแฟรงค์เฟิร์ต เมื่อคืนวันเสาร์ (23 พ.ย.) โดยเที่ยวบินโดยสารจากสนามบินเมืองเออร์บิล ทางภาคเหนือของอิรัก กลายเป็นสมาชิกกลุ่มไอเอสหญิงวัยผู้ใหญ่คนแรก ที่เดินทางจากซีเรียกลับสู่เยอรมนี โดยผ่านช่องทางที่ถูกต้อง<br/><br/>แม้ว่า นางลอร่า เอช. จะไม่ถูกจับกุมทันทีที่เธอกลับถึงประเทศบ้านเกิด แต่เธอจะถูกเจ้าหน้าที่สอบสวน ฐานต้องสงสัยเป็นสมาชิกองค์การก่อการร้าย รวมทั้งข้อหาเลี้ยงดูลูกไม่ดีพอ จากรายงานของหนังสือพิมพ์รายสัปดาห์ แดร์ สปีเกล โดยอ้างแหล่งข่าวเจ้าหน้าที่ความมั่นคง</p>
      <figure>
        <img src="https://www.dailynews.co.th/admin/upload/20191124/news_vgyqCcfGtU182740_533.jpg?v=20191125052?v=1561"/>
      </figure>
      <p>รายงานของ แดร์ สปีเกล ระบุอีกว่า นางลอร่า เอช. ออกเดินทางจากเมืองกีสเซิน ทางภาคกลางของเยอรมนี เมื่อปี พ.ศ. 2559 ไปยังซีเรีย พร้อมกับลูก และสามีชาวอเมริกันเกิดในโซมาเลีย ก่อนจะเข้าร่วมกับกลุ่มไอเอสในซีเรีย โดยก่อนหน้านั้น เธอมีความเกี่ยวพันกับกลุ่มหัยวรุนแรงทางศาสนาในเยอรมนี และเคยโพสต์ข้อความทางออนไลน์ ขอรับเงินบริจาคช่วยซีเรีย แต่เธอนำเงินไปใช้ในกิจกรรมของกลุ่มซาลาฟิสต์ในเยอรมนี<br/><br/>หลังจากสามีเสียชีวิตจากการสู้รบ และเธอเองถูกกองกำลังนักรบชาวเคิร์ดจับกุมในซีเรีย นางลอร่า เอช. เลิกฝักใฝ่กลุ่มไอเอส และได้รับการช่วยเหลือจากองค์กรช่วยเหลือของสหรัฐ ออกจากเรือนจำ อัล-ฮอล ทางตะวันออกเฉียงเหนือของซีเรีย ข้ามแดนไปเมืองเออร์บิล ในเขตปกครองตนเองชาวเคิร์ด ทางเหนือของอิรัก ก่อนจะเดินทางกลับเยอรมนี.<br/><br/>ภาพ - AFP, REUTERS</p>
    </article>
  </body>
</html>