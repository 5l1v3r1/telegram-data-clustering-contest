<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426445/omospondia-stratiwtikwn-lyste-to-problhma-me-ta-farmaka-sta-dwdekanhsa"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T11:55:01+00:00"/>
    <meta property="og:title" content="Ομοσπονδία Στρατιωτικών: Λύστε το πρόβλημα με τα φάρμακα στα Δωδεκάνησα"/>
    <meta property="og:description" content="Με έγγραφό της η Πανελλαδική Ομοσπονδία Ενώσεων Στρατιωτικών (ΠΟΕΣ) ζητεί να παρέμβει ξανά η πολιτική ηγεσία του υπουργείου Εθνικής Άμυνας για να λυθούν τα προβλήματα με τη χορήγηση φαρμάκων που αντιμετωπίζουν τα στελέχη της Πολεμικής Αεροπορίας που υπηρετούν στα Δωδεκάνησα."/>
  </head>
  <body>
    <article>
      <h1>Ομοσπονδία Στρατιωτικών: Λύστε το πρόβλημα με τα φάρμακα στα Δωδεκάνησα</h1>
      <address>
        <time datetime="2019-11-24T11:55:01+00:00">24 Nov 2019, 11:55</time>
      </address>
      <p>
        <b>Με έγγραφό της η Πανελλαδική Ομοσπονδία Ενώσεων Στρατιωτικών (ΠΟΕΣ) ζητεί να παρέμβει ξανά η πολιτική ηγεσία του υπουργείου Εθνικής Άμυνας για να λυθούν τα προβλήματα με τη χορήγηση φαρμάκων που αντιμετωπίζουν τα στελέχη της Πολεμικής Αεροπορίας που υπηρετούν στα Δωδεκάνησα.</b>
      </p>
      <p>Όπως αναφέρεται στο σχετικό έγγραφο, υπηρετούντες στρατιωτικοί στα νησιά των Δωδεκανήσων εκφράζουν ανησυχία για το γεγονός ότι «στην προσπάθειά τους να προμηθευτούν φάρμακα, δια της συνήθους διαδικασίας μέσω των βιβλιαρίων τους, τα ιδιωτικά φαρμακεία τους ενημέρωσαν ότι η υπογραφείσα σύμβαση μεταξύ του ΥΠΕΘΑ (και ΛΣ) με τον Φαρμακευτικό Σύλλογο Δωδεκανήσου, δεν έχει ισχύ για τους ίδιους (τους υπηρετούντες στην Πολεμική Αεροπορία)».</p>
      <p>Η ΠΟΕΣ υπενθυμίζει ότι ο Φαρμακευτικός Σύλλογος Δωδεκανήσου «είχε ενημερώσει κατά το παρελθόν τις μονάδες, η έδρα των οποίων ευρίσκεται στην εδαφική αρμοδιότητά του, ότι η σύμβαση του ΥΠΕΘΑ μαζί του έληξε και θα σταματούσε την όποια χορηγία φαρμάκων στους στρατιωτικούς.<br/>Ωστόσο, μετά την ανάδειξη του θέματος από την Ομοσπονδία μας και τα ερωτήματα που ετέθησαν από βουλευτές, κατά τη διαδικασία του κοινοβουλευτικού ελέγχου, η παρέμβαση της πολιτικής ηγεσίας ήταν άμεση και καταλυτική και από τον μήνα Οκτώβριο του 2019 η σύμβαση εξακολούθησε». Η ΠΟΕΣ ζητεί νέα παρέμβαση του υπουργείου και από τους βουλευτές να αναδείξουν το θέμα προς επίλυσή του.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/421286/sth-boylh-to-problhma-me-ta-farmaka-twn-stratiwtikwn"/>
        <a href="https://www.rodiaki.gr/article/421096/den-tha-xorhgoyntai-farmaka-se-stratiwtikoys-apo-shmera"/>
        <a href="https://www.rodiaki.gr/article/420911/stamata-h-paroxh-farmakwn-sta-dwdekanhsa-gia-toys-stratiwtikoys"/>
      </related>
    </article>
  </body>
</html>