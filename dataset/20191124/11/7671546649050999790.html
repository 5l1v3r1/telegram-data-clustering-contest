<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914925"/>
    <meta property="og:site_name" content="Dnevnik"/>
    <meta property="article:published_time" content="2019-11-24T11:00:00+00:00"/>
    <meta property="og:title" content="V Mehiki našli rekordno število okostij mamutov"/>
    <meta property="og:description" content="V Mehiki so pred kratkim odkrili jami, stari okrog 15.000 let, v katerih so našli kosti vsaj 14 mamutov. Gre za največje odkritje ostankov mamuta, ki obenem dokazuje, da so bili lovci in nabiralci v poznem pleistocenu bolje organizirani, kot so znanstveniki domnevali doslej."/>
  </head>
  <body>
    <article>
      <h1>V Mehiki našli rekordno število okostij mamutov</h1>
      <address><time datetime="2019-11-24T11:00:00+00:00">24 Nov 2019, 11:00</time> by <a rel="author">STA</a></address>
      <p>
        <b>V Mehiki so pred kratkim odkrili jami, stari okrog 15.000 let, v katerih so našli kosti vsaj 14 mamutov. Gre za največje odkritje ostankov mamuta, ki obenem dokazuje, da so bili lovci in nabiralci v poznem pleistocenu bolje organizirani, kot so znanstveniki domnevali doslej.</b>
      </p>
      <p>Do odkritja jam so znanstveniki menili, da so naši predniki mamute lovili le takrat, ko so bili lahka tarča, na primer ko so zatavali v blato ali močvirje.</p>
      <p>Omenjeni jami pa po mnenju znanstvenikov z mehiškega inštituta za antropologijo in zgodovino dokazujeta, da je bila metoda lova na mamute veliko bolj premišljena.</p>
      <p>Nekatere živali iz jame imajo namreč znake, da so jih lovili, zaradi česar znanstveniki domnevajo, da so našli "prvo past za mamute na svetu".</p>
      <p>Jami, ki sta v globino merili okrog 1,7 metra, sta skrivali več kot 800 kosti mamutov kot tudi sledi prvih ljudi, ki so se naselili v okolici Ciudad de Mexica.</p>
      <p>Po poročanju agencij AFP in dpa so ju odkrili med izkopavanji kakšnih 40 kilometrov severno od glavnega mesta.</p>
      <p>Raziskovalci menijo, da je na tem območju živelo vsaj pet čred mamutov, in pričakujejo še več podobnih odkritij.</p>
      <p>V Mehiki so sicer že v sedemdesetih letih prejšnjega stoletja med gradnjo podzemne železnice v glavnem mestu našli okostje mamuta.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914814/magazin/kulinarika/kulinaricne/najdrazja-hrana-na-svetu"/>
        <a href="https://www.dnevnik.si/1042914684/magazin/znanost-in-tehnologija/v-meteoritih-nasli-sladkorje-nastale-v-vesolju"/>
      </related>
    </article>
  </body>
</html>