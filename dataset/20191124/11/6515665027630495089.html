<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3363455/izbori-u-hongkongu-posle-nekoliko-meseci-nasilnih-protesta-gradjani-izlaze-na-glasanje-rekordan-odziv-biraca-video"/>
    <meta property="og:site_name" content="kurir.rs"/>
    <meta property="article:published_time" content="2019-11-24T11:03:00+00:00"/>
    <meta property="og:title" content="IZBORI U HONGKONGU: Posle nekoliko meseci nasilnih protesta građani izlaze na glasanje, rekordan odziv birača! (VIDEO)"/>
    <meta property="og:description" content="Rekordan broj birača glasao je danas na lokalnim izborima u Hongkongu koji se vide kao barometar podrške za liderku Keri Lam čiji mandat je obeležen gotovo šestomesečnim protestima koji su često bili i nasilni."/>
  </head>
  <body>
    <article>
      <h6 class="kicker">dan d</h6>
      <h1>IZBORI U HONGKONGU: Posle nekoliko meseci nasilnih protesta građani izlaze na glasanje, rekordan odziv birača! (VIDEO)</h1>
      <address>
        <time datetime="2019-11-24T11:03:00+00:00">24 Nov 2019, 11:03</time>
      </address>
      <p>
        <b>Rekordan broj birača glasao je danas na lokalnim izborima u Hongkongu koji se vide kao barometar podrške za liderku Keri Lam čiji mandat je obeležen gotovo šestomesečnim protestima koji su često bili i nasilni.</b>
      </p>
      <p>Vladini podaci pokazuju da je do sada glasalo 1.524.675 osoba, a preostalo je još devet sati do zatvaranja birališta, preneo je Rojters.</p>
      <figure>
        <iframe src="https://www.youtube.com/embed/CJxT76jmqcw" width="560" height="315" data-service="Youtube" scrolling="no"/>
      </figure>
      <p>
        <b>To je premašilo izlaznost na prošlim lokalnim izborima pre četiri godine.</b>
      </p>
      <p>Više od 4,13 miliona glasača u Hongkongu ima pravo glasa na lokalnim izborima, prvima od početka nemira koji su u junu zahvatili tu autonomnu kinesku teritoriju.</p>
      <figure>
        <iframe src="https://www.youtube.com/embed/HpqGxL3HBik" width="560" height="315" data-service="Youtube" scrolling="no"/>
      </figure>
      <p>Okružni saveti su niža vladina tela sa četvorogodišnjim mandatom koja se u 18 distrikta staraju za lokalne stvari, poput gradskog prevoza i objekata za rekreaciju.</p>
      <p>Međutim, imajući u vidu da su antivladini protesti u gradu u toku i dalje, politička pitanja će možda biti važnija od lokalnih kad građani Hongkonga izađu na glasanje.</p>
      <figure>
        <iframe src="https://www.youtube.com/embed/jN78QrwQQc4" width="560" height="315" data-service="Youtube" scrolling="no"/>
      </figure>
      <p>S obzirom na eskalaciju nasilja u gradu, napade na kandidate i velike zastoje u saobraćaju, prisutna je zabrinutost da li će se lokalni izbori održati prema planu.</p>
      <p>Liderka Hongkonga Keri Lam u utorak je rekla da se administracija nada da će se izbori održati, sve dok se mogu sprovesti na pravičan i bezbedan način.</p>
      <figure>
        <iframe src="https://www.youtube.com/embed/r2nxh-IElCc" width="560" height="315" data-service="Youtube" scrolling="no"/>
      </figure>
      <p>Otkako je Velika Britanija vratila Hongkong Kini 1997, ovaj specijalni administrativni region funkcioniše po principu "jedna zemlja, dva sistema". To gradu daje samoupravu i razne slobode, uključujući ograničena izborna prava.</p>
      <p>
        <b>Lider grada može biti nominovan i izabran samo od strane komiteta koji ima 1.200 članova, uglavnom prokinske elite.</b>
      </p>
      <figure>
        <iframe src="https://www.youtube.com/embed/VDQQYg-HGKc" width="560" height="315" data-service="Youtube" scrolling="no"/>
      </figure>
      <p>Opozicija pokušava da natera kinesku vladu da poštuje punu demokratiju za koju kažu da im je obećana Osnovnim zakonom, miniustavom grada, koji stanovnicima daje pravo da sami izaberu svog lidera.</p>
      <p>To je upravo jedan od pet zahteva demonstranata i razlog ranijih prodemokratskih protesta 2014. Bez promene u političkoj strukturi, jedini način da javnost izabere svog lidera je preko okružnih većnika, koji čine oko 10 odsto izbornog komiteta, i šest odsto parlamentaraca.</p>
      <figure>
        <iframe src="https://www.youtube.com/embed/VBsI4Xu-tRk" width="560" height="315" data-service="Youtube" scrolling="no"/>
      </figure>
      <p>Kurir.rs/Tanjug</p>
      <p>Foto: AP/Kin Cheung</p>
      <related>
        <h4>NE PROPUSTITE</h4>
        <a href="https://www.kurir.rs/planeta/3363347/jeziva-sudbina-kineza-koga-su-zapalili-demonstranti-u-hongkongu-probudio-se-iz-kome-u-zeni-odnam-uputio-jezivu-poruku"/>
        <a href="https://www.kurir.rs/planeta/3363007/protesti-bukte-vec-mesecima-a-sutra-se-izlazi-na-izbore-koga-ljudi-u-hongkongu-podrzavaju-i-da-li-su-umorni-od-nasilja"/>
        <a href="https://www.kurir.rs/planeta/3362673/tramp-sprecio-razbijanje-demonstracija-u-hongkongu-zvao-sam-mog-prijatelja-sija-i-zamolio-da-ne-salje-vojsku"/>
        <a href="https://www.kurir.rs/planeta/3361963/grupa-demonstranata-i-dalje-je-na-univerzitetu-u-hongkongu-odupiru-se-molbama-da-se-predaju-strahuju-od-hapsenja"/>
      </related>
    </article>
  </body>
</html>