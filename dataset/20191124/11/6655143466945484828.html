<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/cronaca/riforma-118-toscana-1.4903335"/>
    <meta property="og:site_name" content="La Nazione"/>
    <meta property="article:published_time" content="2019-11-24T11:42:00+00:00"/>
    <meta property="og:title" content="Toscana in rivolta contro le riforme del 118"/>
    <meta property="og:description" content="&quot;Meno medici e soccorritori. Costi incredibili per le associazioni&quot;"/>
  </head>
  <body>
    <article>
      <h1>Toscana in rivolta contro le riforme del 118</h1>
      <h2>"Meno medici e soccorritori. Costi incredibili per le associazioni"</h2>
      <address><time datetime="2019-11-24T11:42:00+00:00">24 Nov 2019, 11:42</time> by <a rel="author">LISA CIARDI</a></address>
      <p>Firenze, 24 novembre 2019 - È bufera, anche in <b>Toscana</b>, sul <b>118</b>, il sistema dell’emergenza-urgenza, stretto fra ipotesi di riforma nazionali e regionali, oltre che da modifiche locali. La rivoluzione più grande è quella ipotizzata a Roma e, nelle scorse settimane, ha spinto i rappresentanti di Anpas, Croce Rossa e Misericordie (molti proprio dalla <b>Toscana</b>) a organizzare un presidio davanti a Montecitorio. "È una riforma che distruggerebbe il sistema toscano – dice l’onorevole <b>Stefano Mugnai </b>(Forza Italia) – visto che ipotizza una progressiva eliminazione dei volontari a favore di solo personale dipendente. L’obbiettivo è evitare il lavoro nero, ma in Toscana questo problema non esiste".</p>
      <p>"È singolare che mentre mancano risorse e il volontariato, integrato con i professionisti sanitari pubblici, non mostra criticità, si pensi di togliere i volontari – continua <b>Alberto Corsinovi</b>,<b> </b>presidente delle Misericordie Toscane - . Questo in Toscana porterebbe a un aumento dei costi del <b>600%</b>: una postazione con due soccorritori per turno costerebbe 480mila euro l’anno, più la manutenzione dei mezzi, rispetto ai 100mila che la Regione eroga oggi come rimborso alle associazioni".</p>
      <p>C’è però anche un’altra riforma: quella in discussione in <b>Consiglio regionale</b>. Si vorrebbero normare alcuni aspetti, ma i mal di pancia sono ricominciati. "Eravamo certi che la discussione sulla legge 25, da noi bloccata a marzo, non avrebbe trovato ulteriori tentativi di approvazione – si legge in una lettera a firma dei 400 medici e infermieri del 118 toscano -. Potevamo non scagliarci contro una riforma che avrebbe potuto mandare nelle nostre case due soli soccorritori di cui magari un ultra70enne in aiuto del solo medico o del solo infermiere? E in cui le automediche aziendali, che oggi costano non più di 15mila euro all’anno, sarebbero potute costare quasi 10 volte tanto?".</p>
      <p>Dalla Regione minimizzano. "La norma è in commissione – dice l’assessore alla Salute, <b>Stefania Saccardi </b>– e riguarda aspetti tecnici. Nessuna riforma globale del 118 è in arrivo".</p>
      <p>"Stiamo ascoltando gli addetti ai lavori – prosegue il presidente della Commissione sanità, <b>Stefano Scaramelli </b>– e l’iter è in corso. Nel complesso, la legge confermerà la valenza pubblica di medici e infermieri, migliorerà i livelli formativi, terrà insieme le varie istanze demandando i dettagli a un regolamento. Le automediche resteranno pubbliche e sul numero di soccorritori per mezzo ci sono varie ipotesi ma nessuna peggiorativa. Le polemiche sono incomprensibili".</p>
      <p>"La Regione sta riformando la legge 25 perché è superata – sostiene il presidente di Anpas Toscana, Dimitri Bettini – si tratta di normare ciò che già accade. Se poi c’è chi vuole un sevizio gestito solo da dipendenti pubblici lo dica e si vada avanti con la riforma nazionale proposta da alcuni 5 Stelle, distruggendo il sistema toscano".</p>
      <p>E in varie zone della Toscana, il 118 sta riorganizzando i servizi con meno medici, fra i malumori di sindaci e residenti. "Che almeno sia un passaggio progressivo – dice Corsinovi delle Misericordie – non si possono togliere i medici, sia pur riorganizzando il sistema, senza che i cittadini protestino".</p>
      <p>© Riproduzione riservata</p>
    </article>
  </body>
</html>