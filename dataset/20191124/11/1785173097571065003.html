<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/ciudad-de-mexico-42-517-spectatori-la-un-meci-demonstrativ-federer-zverev-1922402324302019111119179008"/>
    <meta property="og:site_name" content="News.ro"/>
    <meta property="article:published_time" content="2019-11-24T11:23:30+00:00"/>
    <meta property="og:title" content="Ciudad de Mexico: 42.517 spectatori la un meci demonstrativ Federer – Zverev"/>
    <meta property="og:description" content="Peste 42.000 de spectatori au asistat, sâmbătă, la Ciudad de Mexico, la un meci demonstrativ de tenis Roger Federer – Alexander Zverev, au anunţat organizatorii, potrivit AFP."/>
  </head>
  <body>
    <article>
      <h1>Ciudad de Mexico: 42.517 spectatori la un meci demonstrativ Federer – Zverev</h1>
      <address><time datetime="2019-11-24T11:23:30+00:00">24 Nov 2019, 11:23</time> by <a rel="author">Leila Bolat</a></address>
      <p>
        <b>Peste 42.000 de spectatori au asistat, sâmbătă, la Ciudad de Mexico, la un meci demonstrativ de tenis Roger Federer – Alexander Zverev, au anunţat organizatorii, potrivit AFP.</b>
      </p>
      <p>La confruntarea disputată pe un teren special amenajat în Plaza de Toros au fost prezenţi 42.517 spectatori, un record.</p>
      <p>Precedentul record de afluenţă data din 8 iulie 2010, când la un meci demonstrativ Kim Clijsters – Serena Williams au asistat 35.681 de spectatori, pe stadionul Roi Baudoin, la Bruxelles.</p>
      <p>Cel mai mare teren de tenis oficial, Arthur Ashe, pe care au loc principalele meciuri de la US Open, are o capacitate de aproximativ 23.000 de locuri.</p>
      <p>“Sunteţi un public incredibil, nu am cuvinte să vă mulţumesc”, a spus Federer, ovaţionat de spectatori de la început până la finalul meciului câştigat în trei seturi (3-6, 6-4, 6-2).</p>
      <p>Zverev a fost şi el aplaudat de public, mai ales când a făcut încălzirea purtând un tricou al naţionalei Mexicului. “Nu voi uita niciodată această seară, mi-aţi oferit una dintre cele mai frumoase zile din viaţa mea”, a spus germanul.</p>
      <p>Acest meci a fost al patrulea din turneul latino-american al lui Federer, care îi aduce elveţianului 10 milioane de dolari.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>