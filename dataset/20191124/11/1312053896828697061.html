<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/24/carola-rackete-da-fazio-polemiche-della-destra/"/>
    <meta property="og:site_name" content="NewNotizie"/>
    <meta property="article:published_time" content="2019-11-24T11:44:47+00:00"/>
    <meta property="og:title" content="Carola Rackete, stasera il Capitano della Sea Watch 3 sarà ospite a “Che tempo che fa”: Salvini e Meloni polemizzano"/>
    <meta property="og:description" content="Matteo Salvini e Giorgia Meloni contro la presenza di Carola Rackete su Rai1: i due leader hanno attaccato la Rai per l'ospitata di questa sera"/>
  </head>
  <body>
    <article>
      <h1>Carola Rackete, stasera il Capitano della Sea Watch 3 sarà ospite a “Che tempo che fa”: Salvini e Meloni polemizzano</h1>
      <address><time datetime="2019-11-24T11:44:47+00:00">24 Nov 2019, 11:44</time> by <a rel="author">maria.mento</a></address>
      <figure>
        <img src="https://www.newnotizie.it/wp-content/uploads/2019/11/Matteo-Salvini-Twitter.jpg"/>
      </figure>
      <p>
        <b>Questa sera Fabio Fazio ospiterà a “Che tempo che fa” Carola Rackete, il capitano della Sea Watch 3 che si è resa protagonista di un discusso salvataggio dei migranti a Lampedusa. Salvini e Meloni protestano contro questa ospitata</b>
      </p>
      <p>Volendo usare un termine nautico adatto al suo ruolo di capitano, possiamo dire che <b>Carola Rackete questa sera sbarcherà su Rai1</b> e sarà accolta nello studio di “<b>Che tempo che fa</b>” da <b>Fabio Fazio</b>. Il capitano della Sea Watch 3, diventata famosa per <b>la vicenda migranti</b> che nei mesi scorsi l’ha vista contrapporsi a <b>Matteo Salvini</b>, ha anche scritto un libro (intitolato “<b>Il mondo che vogliamo</b>” e scritto insieme a Anne Weiss) e presumibilmente questa sarà anche un’occasione per parlare di questo lavoro letterario. Ma <b>Matteo Salvini e Giorgia Meloni sono contrari </b>all’ospite che la Rai ha scelto di portare sulla rete ammiraglia e <b>hanno espresso sui social tutto il loro dissenso</b>.</p>
      <h3>Matteo Salvini e Giorgia Meloni contro la presenza di Carola Rackete su Rai1, i commenti social dei due leader politici</h3>
      <figure>
        <img src="https://www.newnotizie.it/wp-content/uploads/2019/11/Giorgia-Meloni-Twitter.jpg"/>
      </figure>
      <p><b>Carola Rackete, questa sera, sarà ospite a “Che tempo che fa</b>”. Ad annunciarlo, con un post pubblicato su Twitter, è stato lo stesso Fabio Fazio<b> (</b>“<i>Abbiamo il piacere e l’ onore di annunciare la presenza di Carola Rackete domenica a Che tempo che fa</i>”). <b>Come hanno reagito Matteo Salvini e Giorgia Meloni dopo aver appreso la notizia? Male.</b></p>
      <p><b>Matteo Salvini ha scritto un post nel quale ha ancora una volta ribadito la sua idea di “prima gli italiani”</b>, questa volta citando- con tanto di foto- anche <b>Oriana Fallaci</b>. “<i>Accolta con tutti gli onori, a spese degli italiani, una che dovrebbe stare in galera…</i><i><br/>Roba da matti. Lasciamo la tedesca speronatrice di navi militari alla sinistra e al governo clandestino. Noi stiamo con l’Italia e con Oriana, e non molliamo! </i><i>#</i><i>iostoconOriana</i>”, ha scritto il leader del Carroccio.</p>
      <p><b>Anche Giorgia Meloni è sulla sua stessa lunghezza d’onda</b>:</p>
      <p>“<i>Trasporta in Italia immigrati clandestini, di cui 3 presunti torturatori libici, viola i nostri confini e sperona una motovedetta della </i><i>@</i><i>GDF</i><i>. Risultato? </i><i>#</i><i>CarolaRackete</i><i> ospite d’onore in Rai da #Fazio. Ma esattamente cosa vi hanno fatto gli italiani per essere presi in giro così?!”.</i></p>
      <h3>Matteo Salvini e Giorgia Meloni contro la presenza di Carola Rackete su Rai1, la difesa di LeU</h3>
      <p><b>Non è mancata la replica di esponenti politici del centrosinistra sulla questione</b>. È stato <b>Nicola Fratoianni</b>, esponente di <b>Sinistra Italiana-Leu</b>, a rispondere sempre a mezzo <b>Twitter</b>: “<i>Due noti esponenti dell’ estrema destra che dalla mattina fino a notte fonda occupano ogni spazio tv possibile (Salvini e Meloni per chi non l’ avesse capito), oggi se la prendono con Fazio e la Rai colpevoli di ospitare Carola Rackete e di fare informazione. Stiano sereni perché il Minculpop è stato soppresso il 3 luglio 1944, e anche se loro ne hanno nostalgia non verrà ricostituito</i>”.</p>
      <p>
        <i>Maria Mento</i>
      </p>
    </article>
  </body>
</html>