<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T11:12:24+00:00"/>
    <meta property="og:title" content="Ξενογιαννακοπούλου στον «Ε.Τ.» της Κυριακής: Ήταν εντολή διεύρυνσης το 31,5% στον ΣΥΡΙΖΑ"/>
    <meta property="og:description" content="Σχολιάζοντας την τροποποίηση του Ποινικού Κώδικα, η κ. Ξενογιαννακοπούλου καταλογίζει στην κυβέρνηση ανοχή στο οικονομικό έγκλημα"/>
  </head>
  <body>
    <article>
      <h1>Ξενογιαννακοπούλου στον «Ε.Τ.» της Κυριακής: Ήταν εντολή διεύρυνσης το 31,5% στον ΣΥΡΙΖΑ</h1>
      <h2>Σχολιάζοντας την τροποποίηση του Ποινικού Κώδικα, η κ. Ξενογιαννακοπούλου καταλογίζει στην κυβέρνηση ανοχή στο οικονομικό έγκλημα</h2>
      <address><time datetime="2019-11-24T11:12:24+00:00">24 Nov 2019, 11:12</time> by <a rel="author">ΓΙΑΝΝΗΣ ΚΑΜΠΟΥΡΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Facebook 0</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Twitter</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">LinkedIn</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Περισσότερα</a>
        </li>
      </ul>
      <p>Ως αντιπερισπασμό στα δύσκολα του μεταναστευτικού αντιμετωπίζει την πολιτική της κυβέρνησης στον τομέα της ασφάλειας η Μαριλίζα Ξενογιαννακοπούλου.</p>
      <p>Η βουλευτής της Β’ Αθηνών και κοινοβουλευτική εκπρόσωπος του ΣΥΡΙΖΑ καταγγέλλει την κυβέρνηση για παροξυσμό αυταρχισμού και καταστολής, για κομματικό έλεγχο του κράτους, για μισαλλοδοξία και φανατισμό στην αντιμετώπιση του μεταναστευτικού/προσφυγικού. Σχολιάζοντας την τροποποίηση του Ποινικού Κώδικα, καταλογίζει στην κυβέρνηση ανοχή στο οικονομικό έγκλημα, ενώ παραπέμπει όσους διαφωνούν με τον κ. Τσίπρα για το μέλλον του ΣΥΡΙΖΑ στην εντολή που -όπως λέει- έδωσε στον αρχηγό του ΣΥΡΙΖΑ το 31,5% στις εθνικές εκλογές, για διεύρυνση, ανασυγκρότηση και μετασχηματισμό του κόμματος.</p>
      <p>
        <b>Κατηγορείτε την κυβέρνηση ότι υλοποιεί σκληρή πολιτική στον τομέα της ασφάλειας, υλοποιεί το δόγμα «νόμος και τάξη». Είστε αντίθετοι με τις επεμβάσεις της Αστυνομίας στα Εξάρχεια, στο υπόγειο της πρώην ΑΣΟΕΕ;</b>
      </p>
      <p>Η κυβέρνηση της Ν.Δ., προκειμένου να καλύψει την αποτυχία της στη διαχείριση του προσφυγικού, προσπαθεί με αντιπερισπασμούς να στρέψει αλλού το ενδιαφέρον της κοινής γνώμης και να καθησυχάσει τα στελέχη της που αντιδρούν στις τοπικές κοινωνίες στη μεταφορά προσφύγων προκειμένου να αποσυμφορηθούν τα νησιά. Είναι απαράδεκτη και απαξιωτική η ταύτιση που επιχείρησε η κυβέρνηση των φοιτητών στην ΑΣΟΕΕ με τους μπαχαλάκηδες και ο παροξυσμός αυταρχισμού και καταστολής απέναντι σε νέα παιδιά. Εντάσσεται σε μια συγκεκριμένη αντίληψη «νόμου και τάξης» που αντί να εστιάζει στην ουσιαστική αντιμετώπιση του εγκλήματος και της παραβατικότητας, κάνει επιδρομές σε πανεπιστημιακούς χώρους, κινηματογράφους και νεανικά στέκια. Ενέργειες και εικόνες που μας θυμίζουν σκοτεινές εποχές.</p>
      <p>
        <b>Θεωρείτε ότι η υπεράσπιση της Δημοκρατίας και των ανθρωπίνων δικαιωμάτων σημαίνει λιγότερη ασφάλεια για τους πολίτες; Σημαίνει «γκετοποιημένες» περιοχές, υπόγεια με «πολεμοφόδια», μολότοφ στις τσάντες, σπασμένες βιτρίνες και αυτοκίνητα;</b>
      </p>
      <p>Η δημοκρατία λειτουργεί με βάση τους κανόνες του κράτους δικαίου. Η κυβέρνηση της Ν.Δ. αντί να εφαρμόζει ένα σχέδιο αντιμετώπισης του εγκλήματος που πραγματικά απειλεί την ασφάλεια των πολιτών, εστιάζει σε επικοινωνιακές επιδρομές στα Εξάρχεια και πράξεις καταστολής απέναντι σε φοιτητές και μητέρες πρόσφυγες με τα παιδιά τους. Γιατί δεν κάνει επιχειρήσεις για την αντιμετώπιση της διακίνησης ναρκωτικών στα Εξάρχεια; Γιατί δεν εστιάζει στο οργανωμένο έγκλημα; Η απάντηση είναι ότι επιδιώκει επικοινωνιακές εντυπώσεις και πολιτική εκμετάλλευση. Το «επιτελικό κράτος» της Νέας Δημοκρατίας τελικά αφορά στον κομματικό έλεγχο του κράτους, στη χειραγώγηση θεσμών και στον αυταρχισμό σε φοιτητικές και κοινωνικές εκδηλώσεις.</p>
      <p>
        <b>Οι «53+» στο κείμενό τους εν όψει του συνεδρίου του ΣΥΡΙΖΑ κάνουν ευθέως λόγο για υποτονική και χωρίς στίγμα και σχέδιο αντιπολίτευση που κάνει ο ΣΥΡΙΖΑ, όπως και με τη στροφή προς το κέντρο. Ποια είναι η άποψή σας;</b>
      </p>
      <p>Ο ΣΥΡΙΖΑ είναι ένα δημοκρατικό αριστερό κόμμα και είναι φυσικό να υπάρχει πλουραλισμός ιδεών και έκφρασης απόψεων. Το ποσοστό του 31,5% που έλαβε ο ΣΥΡΙΖΑ στις εκλογές τον εδραίωσε ως τον βασικό εκφραστή του προοδευτικού πόλου στη χώρα μας. Η λαϊκή ετυμηγορία, όπως δήλωσε ο Αλέξης Τσίπρας το βράδυ των εκλογών, αποτελεί εντολή για προγραμματική και μαχητική αντιπολίτευση στη Βουλή και στην κοινωνία, καθώς και για τη διεύρυνση, την ανασυγκρότηση και το μετασχηματισμό του ΣΥΡΙΖΑ.</p>
      <p>Με τη «Διακήρυξη – Κάλεσμα ένταξης» του ΣΥΡΙΖΑ και της Προοδευτικής Συμμαχίας, που εγκρίθηκε από την Κεντρική Επιτροπή του ΣΥΡΙΖΑ, αποτυπώνονται η συγκρότηση του νέου συλλογικού «εμείς», οι κοινές αρχές και αξίες μας, οι μεγάλες ανάγκες και προκλήσεις στις οποίες οφείλουμε να απαντήσουμε με το πρόγραμμά μας για μια Ελλάδα με ισότητα, δημοκρατία και αλληλεγγύη σε έναν ραγδαία μεταβαλλόμενο κόσμο, που θα εκφράζει τη μεγάλη προοδευτική πλειοψηφία. Το κάλεσμά μας αποκτά ιδιαίτερη σημασία σε μια περίοδο που η κυβέρνηση της Ν.Δ. εφαρμόζει νεοφιλελεύθερη πολιτική και επιτίθεται στα εργασιακά δικαιώματα και στο κοινωνικό κράτος.</p>
      <p>
        <b>Ο κ. Τσίπρας είπε προχθές στο Open ότι θα στηρίξετε την κυβέρνηση στην προσπάθειά της να αντιμετωπίσει το μεταναστευτικό/ προσφυγικό. Με ποιο τρόπο θα το κάνετε; Σχεδιάζετε να πάρετε κάποιες πρωτοβουλίες;</b>
      </p>
      <p>Αντίθετα από την ισοπεδωτική και καταστροφολογική αντιπολίτευση της Ν.Δ. τα προηγούμενα χρόνια, θα υποστηρίξουμε τις προσπάθειες στην Ευρώπη για δίκαιη κατανομή των βαρών και αλληλεγγύη ανάμεσα στα κράτη – μέλη της Ε.Ε. στο προσφυγικό. Υποστηρίζουμε τη μεταφορά των προσφύγων από τα νησιά σε κέντρα φιλοξενίας με ανθρώπινες συνθήκες στην ενδοχώρα. Αυτή ήταν η πολιτική της κυβέρνησης του ΣΥΡΙΖΑ, που τότε λοιδορούσε η Ν.Δ. και ξεσήκωνε τις τοπικές κοινωνίες. Η κυβέρνηση όμως θα μας βρει απέναντι στη δημιουργία κλειστών κέντρων κράτησης στα νησιά, καθώς παραβιάζουν τις διεθνείς συνθήκες και τις αρχές του ανθρωπισμού και τελικά θα οδηγήσουν σε όξυνση των προβλημάτων.</p>
      <p>Η κυβέρνηση σήμερα θερίζει τα αποτελέσματα της μισαλλοδοξίας και του φανατισμού που έσπειρε. Εγκλωβισμένη στην ιδεοληψία της, προσγειώθηκε στη δύσκολη πραγματικότητα μετά τις εκλογές και υποχρεώθηκε να ομολογήσει ότι το προσφυγικό είναι γεωπολιτικό πρόβλημα. Καθυστέρησε όμως δύο μήνες εξαιτίας της αμηχανίας της και έτσι πολλαπλασιάστηκε ο αριθμός των προσφύγων στα νησιά με τις σημερινές δραματικές συνέπειες. Πριν από λίγες μέρες επισκέφτηκα το Κέντρο υποδοχής στη ΒΙΑΛ στη Χίο, στις αρχές Ιουλίου φιλοξενούνταν χίλιοι τριακόσιοι πρόσφυγες και τώρα έχουν ξεπεράσει τις έξι χιλιάδες!</p>
      <h3>Ο «νόμος και η τάξη» για τη Ν.Δ. προφανώς δεν αφορά στο οικονομικό έγκλημα</h3>
      <p>
        <b>Έχετε μέτωπο με τις τράπεζες;</b>
      </p>
      <p>Έχουμε μέτωπο με το οικονομικό έγκλημα, τη διαφθορά και την ατιμωρησία. Η κυβέρνηση με προκλητικό τρόπο τροποποίησε τον Ποινικό Κώδικα προκειμένου να δώσει ασυλία σε τραπεζικά στελέχη και αποδέσμευσε τους τραπεζικούς λογαριασμούς προσώπων που ερευνώνται για ξέπλυμα χρήματος και θέματα διαφθοράς. Οταν στο μέλλον αυτές οι υποθέσεις τελεσιδικήσουν και εφόσον αποδειχθεί η ενοχή τους, τα χρήματα αυτά θα έχουν εξαφανισθεί με ό,τι αυτό σημαίνει για το δημόσιο συμφέρον. Η κυβέρνηση εκθέτει τη χώρα μας διεθνώς. Οι Financial Times επισημαίνουν ότι η κυβέρνηση της Ν.Δ. ανατρέπει την προσήλωση της Ελλάδας στην καταπολέμηση της διαφθοράς και της νομιμοποίησης εσόδων από παράνομες δραστηριότητες.</p>
      <p>Οι αντιδράσεις διεθνών οργανισμών για τη διαφάνεια και την καταπολέμηση της διαφθοράς FATF και GRECO αναφέρουν ότι τα μετρητά και τα περιουσιακά στοιχεία που κατασχέθηκαν πρέπει να παραμένουν παγωμένα μέχρι να ολοκληρωθούν οι δικαστικές διαδικασίες. Ο «νόμος και η τάξη» για την κυβέρνηση της Ν.Δ. προφανώς δεν αφορά στο οικονομικό έγκλημα και στην κατοχύρωση του δημοσίου συμφέροντος!</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Facebook 0</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Twitter</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">LinkedIn</a>
        </li>
        <li>
          <a href="https://www.eleftherostypos.gr/synentefxeis/491856-ksenogiannakopoyloy-ston-e-t-tis-kyriakis-%ce%aetan-entoli-dieyrynsis-to-315-ston-syriza/#">Περισσότερα</a>
        </li>
      </ul>
    </article>
  </body>
</html>