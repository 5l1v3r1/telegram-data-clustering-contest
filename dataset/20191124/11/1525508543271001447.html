<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779640/%D8%B1%D9%88%D8%A7%DB%8C%D8%AA%DB%8C-%D8%A7%D8%B2-%D8%B2%D9%86%D8%AF%DA%AF%DB%8C-%D9%87%D9%85%D8%B3%D8%B1-%D8%B4%D9%87%DB%8C%D8%AF-%D9%84%D8%A8%D9%86%D8%A7%D9%86%DB%8C-%D8%AF%D8%B1-%DA%A9%D8%AA%D8%A7%D8%A8-%D9%87%D9%85-%D9%82%D8%B3%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T11:05:35+00:00"/>
    <meta property="og:title" content="روایتی از زندگی همسر شهید لبنانی در کتاب «هم‌قسم»"/>
    <meta property="og:description" content="مشهد - کتاب «هم‌قسم» روایتگر زندگی «ام یاسر» همسر شهید سیدعباس موسوی دبیر کل سابق حزب‌الله لبنان است."/>
  </head>
  <body>
    <article>
      <h1>روایتی از زندگی همسر شهید لبنانی در کتاب «هم‌قسم»</h1>
      <address>
        <time datetime="2019-11-24T11:05:35+00:00">24 Nov 2019, 11:05</time>
      </address>
      <p>احمد نطنزی در گفتگو با <a href="https://www.mehrnews.com/">خبرنگار مهر</a>، در خصوص ترجمه کتاب «هم‌قسم»، اظهار کرد: این کتاب، ترجمه کتاب «الوصل» است که توسط موسسه انتشارات آستان قدس رضوی (به نشر) به چاپ رسیده و در شانزدهمین دوره جشنواره انتخاب کتاب سال خراسان رضوی که همزمان با نمایشگاه بین‌المللی کتاب مشهد بود، به عنوان یکی از کتاب‌های برگزیده سال معرفی گردید.</p>
      <p>وی با بیان اینکه این کتاب با محوریت داستان زندگی «ام یاسر» همسر شهید «سیدعباس موسوی» دبیر کل سابق حزب‌الله لبنان است، افزود: از چاپ این کتاب حدود هشت ماهی می‌گذارد.</p>
      <p>نطنزی با اشاره به اینکه ترجمه این کتاب را از سال ۹۶ شروع کرده است، تصریح کرد: ترجمه این کتاب در اوایل سال ۹۸ به اتمام رسید. این کتاب با موضوع مقاومت‌های بانوان لبنانی در جنگ و جهاد است که نمونه‌ای از اسوه‌های بی‌نظیر مبارزه با استکبار جهانی هستند.</p>
      <p>مترجم کتاب «هم‌قسم» با تأکید بر اینکه یکی از اعضای فعال حزب‌الله لبنان ترجمه این اثر را به من پیشنهاد داد، ابراز کرد: با توجه به اینکه از نزدیک با خانواده شهید موسوی در ارتباط بودم و آنان را می‌شناختم، با کمال میل پیشنهاد ترجمه را پذیرفتم.</p>
      <p>وی با بیان اینکه سبک الگوی دینی و اسلامی که مورد تأیید رهبری است به وضوح در این کتاب دیده می‌شود، ادامه داد: در این کتاب مشخصه‌های یک بانوی شایسته مؤمن و در طراز انقلاب اسلامی بیان شده است لذا می‌تواند در این زمینه الگویی بسیار خوب برای بانوان ایرانی باشد.</p>
      <p>نطنزی با اشاره به اینکه «ام یاسر» در کنار همه مسئولیت‌های خانوادگی در عرصه اجتماعی و شرکت در جهاد و مقاومت نیز به صورت موفقی ظاهر شده است، اظهار کرد: دومین هدف از ترجمه این کتاب ایجاد پیوند و پل ارتباطی برای انتقال تجارب مقاومت میان مردم لبنان و ایران بود.</p>
      <p>مترجم کتاب «هم‌قسم» با اشاره به اینکه ترجمه کتاب‌های فراوانی از این قبیل داشته است، ابراز کرد: کتابی با موضوع کربلا پژوهی با عنوان «کربلا، دیروز و امروز» برای مرکز پژوهش‌های آستان قدس رضوی، زندگی‌نامه زید بن علی پسر امام سجاد (ع)، فقه اسلامی، ترنم وصال با محوریت شرح اذن دخول حرم مطهر، روان‌شناسی و اخلاق، «نگاه قرآنی به آزمون‌های الهی» که محصول صورت مشترک میان من و یکی از دوستان طلبه‌ام در قم بود، از جمله ترجمه‌های من است.</p>
    </article>
  </body>
</html>