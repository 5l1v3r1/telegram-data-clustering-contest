<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/24/csak-majusban-dontik-el-ki-tekerhet-egeszen-tokioig"/>
    <meta property="og:site_name" content="infostart"/>
    <meta property="article:published_time" content="2019-11-24T11:02:13+00:00"/>
    <meta property="og:title" content="Csak májusban döntik el, ki tekerhet egészen Tokióig"/>
    <meta property="og:description" content="Májusban dönt a Magyar Kerékpáros Szövetség arról, hogy melyik sportoló képviselheti Magyarországot a 2020-as tokiói olimpia férfi országúti kerékpáros mezőnyversenyén – mondta az InfoRádiónak Dér Zsolt, a magyar válogatott szakágvezetője."/>
  </head>
  <body>
    <article>
      <h1>Csak májusban döntik el, ki tekerhet egészen Tokióig</h1>
      <address><time datetime="2019-11-24T11:02:13+00:00">24 Nov 2019, 11:02</time> by <a rel="author">Infostart / InfoRádió - Dzsubák Tamás</a></address>
      <h3>Májusban dönt a Magyar Kerékpáros Szövetség arról, hogy melyik sportoló képviselheti Magyarországot a 2020-as tokiói olimpia férfi országúti kerékpáros mezőnyversenyén – mondta az InfoRádiónak Dér Zsolt, a magyar válogatott szakágvezetője.</h3>
      <p>Óriási jelentőségű az olimpiai indulás, főként a kerékpáros sport számára, hiszen nagyon nehéz a kvótát megszerezni, nemcsak a versenyek, hanem a kritériumok is bonyolultak a pontgyűjtésben – magyarázta Dér Zsolt, a magyar férfi országúti kerékpáros válogatott szakvezetője.</p>
      <p>A kvalifikációs pontok döntő részét négy magyar versenyző, Valter Attila, Pelikán János, Peák Barnabás és Dina Márton szerezte. A szövetség elnöksége dönt majd az olimpiai induló személyéről. Figyelembe veszik majd a 2019-es szezon eredményeit, a versenyzők tulajdonságait, és hogy az olimpiai év első harmadában milyen kondíciót mutatnak azok, akik pontokat gyűjtöttek, mert nem elég a kvalifikációs időszakban helytállni, de az olimpiát megelőző periódusban is csúcson kell lenni.</p>
      <p>Dér Zsolt szerint mivel a tokiói pályán 5000 méteres szintkülönbséget kell legyőzniük a kerékpárosoknak, így elsősorban azok a versenyzők lesznek előnyben a kiválasztáskor, akik a hegyen erősek, így például Valter Attila vagy Dina Márton, ugyanakkor a többi versenyzőt sem szabad a szakember meglátása szerint leírni.</p>
      <p>A döntést jövő év májusára ütemezte a Magyar Kerékpáros Szövetség, hogy maradjon ideje a kiválasztott sportolónak célirányosan is készülnie a július végén kezdődő ötkarikás játékokra.</p>
      <aside>Imázslöket<br/>A kerékpársport népszerűségét szolgálhatja idehaza, hogy fővárosi időfutam után Budapest–Győr és Székesfehérvár–Nagykanizsa szakaszokkal folytatódik a jövő évi Giro d'Italia olasz országúti kerékpáros körverseny. <br/><a href="https://infostart.hu/sport/2019/06/27/fantasztikus-orszagimazsloket-lehet-a-magyarorszagi-giro">Mint ismert</a>, az első szakasz 2020. május 9-én, szombaton egy 9,5 kilométeres budapesti időfutam lesz, amely a Hősök teréről indulva az Andrássy úton halad, érinti a Parlamentet, majd a Dunán át a Clark Ádám téren keresztül a Várban zárul. A második etap ugyancsak a Hősök teréről rajtol, majd a Pilisen átkelve a Dunakanyarban haladva Esztergomon és Pannonhalmán át Győrben ér véget a 193 kilométeres táv. A harmadik, 197 kilométeres szakasz Székesfehérváron kezdődik, a Balatont Balatonfürednél éri el, aztán a Tihanyi-félszigetről Keszthelyen át halad a nagykanizsai befutóig.</aside>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Magyar kerékpáros az olimpián – Dér Zsolt, Magyar Kerékpáros Szövetség</p>
      <figure>
        <audio src="https://infostart.hu/audio/00005/000053a1b.mp3"/>
      </figure>
      <p> </p>
    </article>
  </body>
</html>