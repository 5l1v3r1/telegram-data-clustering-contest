<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23510609-cum-crescut-numarul-castelelor-scoase-vanzare-franta-ultimului-deceniu.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T11:56:00+00:00"/>
    <meta property="og:title" content="Cum a crescut numărul castelelor scoase la vânzare în Franța ultimului deceniu"/>
    <meta property="og:description" content="Numărul castelelor scoase la vânzare în Franța a crescut într-un ritm rapid în ultimii ani, presa franceză notând că, față de aproximativ 800 de clădiri istorice"/>
  </head>
  <body>
    <article>
      <h1>Cum a crescut numărul castelelor scoase la vânzare în Franța ultimului deceniu</h1>
      <address><time datetime="2019-11-24T11:56:00+00:00">24 Nov 2019, 11:56</time> by <a rel="author">Redactia</a></address>
      <p><b>Numărul castelelor scoase la vânzare în Franța a crescut într-un ritm rapid în ultimii ani, presa franceză notând că, față de aproximativ 800 de clădiri istorice oferite spre vânzare în 2010, acum agențiile caută cumpărători pentru nu mai puțin de 1.500 de palate.</b><br/><br/>O anchetă a publicației franceze Le Figaro a arătat că numărul castelelor scoase la vânzare a explodat în ultimii ani, scrie Mediafax. Mai multe agenții imobiliare din Franța (Barnes, Propriétés de France, Le Nail sau Patrice Besse) sunt citate susținând că tot mai multe imobile cu încărcătură istorică sunt disponibile pentru clienți. Se vorbește chiar despre o adevărată invazie pe piață, ținând cont că numărul clădirilor care își caută un nou proprietar a ajuns în jurul cifrei de 1.500.<br/><br/>De obicei este vorba despre clădiri care au aparținut unor familii cunoscute, nume cu rezonanță istorică. Urmașii acestora se văd copleșiți de eforturile de a păstra moștenirea și de a reabilita construcțiile impozante.<br/><br/>”Acești proprietare se găsesc la capătul unui șir de generații”, a declarat Gonzague Le Nail, unul dintre proprietarii de agenție imobiliară specializat în domeniul clădirilor istorice. <br/>Compania sa a intermediat peste 4.500 de tranzacții cu palate și castele, vândute, moștenite sau supuse expertizei. ”Bunicii lor au reușit să se descurce pe baza veniturilor asigurate de domeniile pe care le aveau în proprietate, părinții lor au început să aibă probleme din momentul în care și-au pierdut domeniile, cât despre urmași... aceștia preferă să stea la Londra sau Shanghai, nu la țară”, a spus proprietarul agenției imobiliare.<br/><br/>Francezii oferă exemplul castelului Robien dans les Côtes-d'Armor, din secolul XVIII. Clădirea este legată de o familie din care a făcut parte un fost ministru al Educației în Franța, Gilles de Robien, și patru președinți ai Parlamentului britanic. Scos la vânzare la un preț inițial de 4,2 milioane de euri, castelul s-a devalorizat în timp, așa că a ajuns să coste 2,1 milioane de euro și tot nu găsește cumpărător.<br/><br/>Jurnaliștii de la Le Point arată că, în realitate, chiar dacă vechimea palatelor este elementul de senzație care le aduce în atenția cumpărătorilor, condiția primordială pentru cele care se și vând pare să fie reabilitarea. O bună izolare termică și dotarea cu echipamente ultramoderne sunt esențiale. În plus, cumpărătorii preferă clădiri situate în apropierea Parisului și nu în zonele rurale. Mai mult, de multe ori, noii proprietari caută să vândă cât mai repede. <br/><br/>Potrivit lui Olivier de Lorgeril, președintele organizației Demeure historique (Clădiri istorice), ”media perioadei la care un castel ajunge pe piață a scăzut de la 15 la opt ani”.<br/><br/>”Când aud câte un deputat care spune că monumentele nu aduc bani sau Ministerul de Finanțe vorbind despre lacune legislative în ceea ce privește ajutorul pentru monumentele istorice, mi se urcă sângele la cap. Toate aceste palate sunt viitorul”, susține de Lorgeril, care pledează pentru necesitatea unui plan de stat care să salveze aceste clădiri.</p>
    </article>
  </body>
</html>