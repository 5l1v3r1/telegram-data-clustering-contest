<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/borisov-zaminava-za-sasht-v-ponedelnik-se-sreshta-s-trymp-6102474"/>
    <meta property="og:site_name" content="Vesti"/>
    <meta property="article:published_time" content="2019-11-24T11:28:00+00:00"/>
    <meta property="og:title" content="Борисов заминава за САЩ, в понеделник се среща с Тръмп"/>
    <meta property="og:description" content="&quot;България няма да допусне у нас да се изгради черноморска база на НАТО&quot;, каза пред журналисти в самолета за Вашингтон премиерът"/>
  </head>
  <body>
    <article>
      <h1>Борисов заминава за САЩ, в понеделник се среща с Тръмп</h1>
      <h2>"България няма да допусне у нас да се изгради черноморска база на НАТО", каза пред журналисти в самолета за Вашингтон премиерът</h2>
      <address>
        <time datetime="2019-11-24T11:28:00+00:00">24 Nov 2019, 11:28</time>
      </address>
      <aside>
        <a href="https://vbox7.com/emb/external.php?vid=3aa582d24a&amp;autoplay=1">Видео</a>
      </aside>
      <p>"България няма да допусне у нас да се изгради черноморска база на НАТО".</p>
      <p>Това заяви премиерът Бойко Борисов пред журналисти в самолета за Вашингтон. </p>
      <p>Той повтори тезата си, че Черно море трябва да остане зона за, "платноходки, туризъм и мир".</p>
      <p>Министър-председателят Бойко Борисов замина за Съединените американски щати, където в понеделник ще се срещне с президента Доналд Тръмп.</p>
      <p><b>В Белия дом премиерът Борисов и президентът Тръмп ще обсъдят</b> стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ.</p>
      <p><b>Акцент ще бъде поставен върху </b>начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.</p>
      <p>
        <a href="https://www.vesti.bg/bulgaria/korupciia-gaz-parite-za-otbrana-temite-mezhdu-borisov-i-trymp-6102459">Корупция, газ, парите за отбрана - темите между Борисов и Тръмп</a>
      </p>
      <p><b>По време на визитата си в САЩ </b>премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън".</p>
      <p><b>Във Вашингтон българският министър-председател </b>ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.</p>
      <p>
        <a href="https://www.vesti.bg/sviat/donald-trymp-shte-prieme-bojko-borisov-na-25-noemvri-6101868">Белият дом: Доналд Тръмп ще приеме Борисов на 25 ноември </a>
      </p>
      <p><b>Премиерът Борисов ще проведе и среща с</b> представители на американския бизнес в сградата на Американската търговско-промишлена палата.</p>
      <p><b>Заедно с Борисов за Вашингтон заминават </b>вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов. </p>
      <p>
        <a href="https://www.vesti.bg/bulgaria/bylgariia-e-61-va-v-sveta-po-usloviia-za-biznes-6101260">България е 61-ва в света по условия за бизнес</a>
      </p>
      <p>
        <b>Премиерът Борисов за втори път ще прекрачи прага на Белия дом.</b>
      </p>
      <p>През 2012г. той бе посрещнат от президента Барак Обама. Тогава фокусът на разговорите в Овалния кабинет  беше облекчаване на визовия режим за българите, което Борисов поиска. Тази тема остава в дневния ред и на предстоящите разговори и утре с президента Доналд Тръмп, припомня <a href="https://nova.bg/news/view/2019/11/24/269588/%D0%B1%D0%BE%D1%80%D0%B8%D1%81%D0%BE%D0%B2-%D0%BE%D1%82%D0%BF%D1%8A%D1%82%D1%83%D0%B2%D0%B0-%D0%B7%D0%B0-%D1%81%D0%B0%D1%89/">NOVA. </a></p>
      <p><b>В понеделник Борисов ще подари на Тръмп </b>уникална ловна пушка, изработена в Габрово.</p>
      <p><b>Данни на Американската търговска камара показват,</b> че американските инвестиции през 2018г. са 5,7% от всички преки чуждестранни инвестиции у нас. А за целия период от 1990-та година досега инвестициите от Съединените щати достигат 4,5 млрд. долара. А ключовите теми, които ще бъдат поставени на масата в Белия дом се очертават – отбраната, енергийната независимост и търговията.</p>
      <p>
        <b>
          <i>Първият демократично избран президент у нас – Жельо Желев първи стъпва и в Белия дом.</i>
        </b>
      </p>
      <p>
        <i>През 1990г. Тогава държавен глава на САЩ е Джордж Буш – старши. По-късно Желев се среща  и с Бил Клинтън.</i>
      </p>
      <p>
        <i>Следва и американска президентска визита у нас – през 1999 г. президентът Петър Стоянов посреща Бил Клинтън на българска земя. Посещения във Вашингтон направиха и президентът Георги Първанов през 2005 г., и премиерът през 2008 г. Сергей Станишев, при Джордж Буш – младши. Президентите Росен Плевнелиев и Барак Обама имат редица срещи. А тази година на прием при стопанина на Белия дом Доналд Тръмп беше и държавният глава Румен Радев.</i>
      </p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/premieryt-dogodina-vtechnen-gaz-ot-sasht-6101920"/>
        <a href="https://www.vesti.bg/bulgaria/hero-mustafa-sasht-shte-izpratiat-energijni-eksperti-6102405"/>
        <a href="https://www.vesti.bg/bulgaria/tyrgoviiata-na-bylgariia-sys-sasht-dostigna-blizo-1-mlrd.-dolara-6102241"/>
      </related>
    </article>
  </body>
</html>