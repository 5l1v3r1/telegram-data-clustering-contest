<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/suzinojusi-kad-vaikinas-domisi-pedofilija-brite-pasitrauke-is-gyvenimo-1752369/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-24T11:17:00+00:00"/>
    <meta property="og:title" content="Sužinojusi, kad vaikinas domisi pedofilija, britė pasitraukė iš gyvenimo"/>
    <meta property="og:description" content="Reklama"/>
  </head>
  <body>
    <article>
      <h1>Sužinojusi, kad vaikinas domisi pedofilija, britė pasitraukė iš gyvenimo</h1>
      <address><time datetime="2019-11-24T11:17:00+00:00">24 Nov 2019, 11:17</time> by <a rel="author">Alfa.lt</a></address>
      <p>Reklama</p>
      <p>
        <b>Didžiojoje Britanijoje iki šiol nerimsta drama, prasidėjusi 2017 metais, kai iš gyvenimo pasitraukė 21 metų Lydia Roberts, praneša vienas didžiausių britų portalų <i>dailymail.co.uk</i>. Jaunos britės tėvai iki šiol neturi ramybės – į viešumą kyla vis nauji įrodymai, kad dukra atimti sau gyvybę nusprendė sukrėsta žinios apie vaikino polinkį į pedofiliją.</b>
      </p>
      <p>L. Roberts iš gyvenimo pasitraukė 2017 m. liepą, kai savo vaikino telefone rado pornografines vaikų nuotraukas, kurias pastarasis, teigiama, parsisiuntė iš vienos rusiškos interneto svetainės. Šešeriais metais vyresnis Adamas Wellsas su žuvusiąja draugavo kelerius metus.</p>
      <p>Prieš mirtį šokiruota britė apie bjaurią draugo paslaptį parašė žinutę savo draugei, kuri vėliau tapo viena iš pagrindinių šios istorijos dalyvių. „Gyvenau su pedofilu“, – artimai draugei rašė mergina.</p>
      <p>Britų portalo žiniomis, prieš pasirinkdama drastišką sprendimą L. Roberts bandė su vaikinu santykius išsiaiškinti žinutėmis. Nors A. Wellsas neigė turintis iškrypėliškų polinkių, mergina pareiškė, kad britas „turi bėdų“ bei „sugriovė jos gyvenimą“.</p>
      <p>Kelios valandos prieš savižudybę L. Roberts apie iškrypėliškus vaikino pomėgius informavo policiją.</p>
      <p>
        <b>Tėvai ramybės neturi iki šiol</b>
      </p>
      <p>Reklama</p>
      <p>Tolesnė šios istorijos eiga iki šiol turi neatsakytų klausimų – nustatyta, kad kai L. Roberts pasitraukė iš gyvenimo, jos kūną namuose rado A. Wellsas. Nors su drauge susipykęs vyras, rodos, turėjo kuo greičiau skubėti namo aiškintis santykių, tačiau sugrįžo tik paryčiais, naktį praleidęs su draugais ir bendradarbiais.</p>
      <p>L. Roberts pastangos nenuėjo veltui – policijai sulaukus informacijos apie disponavimą vaikų pornografija, A. Wellsas buvo patrauktas baudžiamojon atsakomybėn. 2018 m. liepą britas buvo nuteistas, kai pripažino, kad turėjo bent 31 vieną nuotrauką, kurioje buvo įamžinta nepilnamečių pornografija.</p>
      <p>Už šį nusikaltimą A. Wellsui buvo skirta 12 mėnesių viešųjų darbų bausmė. Iš viso britas turėjo atidirbti 150 valandų viešųjų darbų, sumokėti 85 svarus baudos bei buvo penkeriems metams įtrauktas į seksualinių nusikaltėlių registrą.</p>
      <p>Tačiau toks teismo verdiktas netenkino L. Roberts tėvų. „Kai pagalvoji, kad po visko, kas nutiko, jis sulaukė vos pagrūmojimo… Jis kaltas dėl jos mirties“, – britų portalui teigė merginos motina.</p>
      <p>Jauniausios dukros tėvai iki šiol su teisininkų pagalba bando įrodyti, kad L. Roberts mirties priežastis iki šiol nėr aiški – šeimos advokatai siekia išsireikalauti poros buto nuotraukų, darytų po merginos mirties, taip pat pagal mobiliojo telefono signalą nustatyti A. Wellso buvimo vietas lemtingąją naktį. Įtarimų šeimai kelia ir tai, kad dukros mobilusis telefonas, anot jų, po mirties taip ir nebuvo rastas.</p>
      <p>Nepaisant šių įtarimų, pareigūnai laikosi savižudybės versijos – kūną apžiūrėjusių medicinos ekspertų išvadose teigiama, kad L. Roberts sirgo depresija, vartojo antidepresantus, o praeityje jau turėjo bandymų pasitraukti iš gyvenimo, todėl galutinis jos pasitraukimas – natūrali ligos išdava.</p>
    </article>
  </body>
</html>