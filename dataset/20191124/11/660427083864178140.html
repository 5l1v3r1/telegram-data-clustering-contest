<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/masalah-kanak-kanak-pelarian-tanpa-penjaga-di-greece-meruncing/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T11:21:30+00:00"/>
    <meta property="og:title" content="Masalah kanak-kanak pelarian tanpa penjaga di Greece meruncing"/>
    <meta property="og:description" content="ATHENS, 27 Rabiulawal 1441H, Ahad – Pusat Solidariti Sosial Kebangsaan melaporkan jumlah kanak-kanak pelarian yang tiada penjaga di Greece kini mencecah 4,962 orang. Dalam satu kenyataan Khamis lalu, pusat itu berkata, hampir sebahagian dari jumlah kanak-kanak itu hidup dalam keadaan serba tidak mencukupi di kem-kem pelarian. Sementara itu, media tempatan melaporkan antara tekanan yang dihadapi …"/>
  </head>
  <body>
    <article>
      <h1>Masalah kanak-kanak pelarian tanpa penjaga di Greece meruncing</h1>
      <h2>Keadaan serba kekurangan tidak ubah seperti penjara</h2>
      <address><time datetime="2019-11-24T11:21:30+00:00">24 Nov 2019, 11:21</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/QMJGAHXIG4I6RGRY4CQIDD275I-780x470.jpg"/>
      </figure>
      <p><b>ATHENS, 27 Rabiulawal 1441H, Ahad</b> – Pusat Solidariti Sosial Kebangsaan melaporkan jumlah kanak-kanak pelarian yang tiada penjaga di Greece kini mencecah 4,962 orang.</p>
      <p>Dalam satu kenyataan Khamis lalu, pusat itu berkata, hampir sebahagian dari jumlah kanak-kanak itu hidup dalam keadaan serba tidak mencukupi di kem-kem pelarian.</p>
      <p>Sementara itu, media tempatan melaporkan antara tekanan yang dihadapi oleh kanak-kanak di kem pelarian adalah seperti kekurangan makanan dan sumber air bersih, selain bantuan kerajaan yang tidak mencukupi.</p>
      <p>Media juga melaporkan, jumlah kanak-kanak pelarian berkenaan yang kehilangan ibu bapa semakin meningkat hari demi hari.</p>
      <p>Pada masa sama, sukarelawan medik organisasi Médecins Sans Frontières, Dr Apostolos Veizis menyifatkan keadaan di kepulauan Greece tidak ubah seperti penjara.</p>
      <p>“Kami menjaga kira-kira 100 kanak-kanak setiap hari. Lebih separuh daripada mereka menghadapi masalah kesihatan seperti penyakit kulit dan gangguan pernafasan disebabkan keadaan persekitaran kem yang tidak sesuai untuk mereka,” katanya.</p>
      <p>Selain itu, seorang peguam, Dimitra Lenard mengesahkan seramai 99 kanak-kanak pelarian yang tidak berpenjaga telah ditahan di kem tertutup di Amigdalza, Greece.</p>
      <p>“Beberapa kanak-kanak itu tidur di atas lantai konkrit selama 50 hari. Keadaan ini lebih teruk daripada rawatan kesihatan yang tidak berperikemanusiaan,” katanya.</p>
      <p>Malah, Pengarah Pejabat Amnesty International di Greece, Gabriel Sakellaridis mendedahkan bahawa seramai 1,200 kanak-kanak yatim telah hilang di seluruh negara itu. -Agensi</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>