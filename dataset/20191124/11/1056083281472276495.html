<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301674/%DA%A9%D8%A7%D9%87%D8%B4-%D9%81%D8%B9%D8%A7%D9%84%DB%8C%D8%AA-%D8%B5%D9%86%D8%A7%DB%8C%D8%B9-%D8%A2%D9%84%D8%A7%DB%8C%D9%86%D8%AF%D9%87-%D8%A7%D8%B5%D9%81%D9%87%D8%A7%D9%86-%D8%AF%D8%B1-%D9%87%D9%81%D8%AA%D9%87-%D8%AC%D8%A7%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T11:30:00+00:00"/>
    <meta property="og:title" content="کاهش فعالیت صنایع آلاینده اصفهان در هفته جاری"/>
    <meta property="og:description" content="ایسنا/اصفهان مدیرکل مدیریت بحران استانداری اصفهان با اشاره به تجمیع آلاینده های هوای اصفهان تا پایان هفته جاری، گفت: لغو فعالیت کوره های واحدهای تولید گچ خاک و آجر تا آخر هفته و کاهش فعالیت صنایعی که در لیست آلاینده های محیط زیست هستند، ابلاغ شده و اداره کل حفاظت محیط زیست استان بر کاهش فعالیت این واحدها نظارت می کند."/>
  </head>
  <body>
    <article>
      <h6 class="kicker">مدیر کل مدیریت بحران استانداری اصفهان اعلام کرد:</h6>
      <h1>کاهش فعالیت صنایع آلاینده اصفهان در هفته جاری</h1>
      <address><time datetime="2019-11-24T11:30:00+00:00">24 Nov 2019, 11:30</time> by <a rel="author">طاهره شفیعی</a></address>
      <p>ایسنا/اصفهان مدیرکل مدیریت بحران استانداری اصفهان با اشاره به تجمیع آلاینده های هوای اصفهان تا پایان هفته جاری، گفت: لغو فعالیت کوره های واحدهای تولید گچ خاک و آجر تا آخر هفته و کاهش فعالیت صنایعی که در لیست آلاینده های محیط زیست هستند، ابلاغ شده و اداره کل حفاظت محیط زیست استان بر کاهش فعالیت این واحدها نظارت می کند.</p>
      <p>منصور شیشه فروش در گفت‌وگو با ایسنا، با بیان اینکه بر اساس اعلام سازمان هواشناسی از روز گذشته تا آخر این هفته وضعیت ابرناکی در سطح استان اصفهان شاهد خواهیم بود، اظهار کرد: یک جبهه هوای سرد از شمال کشور وارد استان شده و استقرار این جبهه هوا، مه آلودگی، دید افق پایین، ابرناکی و رطوبت بالا را به دنبال دارد.</p>
      <p>وی افزود: تجمیع آلاینده های هوا تا آخر هفته ادامه دارد و تنها مختص اصفهان نیست، بلکه استان های دیگر از جمله تهران و مناطق بزرگ شهرهای صنعتی را نیز در برگرفته است.</p>
      <p>شیشه فروش ادامه داد: در فصول پاییز و زمستان که هوای سرد ریزش دارد، حرکت هوا و تغیر ناپایداری ها انجام نمی شود و به همین دلیل هوا راکد می ماند. در این موقع از سال به دلیل نبود وزش باد، انباشت آلاینده ها از منابع ثابت و سیار مانند خودروها و صنایع اتفاق می افتد.</p>
      <p>وی با اشاره به قانون هوای پاک، گفت: این قانون توسط مجلس شورای اسلامی تصویب و آیین نامه اضطرار کاهش آلودگی هوا نیز تدوین شده است. در این آیین نامه مشخص شده هنگامی که شرایط پایداری هوا به هم می خورد و وارونگی هوا یا اینورژن اتفاق می افتد، براساس پیش بینی اداره کل هواشناسی آئین نامه اضطرار کاهش آلودگی هوا ابلاغ می شود.</p>
      <p>مدیر کل مدیریت بحران استانداری اصفهان گفت: پس از اعلام شرایط هوا توسط اداره کل هواشناسی، اداره کل حفاظت محیط زیست با توجه به ایستگاه های سنجش آلاینده هوا، شاخص آلودگی هوا را اندازه گیری می کند.</p>
      <p>وی با اشاره به استقرار ۲۰ ایستگاه سنجش آلایندگی هوا در شهر اصفهان و شهرهای بزرگ، گفت: ۹ ایستگاه سنجش آلاینده هوا متعلق به شهرداری اصفهان و ۱۱ ایستگاه دیگر متعلق به اداره کل حفاظت از محیط زیست استان است که این اداره کل موظف است داده ها را استخراج و شاخص آلایندگی را تعین کرده و به مرکز بهداشت استان اعلام کند.</p>
      <p>وی خاطرنشان کرد: مرکز بهداشت استان باتوجه به اینکه نسبت به سلامت جامعه وظایفی به عهده دارد، در هنگام تشخیص شرایط خاص که برای سلامت جامعه مشکل به وجود می آورد، جلسه تشکیل می دهد.</p>
      <p>شیشه فروش با اشاره به آلودگی هوای اصفهان در روزهای اخیر گفت: <b>شب گذشته در اصفهان جلسه ای به همین منظور در استانداری تشکیل شد، چراکه شاخص کیفیت هوای اصفهان اکنون ۱۲۵ و در وضعیت ناسالم برای گروه های حساس قرار دارد.</b></p>
      <p>مدیرکل مدیریت بحران استانداری استان اصفهان تاکید کرد: بر اساس این شاخص، مرکز بهداشت موظف به اطلاع رسانی می شود تا گروه های حساس کمتر در معرض آلودگی قرار گیرند. همچنین بسته های سلامت مرکز بهداشت برای گروه های حساس مانند بیماران قلبی و ریوی باید در دسترس آنها قرار گیرد.</p>
      <p>وی خاطرنشان کرد: بر اساس جلسه شب گذشته، مصوباتی از جمله لغو فعالیت کوره های واحدهای تولید گچ خاک و آجر تا آخر هفته تصویب شد. همچنین ۶ معدن گچ هم از قبل تعطیل شده بود. سازمان صنعت، معدن وتجارت نیز باید مجوز کاهش فعالیت صنایعی که در لیست آلاینده های محیط زیست هستند را ابلاغ و اداره کل حفاظت محیط زیست استان بر کاهش فعالیت آنها نظارت کند.</p>
      <p>شیشه فروش همچنین افزود: قرار شد وزارت ورزش جوانان نیز به بخش های مختلف ورزشی اعلام کند که در این یک هفته صبح ها ورزش همگانی در فضای باز انجام نشود. برای آموزش و پرورش نیز مصوب شد که در مدارس نوبت صبح کلاس های ورزش در مکان های بسته انجام شود.</p>
      <p> وی با اشاره به اینکه پلیس راهنمایی و رانندگی موظف شد که کنترل بیشتری بر مسیرهای طرح ترافیک داشته باشد، گفت: تشدید برخورد با خودروهای دودزا و خودروهای فاقد برگه معاینه فنی نیز از دیگر وظایف راهنمایی و رانندگی است.</p>
      <p>وی تاکید کرد: شهرداری ها موظف اند جلوی اقداماتی از جمله روشن کردن آتش در سطح شهر و فعالیت هایی که گرد و غبار را تشدید می کند، را بگیرد، همچنین توسعه ناوگان حمل و نقل عمومی و تشویق مردم به استفاده از مترو نیز از دیگر فعالیت هایی است که می تواند مانع تشدید آلودگی هوا شود.</p>
      <p>مدیرکل مدیریت بحران استانداری استان اصفهان با اشاره به فعالیت شبانه روزی کارگروه کنترل آلودگی هوا، گفت: جلسات این کارگروه از ابتدای سال تاکنون برگزار شده و بر اساس دستورالعمل در شرایط خاص و در مواقع اضطرار نیز جلسات این کارگروه تشکیل می شود.</p>
      <p>انتهای پیام</p>
    </article>
  </body>
</html>