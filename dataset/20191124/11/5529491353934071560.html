<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/migranti-naufragio-lampedusa-morti-dispersi-3120873/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-24T11:11:21+00:00"/>
    <meta property="og:title" content="Migranti, naufragio a Lampedusa: recuperati vivi in 149, 7 cadaveri, 20 dispersi"/>
    <meta property="og:description" content="LAMPEDUSA (AGRIGENTO)  –  Ennesimo naufragio di migranti al largo di Lampedusa (Agrigento), la sera di sabato 23 novembre, ad un miglio dall’isola dei Conigli. Sono sette i cadaveri ritrovati fino ad ora, fra spiaggia e mare. Tutto il personale della Guardia costiera e della Guardia di finanza di Lampedusa è mobilitato da sabato pomeriggio. La prima salma, di una donna, è stata recuperata a riva, a Cala Galera, dai militari della Guardia di Finanza. Anche il secondo cadavere è stato avvistato in spiaggia, ma le onde lo hanno trascinato di nuovo in mare. A ripescarlo è stata la motovedetta Cp300 della Guardia costiera di Lampedusa. Maltempo, a Piacenza la piena del Po prevista nelle prossime 48 oreCeciliano, incidente sulla regionale 71: due morti, due feriti gravi I primi cadaveri recuperati sono stati portati a braccia sul ripido e scosceso sentiero, di circa 4 chilometri, che collega Cala Galera con la strada. Le condizioni del mare, molto agitato (nella zona l’allerta meteo è arancione) non consentono alle…"/>
  </head>
  <body>
    <article>
      <h1>Migranti, naufragio a Lampedusa: recuperati vivi in 149, 7 cadaveri, 20 dispersi</h1>
      <address><time datetime="2019-11-24T11:11:21+00:00">24 Nov 2019, 11:11</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/migranti-1.jpg"/>
        <figcaption>(Foto d’archivio Ansa)</figcaption>
      </figure>
      <p>LAMPEDUSA (AGRIGENTO)  –  Ennesimo <b>naufragio di migranti </b>al largo di<b> Lampedusa (Agrigento)</b>, la sera di sabato 23 novembre, ad un miglio dall’isola dei Conigli. Sono sette i cadaveri ritrovati fino ad ora, fra spiaggia e mare. Tutto il personale della Guardia costiera e della Guardia di finanza di Lampedusa è mobilitato da sabato pomeriggio.</p>
      <p>La prima salma, di una donna, è stata recuperata a riva, a Cala Galera, dai militari della Guardia di Finanza. Anche il secondo cadavere è stato avvistato in spiaggia, ma le onde lo hanno trascinato di nuovo in mare. A ripescarlo è stata la motovedetta Cp300 della Guardia costiera di Lampedusa. </p>
      <figure>
        <a href="https://www.blitzquotidiano.it/cronaca-italia/maltempo-piacenza-colmo-po-3121084/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/maltempo-piacenza-colmo-po-3121084/">
          <img src="https://static.blitzquotidiano.it/wp/wp-content/uploads/2019/11/po-piena-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/maltempo-piacenza-colmo-po-3121084/">Maltempo, a Piacenza la piena del Po prevista nelle prossime 48 ore</a>
      </h3>
      <figure>
        <a href="https://www.blitzquotidiano.it/cronaca-italia/ceciliano-incidente-regionale-71-3121061/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/ceciliano-incidente-regionale-71-3121061/">
          <img src="https://static.blitzquotidiano.it/wp/wp-content/uploads/2019/11/ambulanza-ansa-1-13-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/ceciliano-incidente-regionale-71-3121061/">Ceciliano, incidente sulla regionale 71: due morti, due feriti gravi</a>
      </h3>
      <p>I primi cadaveri recuperati sono stati portati a braccia sul ripido e scosceso sentiero, di circa 4 chilometri, che collega Cala Galera con la strada. Le condizioni del mare, molto agitato (nella zona l’allerta meteo è arancione) non consentono alle imbarcazioni della Guardia costiera di avvicinarsi a riva.</p>
      <p>I dispersi del naufragio, che secondo le testimonianze dei superstiti sarebbero complessivamente una ventina, sono algerini, tunisini e pakistani. La polizia Scientifica della Questura di Agrigento è già operativa per gli accertamenti da fare sui <a href="https://www.blitzquotidiano.it/cronaca-mondo/migranti-cadaveri-lampedusa-madre-bimbo-3105863/">cadaveri,</a> esattamente come è avvenuto lo scorso 7 ottobre quando, fra Lampedusa e Lampione, a circa 6 miglia dalla costa si capovolse un altro barcone carico di migranti. La Procura di Agrigento ha aperto un fascicolo d’inchiesta per<b> favoreggiamento dell’immigrazione clandestina, naufragio e omicidio colposo plurimo. </b></p>
      <p>Sono stati due pescatori ad avvisare sabato pomeriggio la capitaneria di porto della presenza di un barcone in difficoltà a un miglio dalla costa di Lampedusa, che si è poi capovolto. Stefano Martello e Calogero Sanguedolce, questi i nomi dei due lampedusani, hanno dato l’allarme consentendo così l’intervento tempestivo delle motovedette che sono riuscite a trarre <b>in salvo 149 migranti.</b> “Stavamo passeggiando lungo il tratto di costa che si affaccia su Cala Galera – racconta Stefano Martello – perché i pescherecci sui quali lavoriamo sono fermi a causa del maltempo. Quando abbiamo visto la barca navigare verso il porto abbiamo capito subito che le onde altissime stavano per fare capovolgere l’imbarcazione. Abbiamo chiamato la Capitaneria e le motovedette sono arrivate nel giro di pochi minuti. E’ stata questa tempestività a salvare i migranti che nel frattempo erano caduti in acqua, senza l’intervento immediato delle motovedette sarebbero tutti morti”. (Fonte: Ansa)</p>
    </article>
  </body>
</html>