<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T11:35:09+00:00"/>
    <meta property="og:title" content="Έγιναν τα αποκαλυπτήρια ανδριάντα του Κωνσταντίνου Καραμανλή στη Ξάνθη"/>
    <meta property="og:description" content="Τα αποκαλυπτήρια έκαναν ο Πρόεδρος της Δημοκρατίας Προκόπης Παυλόπουλος και ο αντιπρόεδρος του Ιδρύματος &quot;Κωνσταντίνος Καραμανλής&quot;, Αχιλλέας Καραμανλής"/>
  </head>
  <body>
    <article>
      <h1>Έγιναν τα αποκαλυπτήρια ανδριάντα του Κωνσταντίνου Καραμανλή στη Ξάνθη</h1>
      <h2>Τα αποκαλυπτήρια έκαναν ο Πρόεδρος της Δημοκρατίας Προκόπης Παυλόπουλος και ο αντιπρόεδρος του Ιδρύματος "Κωνσταντίνος Καραμανλής", Αχιλλέας Καραμανλής</h2>
      <address><time datetime="2019-11-24T11:35:09+00:00">24 Nov 2019, 11:35</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Facebook 0</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Twitter</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">LinkedIn</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Περισσότερα</a>
        </li>
      </ul>
      <p>«Εκείνο που πρέπει, ως λαός και ως έθνος, να κρατήσουμε για πάντα από την πλούσια πολιτική παρακαταθήκη του Κωνσταντίνου Καραμανλή είναι, πριν απ΄ όλα ότι τα μεγάλα και τα σημαντικά τα επιτύχαμε υπό όρους αρραγούς ενότητας, ενώ οι διχασμοί επέφεραν τραγωδίες, οι οποίες μας κόστισαν ακόμη και τμήματα του εθνικού μας κορμού», επισήμανε ο Πρόεδρος της Δημοκρατίας, Προκόπης Παυλόπουλος, κατά την ομιλία του στην τελετή αποκαλυπτηρίων του ανδριάντα του Κωνσταντίνου Καραμανλή στην πλατεία Διοικητηρίου της Ξάνθης.</p>
      <p>«Επιπλέον, εκείνο που πρέπει να κρατήσουμε είναι ότι ο πολιτικός μπορεί να προσφέρει στον τόπο του και ν’ αφήσει το ιστορικό του αποτύπωμα μόνον όταν έχει ως αποκλειστικό γνώμονα το δημόσιο και το εθνικό συμφέρον, δίχως να επιδιώκει την πολιτική του επιβίωση, υποκύπτοντας στις σειρήνες του λαϊκισμού και στον ευτελή υπολογισμό του πολιτικού κόστους», συμπλήρωσε.</p>
      <p>«Αποτίουμε σήμερα εδώ, στην Ξάνθη, στην ελληνική Θράκη, τον οφειλόμενο φόρο τιμής στον μεγάλο Μακεδόνα ηγέτη και πολιτικό Κωνσταντίνο Καραμανλή», είπε ο κ. Παυλόπουλος. Μίλησε για τον ηγέτη, «ο οποίος, με το κορυφαίο ήθος του, την απαράμιλλη οξυδέρκειά του και το εμβληματικό πολιτικό του ανάστημα επιτέλεσε, στο ακέραιο, μια διπλή εθνική, κυριολεκτικώς, αποστολή: Πρώτον, έβγαλε την χώρα και τον λαό μας από την υπανάπτυξη και την ανέχεια, ανοίγοντας τον δρόμο της ανάπτυξης -οικονομικής και όχι μόνο- ο οποίος, εν τέλει, οδήγησε και στην είσοδο της Ελλάδας στην Ευρωπαϊκή Ένωση. Δεύτερον, υπερασπίσθηκε τα εθνικά μας θέματα και τα εθνικά μας δίκαια με σθένος, έτσι ώστε ακόμη και σήμερα ν’ αντλούμε πολλαπλά και πολύτιμα διδάγματα από την δική του πολιτική».</p>
      <p>Για τον σπουδαίο άνδρα, τον Μακεδόνα, τον εθνάρχη, τον θεμελιωτή της σύγχρονης Ελληνικής Δημοκρατίας, Κωνσταντίνο Καραμανλή, μίλησε ο αντιπρόεδρος της κυβέρνησης Παναγιώτης Πικραμμένος, τονίζοντας την ανάγκη να «πάρουμε τη σκυτάλη του για μια καλύτερη, δυναμικότερη και ευτυχέστερη Ελλάδα».</p>
      <p>Τα αποκαλυπτήρια έκαναν ο Πρόεδρος της Δημοκρατίας Προκόπης Παυλόπουλος και ο αντιπρόεδρος του Ιδρύματος “Κωνσταντίνος Καραμανλής”, Αχιλλέας Καραμανλής.</p>
      <p>Παρόντες στην τελετή ήταν οι πρώην πρωθυπουργοί Κώστας Καραμανλής, Αντώνης Σαμαράς, ο Πέτρος Μολυβιάτης (πρώην υπουργός και στενός συνεργάτης του Κωνσταντίνου Καραμανλή), ο αντιπρόεδρος της Βουλής Νικήτας Κακλαμάνης, οι υπουργοί Κ. Χατζηδάκης, Α. Γεωργιάδης, Ν. Παναγιωτόπουλος, Β. Κικίλιας, Γ. Κουμουτσάκος, Κ. Καραμανλής, βουλευτές, περιφερειάρχες, δήμαρχοι κ.α.</p>
      <p>Πηγή: ΑΠΕ-ΜΠΕ</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Facebook 0</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Twitter</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">LinkedIn</a>
        </li>
        <li>
          <a href="https://www.eleftherostypos.gr/politiki/491870-eginan-ta-apokalyptiria-andrianta-tou-konstantinou-karamanli-sti-xanthi/#">Περισσότερα</a>
        </li>
      </ul>
    </article>
  </body>
</html>