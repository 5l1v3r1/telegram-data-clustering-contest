<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/reprezentacja-polski/szlachetna-paczka-reprezentacja-polski-wziela-udzial-w-akcji/cyjng94"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T11:21:14+00:00"/>
    <meta property="og:title" content="Piłkarze reprezentacji Polski pomagają ze Szlachetną Paczką"/>
    <meta property="og:description" content="Dla nas Szlachetna Paczka to rzecz, którą robimy z wielką radością, z wielką też miłością dla osób, które tej pomocy potrzebują – powiedział Robert Lewandowski. Pomiędzy kolejnymi meczami eliminacji Euro 2020 piłkarze reprezentacji Polski znaleźli czas, by wspólnie z trenerem Jerzym Brzęczkiem przygotować dedykowaną pomoc dla wybranej rodziny z tegorocznej edycji programu. – Na pewno jest to dla nas jakiegoś rodzaju tradycja, co roku spotykamy się o podobnej porze i robimy Szlachetną Paczkę – dodaje Kamil Glik."/>
  </head>
  <body>
    <article>
      <h1>Piłkarze reprezentacji Polski pomagają ze Szlachetną Paczką</h1>
      <address>
        <time datetime="2019-11-24T11:21:14+00:00">24 Nov 2019, 11:21</time>
      </address>
      <p>
        <b>
          <b>Dla nas Szlachetna Paczka to rzecz, którą robimy z wielką radością, z wielką też miłością dla osób, które tej pomocy potrzebują – powiedział Robert Lewandowski. Pomiędzy kolejnymi meczami eliminacji Euro 2020 piłkarze reprezentacji Polski znaleźli czas, by wspólnie z trenerem Jerzym Brzęczkiem przygotować dedykowaną pomoc dla wybranej rodziny z tegorocznej edycji programu. – Na pewno jest to dla nas jakiegoś rodzaju tradycja, co roku spotykamy się o podobnej porze i robimy Szlachetną Paczkę – dodaje Kamil Glik.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Już od blisko 20 lat Szlachetna Paczka niesie pomoc tym, którym zabrakło szczęścia. Potrzebujący otrzymują wsparcie materialne, a wraz z nim – nadzieję na wyjście z trudnej sytuacji i impuls do zmiany życia.</p>
      <p>
        <b>Łączy nas Paczka</b>
      </p>
      <p>Sportowcom podczas przygotowywania paczki towarzyszyły wolontariuszka Magda oraz Joanna Sadzik – dyrektorka zarządzająca Stowarzyszenia WIOSNA organizującego Szlachetną Paczkę. To one porozmawiały z piłkarzami o historii wybranej przez nich rodziny. W tym roku Biało-Czerwoni postanowili pomóc pani Kasi i panu Piotrowi, którzy wychowują pięcioro niepełnosprawnych dzieci. Rodzina żyje bardzo skromnie – większość funduszy pochłaniają rachunki oraz bieżące koszty leczenia i rehabilitacji. Każdy dodatkowy wydatek spędza im sen z powiek, dlatego nie mogą sobie pozwolić na naprawę starej lodówki czy ciepłe ubrania dla wszystkich dzieci. Mimo to mają marzenia. Kacper i Julia chcą rozwijać swój talent rysowniczy, niepełnosprawny Adaś poważnie myśli o tym, by zostać zawodowym piłkarzem, a pani Kasia marzy o… wizycie u dentysty.</p>
      <p>– Pomoc niewiele kosztuje. Uważam, że to jest bardzo ważne, żebyśmy dali przykład innym, by wszyscy się zjednoczyli i pomagali, bo jest wiele rodzin, które mają ogromne problemy – powiedział Grzegorz Krychowiak.</p>
      <related>
        <a href="http://onet.tv/s/przegladsportowy/lewandowski-murawa-utrudniala-nam-gre/zrk2yj"/>
      </related>
      <p>Paczka umożliwia autentyczne spotkanie ludzi, którzy w innych okolicznościach prawdopodobnie nie mieliby okazji się poznać. Tylko w zeszłym roku w działania Szlachetnej Paczki włączyło się ponad 635 tys. osób, a łączna wartość pomocy materialnej przekazanej rodzinom w potrzebie przekroczyła 47 milionów złotych.</p>
      <p>
        <b>Radość z niesienia mądrej pomocy</b>
      </p>
      <p>W paczce przygotowywanej przez polskich piłkarzy znalazły się nie tylko nowa lodówka, odzież czy zapas żywności, ale także krzesełko rehabilitacyjne dla niepełnosprawnego Kamila. Chłopiec nie siedzi, ani nie porusza się o własnych siłach. Rodzice wciąż noszą go na rękach, co znacznie utrudnia opiekę nad pozostałymi dziećmi. Krzesełko pomoże Kamilowi w codziennej walce o nieco lepszą sprawność.</p>
      <p>Szlachetna Paczka działa w myśl zasady niesienia mądrej pomocy. To nie tylko świąteczny prezent, ale przede wszystkim próba stworzenia relacji z drugim człowiekiem, który potrzebuje zrozumienia i uwagi, by odzyskać wiarę w siebie i możliwość wyjścia z trudnej sytuacji. Czasami uścisk dłoni, słowa otuchy czy serdeczny uśmiech stają się dla osób dotkniętych biedą impulsem do zmiany swojego życia.</p>
      <p>– Jesteśmy tutaj, żeby przynajmniej w jakimś procencie tej rodzinie pomóc, dać im uśmiech na twarzy – podkreślił Kamil Grosicki. – Zdajemy sobie sprawę, ile rodzin, ile osób potrzebuje pomocy, dlatego z wielką chęcią i radością to robimy – dodał kapitan drużyny Robert Lewandowski.</p>
      <p>
        <b>W Weekend Cudów gramy do jednej bramki</b>
      </p>
      <p>Na stronie Szlachetnej Paczki wciąż można poznać historie najbardziej potrzebujących i zdecydować, dla kogo przygotujemy dedykowaną pomoc. Do internetowej bazy wciąż trafiają nowe opisy rodzin – wolontariusze każdego dnia odbywają około tysiąca spotkań z rodzinami z całej Polski. Darczyńcą może zostać każdy. Wystarczy wejść na stronę internetową <a href="http://www.szlachetnapaczka.pl/">www.szlachetnapaczka.pl</a>, poznać historię, potrzeby i marzenia wybranej rodziny oraz – tak jak drużyna Biało-Czerwonych – wspólnie z przyjaciółmi, bliskimi czy współpracownikami przygotować paczkę. Pomoc trafi do potrzebujących podczas Weekendu Cudów, który w tym roku przypada na 7 i 8 dzień grudnia. Wolontariusze ponownie odwiedzą tysiące rodzin w całym kraju, wręczając im przygotowane przez darczyńców paczki, a wraz z nimi – impuls do zmiany.</p>
      <p>– Patrząc na to, ile osób co roku po tej akcji otrzymuje wsparcie, to jest bardzo piękne – powiedział selekcjoner polskiej reprezentacji. – Wszyscy, którzy się w to angażują, angażowali i będą angażować z jednej strony – wielkie dzięki, a z drugiej – prosimy o więcej. I taki apel do wszystkich – kto może, niech pomaga!</p>
    </article>
  </body>
</html>