<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/government-school-should-protected-by.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-24T11:22:00+00:00"/>
    <meta property="og:title" content="പൊതുവിദ്യാഭ്യാസ സംരക്ഷണ യജ്ഞവും ഒരുക്കങ്ങളും പാഴാവരുത്; സര്‍ക്കാര്‍ സ്‌കൂളുകളുടെ സംരക്ഷണം നമ്മുടെ കൈകളിലാണ്; പ്രതിസന്ധികളെ മുന്‍കൂട്ടി കാണാനുള്ള കണ്ണുണ്ടാകണം"/>
    <meta property="og:description" content="പല അണ്‍എയ്ഡഡ് സ്‌കൂളുകളില്‍ നിന്നും മക്കളെ സര്‍ക്കാര്‍ സ്‌കൂളുകളില്‍ ചേര്‍ക്കുന്ന ട്രെന്റ് തുടങ്ങിയിട്ട് കുറച്ചു വര്‍ഷങ്ങളേ ആയുള്ളൂ Article, Malayalam, school, Aslam Mavilae, Students, Government, Government school should protected by PTA; Malayalam article by Aslam Mavile"/>
  </head>
  <body>
    <article>
      <h1>പൊതുവിദ്യാഭ്യാസ സംരക്ഷണ യജ്ഞവും ഒരുക്കങ്ങളും പാഴാവരുത്; സര്‍ക്കാര്‍ സ്‌കൂളുകളുടെ സംരക്ഷണം നമ്മുടെ കൈകളിലാണ്; പ്രതിസന്ധികളെ മുന്‍കൂട്ടി കാണാനുള്ള കണ്ണുണ്ടാകണം</h1>
      <address><time datetime="2019-11-24T11:22:00+00:00">24 Nov 2019, 11:22</time> by <a rel="author">Kvartha Delta</a></address>
      <p><b>അസ്ലം മാവിലെ </b><br/><b><br/>(www.kvartha.com 24.11.2019) </b>പല അണ്‍എയ്ഡഡ് സ്‌കൂളുകളില്‍ നിന്നും മക്കളെ സര്‍ക്കാര്‍ സ്‌കൂളുകളില്‍ ചേര്‍ക്കുന്ന ട്രെന്റ് തുടങ്ങിയിട്ട് കുറച്ചു വര്‍ഷങ്ങളേ ആയുള്ളൂ. അങ്ങിനെയൊരു ചുറ്റുപാടിലേക്ക് രക്ഷിതാക്കളുടെ മാനസികാവസ്ഥയെ ക്ഷണിക്കാന്‍ അതത് പ്രദേശങ്ങളിലെ പൂര്‍വ്വ വിദ്യാര്‍ഥികളും സാംസ്‌കാരിക പ്രവര്‍ത്തകരും പിടിഎ നേതൃത്വങ്ങളും ഭഗീരഥപ്രയത്‌നങ്ങള്‍ നടത്തിയിട്ടുണ്ട്. പൊതുസമൂഹത്തിന് സാരമായി ബാധിച്ച അണ്‍എയ്ഡഡ് എസ്-മാനിയ മാറ്റാന്‍ ഒരുപാട് എതിര്‍പ്പുകള്‍ തരണം ചെയ്യേണ്ടി വന്നത് അധ്യാപകരേക്കാളേറെ ഓരോ പ്രദേശത്തെയും ഏതാനും ചില വിദ്യാഭ്യാസ-പുരോഗമന പ്രവര്‍ത്തകര്‍ക്കായിരുന്നു.</p>
      <figure>
        <img src="https://1.bp.blogspot.com/-dRPYu6YfTlg/Xdpn75DDFnI/AAAAAAAAD0s/iVKXH6WgR2w03NGN_XPZDzj3iihpM5hswCLcBGAsYHQ/s1600/MAVILE.png"/>
      </figure>
      <p>കൃത്യം 15 വര്‍ഷം തൊട്ടിങ്ങോട്ട് അതിലും കൃത്യമായി നടന്ന ഇടപെടലുകളുടെ ഫലമായാണ് പലയിടത്തും സര്‍ക്കാര്‍ സ്‌കൂളുകള്‍ ഇന്നു കാണുന്ന പ്രതാപത്തിലേക്ക് നടന്നെത്തിയത്. തലങ്ങും വിലങ്ങും പത്തില്‍ കുറയാത്ത സ്വകാര്യ ഇംഗ്ലിഷ് മീഡിയം സ്‌കൂളുകളുടെ വണ്ടി നിരങ്ങാത്ത പ്രദേശങ്ങള്‍ തന്നെയില്ലായിരുന്നു. ഒരു ധാരണയോ കൃത്യമായ പ്ലാനിംഗോ ഇല്ലാത്ത അണ്‍എയ്ഡഡ് ഇംഗ്ലീഷ് മീഡിയം സ്‌കൂളുകള്‍ കെട്ടിടൊഴിവ് കാണുന്നിടത്തൊക്കെ യഥേഷ്ടം തുറക്കുന്ന ദയനീയ കാഴ്ച അന്ന് എവിടെയും കാണാമായിരുന്നു. യാ, യാ, ഐ (ക്)നോ എന്ന് പറഞ്ഞവനെ പോലും വഴിതടഞ്ഞ് അധ്യാപകരാക്കിയിരുന്ന ഒരു കാലത്ത് വാ പൊളിച്ചു നോക്കാനേ അന്ന് സര്‍ക്കാര്‍ വിദ്യാലയാധികൃതര്‍ക്കും പിടിഎയ്ക്കും സാധിച്ചിരുന്നുള്ളൂ. പഠിച്ചവര്‍ പോലും സ്വന്തം പാഠശാല മറന്നു മക്കളെ ടൈ കെട്ടി ടാറ്റാ പറഞ്ഞ് മുറ്റത്ത് വരുന്ന ഓമ്‌നി - ഓട്ടോറിക്ഷ മുതലങ്ങോട്ടുള്ള സകല ശകടങ്ങളിലും യാത്രയാക്കാന്‍ തിടുക്കപ്പെട്ടിരുന്ന പോയ കാലവും പോയത്തക്കാലവും ഞാനടക്കം പലര്‍ക്കും ഓര്‍ത്തെടുക്കാന്‍ സാധിക്കും. <br/><br/>അവിടെ നിന്നും തിരിച്ചു ശ്രമം നടന്നു. ഏറ്റവും മികച്ച അധ്യാപകരാണ് സര്‍ക്കാര്‍ സ്‌കൂളിലുള്ളതെന്ന് നാം പ്രചരണം നല്‍കി. ഉയര്‍ന്ന അക്കാഡമിക് യോഗ്യതയുള്ളവരെന്നും അധ്യാപന മേഖലയില്‍ മികച്ച പരിശീലനം സിദ്ധിച്ചവരെന്നുമായിരുന്നു നാം രക്ഷിതാക്കളെ ബോധ്യപ്പെടുത്താന്‍ ശ്രമിച്ചത്. അങ്ങിനെയാണ് എതിര്‍പ്പുകളെ അതിജീവിച്ച് സര്‍ക്കാര്‍ സ്‌കൂളുകള്‍ ഇത്രമാത്രം മുന്നോട്ട് പോയത്. അതോടൊപ്പം നിരന്തര ഇടപെടലിന്റെ ഭാഗമായി അതത് കാലത്തെ സര്‍ക്കാരുകള്‍ അവസരത്തിനൊത്തുയര്‍ന്ന് ഭൗതിക സൗകര്യങ്ങള്‍ ഒരുക്കിത്തന്നതും ഇന്നു കാണുന്ന ഔന്നത്യവും പ്രൗഢിയും നമ്മുടെ സ്‌കൂളുകള്‍ക്ക് കിട്ടിത്തുടങ്ങാന്‍ കാരണവുമായി. <br/><br/>അത് കൊണ്ട് തന്നെയാണ് ഒരു സഹലയുടെ വിഷയം മുന്നില്‍ വന്നപ്പോള്‍ ഇനി ഇങ്ങനെ ആവര്‍ത്തിക്കാതിരിക്കാന്‍ വിദ്യാഭ്യാസ വകുപ്പ് ജാഗ്രതാ നിര്‍ദ്ദേശങ്ങള്‍ എല്ലാ സ്‌കൂളധികാരികള്‍ക്കും നല്‍കിയതും. ഇത് കണ്ടറിയാന്‍ അധ്യാപകര്‍ക്കും പി ടി എ യ്ക്കും സാധിക്കണം. ഇനിയുണ്ടാകുന്ന ചെറിയ പിഴവിന് പോലും പൊതുജനം മാപ്പ് തന്നുവെന്ന് വരില്ല. അനങ്ങാപ്പാറ നയമുള്ള പി ടി എക്കാരും പഠിച്ചതേ പാടൂ എന്ന് പറയുന്ന മാനേജ്‌മെന്റും ഒന്നുണരാന്‍ സമയമായി. ചെറിയ ഒരു അസ്വാഭികത സ്‌കൂളിലോ കാമ്പസിലോ കുട്ടികളിലോ കണ്ടാല്‍ മേലധികാരികളെ റിപ്പോര്‍ട്ട് ചെയ്യാനും അന്വേഷണം നടത്താനും അധ്യാപകരും തുടങ്ങണം. അധ്യാപകര്‍ക്ക് ഓറിയന്റേഷനും പരിശീലനവും വേണ്ടത് ആനയും അമ്പാടിയും അഭിനയിച്ചു പാഠഭാഗങ്ങള്‍ ബോധ്യപ്പെടുത്താനല്ല. പ്രഥമശുശ്രൂഷയ്ക്കും പ്രഥമ പരിഗണനയ്ക്കുമുള്ള അവബോധശില്‍പശാലകളാണ്. <br/><br/>പ്രിയപ്പെട്ട അധ്യാപകരേ, നിങ്ങളെയൊക്കെ കണ്ണടച്ചു പ്രതിക്ഷിച്ചാണ് രണ്ടാം വീടായ സര്‍ക്കാര്‍ സ്‌കൂളിലേക്ക് രക്ഷിതാക്കള്‍ തങ്ങളുടെ പിഞ്ചോമനകളെ പറഞ്ഞയക്കുന്നത്. പ്രീസ്‌കൂള്‍ മാനേജ്‌മെന്റും അങ്കണവാടിക്കാരും വളരെ വളരെ ശ്രദ്ധിക്കണം. അവരുടെ കണ്ണെത്താത്തിടത്ത് രക്ഷിതാക്കളുടെ കണ്ണെത്താന്‍ പിടിഎ നേതൃത്വത്തില്‍ ഒരു കൂട്ടം തന്നെ ഇടക്കിടക്കുള്ള മിന്നല്‍ പരിശോധനയ്ക്കായി വേണം. ഉച്ചഭക്ഷണശാലയിലടക്കം ശ്രദ്ധ കൂടിയേ തീരൂ. അരിയും പയറും വൃത്തിയില്‍ കഴുകി ചട്ടിയിലിടുന്നത് മുതല്‍ അത് വെച്ചു വിളമ്പുന്നത് വരെ വേതനത്തിലുപരി സേവന മനസ്ഥിതിയോടെ പാചക്കാരും ആയമാരും അതിന്റെ ചുമതലക്കാരും കാര്യങ്ങള്‍ കണ്ടേ തീരൂ. <br/><br/>ഇനി ഒരുപക്ഷെ, അടുത്ത അധ്യയനവര്‍ഷത്തിന് വളരെ മുന്നേയായി സര്‍ക്കാര്‍ സ്‌കൂള്‍ പരിസരം സുരക്ഷിതമല്ല എന്ന ഒരു സമാന്തര ക്യാമ്പയിനുള്ള സാധ്യത മുന്നില്‍ കാണുന്നു. വാക്ചാരുതയുള്ളവര്‍ രക്ഷിതാക്കളെ നേരില്‍ കാണാനും പറഞ്ഞു ഫലിപ്പിക്കാനും വിശ്വസിപ്പിക്കാനും പരമാവധി ശ്രമിക്കും. എത്ര നിയന്ത്രണങ്ങള്‍ വന്നാലും അതൊക്കെ കാണേണ്ടവരെ കണ്ടും കാണിക്ക വെച്ചും കൂണുപോലെ 'പെട്ടിക്കടകള്‍' തലപൊക്കും. പിന്നെ പിന്നെ ഈ കാണുന്ന സംരക്ഷണയജ്ഞമൊക്കെ പൊടിപിടിക്കാന്‍ തുടങ്ങും. വീണ്ടും പതിനഞ്ചു വര്‍ഷം പിന്നിലേക്ക് സര്‍ക്കാര്‍ സ്‌കൂളുകള്‍ ചെരുപ്പിടാതെ നടന്നേക്കും.<br/><br/>സര്‍ക്കാര്‍ സ്‌കൂളും അതിന്റെ പരിസരവും ചുറ്റുപാടും സുരക്ഷിതമാണെന്നും പഠനത്തോടൊപ്പം കുട്ടികളുടെ ക്ഷേമകാര്യങ്ങളിലും അവരോടുള്ള മാനുഷിക പരിഗണനയുടെ വിഷയത്തിലും ഒരനാസ്ഥയുമില്ലാത്തവരാണ് അധ്യാപകരും രക്ഷകര്‍ത്തൃസമിതിയും സ്‌കൂള്‍ മനേജ്‌മെന്റും എന്നും പ്രവൃത്തിയിലൂടെയും മനോഭാവത്തിലൂടെയും ബോധ്യപ്പെടുത്താന്‍ ഉത്തരവാദിത്യപ്പെട്ടവര്‍ക്കാകട്ടെ. അങ്ങനെയായില്ലെങ്കില്‍ പൊതുവിദ്യാഭ്യാസ സംരക്ഷണ യജ്ഞവും ബഹളവുമൊക്കെ പാഴായി മാറാന്‍ അധിക കാലം വേണ്ടെന്ന് വീണ്ടും ഓര്‍മ്മപ്പെടുത്തട്ടെ.<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം )</a><br/><br/>Keywords:<b> Article, Malayalam, school, Aslam Mavilae, Students, Government, Government school should protected by PTA; Malayalam article by Aslam Mavile</b></p>
    </article>
  </body>
</html>