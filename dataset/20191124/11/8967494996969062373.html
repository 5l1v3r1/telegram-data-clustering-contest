<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/wielrennen/veldrijden/ook-voormalig-wereldkampioen-veldrijden-uit-de-bocht-ik-vind-dat-ze-eens-een-cross-van-de-vrouwen-moeten-geven-zonder-zadel~ac9f13c6/"/>
    <meta property="og:site_name" content="HLN"/>
    <meta property="article:published_time" content="2019-11-24T11:44:00+00:00"/>
    <meta property="og:title" content="Ook voormalig wereldkampioen veldrijden uit de bocht: “Ik vind dat ze eens een cross van de vrouwen moeten geven zonder zadel”"/>
    <meta property="og:description" content="Het lijkt wel het weekend van de uitschuivers. Na de misplaatste woorden van Marco van Basten ging nu ook voormalig crosskampioen Albert Van Damme (78) uit de bocht met een foute uitspraak. Dat geb..."/>
  </head>
  <body>
    <article>
      <h1>Ook voormalig wereldkampioen veldrijden uit de bocht: “Ik vind dat ze eens een cross van de vrouwen moeten geven zonder zadel”</h1>
      <address><time datetime="2019-11-24T11:44:00+00:00">24 Nov 2019, 11:44</time> by <a rel="author">Redactie</a></address>
      <p>
        <b>Het lijkt wel het weekend van de uitschuivers. Na <u><a href="https://www.hln.be/sport/voetbal/buitenlands-voetbal/storm-van-verontwaardiging-nadat-van-basten-sieg-heil-roept-presentator-het-was-oliedom-dat-had-hij-zelf-ook-moeten-weten~a6d3d7bb/">de misplaatste woorden van Marco van Basten</a></u> ging nu ook voormalig crosskampioen Albert Van Damme (78) uit de bocht met een foute uitspraak. Dat gebeurde in de rand van de Ambiancecross in Wachtebeke</b>
      </p>
      <p>Veldrijden in Wachtebeke gisteren en dan kan de ‘Leeuw van Laarne’ niet ontbreken. De zesvoudige Belgisch kampioen veldrijden werd door Sporza-commentator Ruben Van Guchteven voor de micro gehaald in Oost-Vlaanderen. Gevraagd naar zijn mening over het vrouwenveldrijden liet de wereldkampioen veldrijden van 1974 het volgende optekenen: “Ik heb altijd van de vrouwen gehouden. Ik vind dat ze eens een cross van de vrouwen moeten geven zonder zadel.”</p>
      <p>Een op zijn zachtst gezegd controversiële uitspraak. Bij Sporza werd meteen overschakeld op een ander onderwerp: “Oei, dat zou een pijnlijke zaak zijn. Wie gaat er winnen bij de mannen?” Van Damme gaf daarbij niet al te verrassend te kennen dat Van der Poel zijn topfavoriet voor de dag was. Verder brak de ‘Leeuw van Laarne’ ook nog een lans voor de hervorming van de wereldbeker veldrijden. “Ik vind het top. Dat moet gebeuren. Zo niet, dan zit de cross in de dieperik.”</p>
    </article>
  </body>
</html>