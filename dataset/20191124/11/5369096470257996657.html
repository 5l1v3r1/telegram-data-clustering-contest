<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/premier-league/778333/everton-opadi-zitoun-tin-apolysi-tou-marko-silva/"/>
    <meta property="og:site_name" content="to10.gr"/>
    <meta property="article:published_time" content="2019-11-24T11:01:59+00:00"/>
    <meta property="og:title" content="Εβερτον: Οι οπαδοί ζητούν την απόλυση του Μάρκο Σίλβα"/>
    <meta property="og:description" content="Η κλεψύδρα φαίνεται πως έχει γυρίσει ανάποδα για τον Πορτογάλο, με τους οπαδούς της Έβερτον να ζητούν την άμεση απομάκρυνσή του από το σύλλογο."/>
  </head>
  <body>
    <article>
      <h1>Εβερτον: Οι οπαδοί ζητούν την απόλυση του Μάρκο Σίλβα</h1>
      <h2>Η κλεψύδρα φαίνεται πως έχει γυρίσει ανάποδα για τον Πορτογάλο, με τους οπαδούς της Έβερτον να ζητούν την άμεση απομάκρυνσή του από το σύλλογο.</h2>
      <address><time datetime="2019-11-24T11:01:59+00:00">24 Nov 2019, 11:01</time> by <a rel="author">to10.gr</a></address>
      <p>Τέλος δεν έχει ο κατήφορος για την Έβερτον, η οποία πασχίζει να μείνει πάνω από τη ζώνη του υποβιβασμού στη φετινή Premier League. Τα «ζαχαρωτά» βολοδέρνουν τη δεδομένη χρονική στιγμή στη 15η θέση του αγγλικού πρωταθλήματος και τα πράγματα δεν δείχνουν να βελτιώνονται.</p>
      <p>Αντιθέτως, τα αρνητικά αποτελέσματα αποτελούν πλέον μια… καθημερινότητα στο σύλλογο, με τους οπαδούς της ομάδας να έχουν απαυδήσει από την αποκαρδιωτική εικόνα που παρουσιάζει η ομάδα τους εντός αγωνιστικού χώρου.</p>
      <p>
        <a href="https://www.to10.gr/podosfero/europe/778272/o-fan-basten-ekane-chioumor-nazistiko-cheretismo-ke-prokalese-salo-vid/">
          <i>Μάρκο φαν Μπάστεν, από πότε ο φασισμός μπορεί να είναι «χιουμοράκι»;</i>
        </a>
      </p>
      <p>Μάλιστα, η τελευταία ήττα απέναντι στη Νόριτς προκάλεσε την έκρηξη του κοινού του «Γκούντισον Παρκ», το οποίο έκανε σαφές πως η υπομονή του έχει εξαντληθεί. Εκείνος, πάντως, που το κατάλαβε καλύτερα από όλους ήταν ο τεχνικός των «ζαχαρωτών», Μάρκο Σίλβα, ο οποίος πλέον βρίσκεται στο «στόχαστρο» των οπαδών.</p>
      <p>Κατά τη διάρκεια του αγώνα με τα «καναρίνια», οι οπαδοί στράφηκαν εναντίον του Πορτογάλου, ζητώντας την άμεση απομάκρυνσή του από την ομάδα μέσω του γνωστού τραγουδιού που… ηχεί ανά διαστήματα στα αγγλικά γήπεδα «sacked in the morning».</p>
      <p>Μάλιστα ορισμένοι από αυτούς συνάντησαν μετά το τέλος του αγώνα και τον μεγαλομέτοχο του συλλόγου, Φάρχαντ Μοσίρι, από τον οποίον απαίτησαν να πραγματοποιήσει την επιθυμία τους. Από την πλευρά του, πάντως, ο ίδιος προσπάθησε να κατευνάσει τα πνεύματα, υποστηρίζοντας πως «θα έρθουν καλύτερες μέρες στην ομάδα»!</p>
      <p>
        <b>
          <a href="https://www.to10.gr/podosfero/premier-league/778333/everton-opadi-zitoun-tin-apolysi-tou-marko-silva/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>