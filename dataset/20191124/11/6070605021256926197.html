<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Mor-Carlos-Raluy-cofundador-Circ_0_2349965089.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T11:42:57+00:00"/>
    <meta property="og:title" content="Mor als 75 anys Carlos Raluy, cofundador del Circ Raluy"/>
    <meta property="og:description" content="Membre d’una nissaga circense, des del 2016 dirigia el Circ Històric Raluy"/>
  </head>
  <body>
    <article>
      <h1>Mor als 75 anys Carlos Raluy, cofundador del Circ Raluy</h1>
      <h2>Membre d’una nissaga circense, des del 2016 dirigia el Circ Històric Raluy</h2>
      <address>
        <time datetime="2019-11-24T11:42:57+00:00">24 Nov 2019, 11:42</time>
      </address>
      <p>Carlos Raluy, confundador del Circ Raluy, ha mort aquest dissabte als 75 anys a Barcelona, segons ha informat la família en un comunicat. "La seva dona, filla i germà lamenten profundament la pèrdua d’un home que s’ha entregat al circ al llarg de tota la seva intensa vida", diu el comunicat.</p>
      <p>Efectivament, Carlos Raluy va viure per al circ, primer com a hereu de la tradició iniciada pel seu pare, Luis Raluy, el tigre de Sant Adrià, i posteriorment amb el Circ Raluy pròpiament dit. L'any 2016 la companyia es va dividir en dos: Carlos va tirar endavant el Circ Històric Raluy i el Luis, seu germà, el Circ Raluy Legacy.</p>
      <p>El pare de la nissaga circense, Luis Raluy Iglesias, havia format part del quartet Keystone i, més endavant, amb la plena implicació familiar, va crear el circ Ringland i, el 1983, el Circ Museu Raluy, fruit d'anar aplegant carruatges antics. Carlos Raluy, inoblidable mestre de cerimònies, i el seu germà Luis van compartir durant molts anys els espectacles del Circ Raluy, que de seguida van aconseguir tota mena de premis que reconeixien la cura per l'art circense. A més, la carpa i els carruatges dels Raluy es van convertir en un element imprescindible del paisatge artístic nadalenc de Barcelona.</p>
      <p>Quan l'any 2016 els germans van decidir engegar dos projectes paral·lels i Carlos es va quedar al capdavant del Circ Històric Raluy. "Els que ens mou –<a href="https://www.ara.cat/cultura/Circ-Historic-Raluy-rescata-fantasia_0_1916808393.html"> explicava Carlos Raluy el 2017</a>– és la voluntat de reviure els temps passats i de crear un ambient d’èpoques antigues a través de l’espectacle”. En els últims anys, Carlos Raluy també havia lluitat per recuperar el London Bar, el llegendari local del Raval barceloní on el seu pare havia freqüentat artistes de circ.</p>
      <p>En Circ Històric Raluy informa que malgrat la pèrdua del seu director, és manté la previsió d'estrenar el nou espectacle, Un viatge en el temps, aquest Nadal a Barcelona. "És el que en Carlos hauria volgut", afirma la família, que dedicaran l'espectacle a Carlos Raluy.</p>
    </article>
  </body>
</html>