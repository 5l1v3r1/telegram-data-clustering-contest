<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jilemnice-Zizkovou-ulici-projedou-ridici-po-novem-povrchu-604481"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T10:33:00+00:00"/>
    <meta property="og:title" content="Jilemnice: Žižkovou ulicí projedou řidiči po novém povrchu"/>
    <meta property="og:description" content="Slavnostním aktem se dnes oficiálně otevřela nově zrekonstruovaná ulice Žižkova v Jilemnici. Stavba, jejímiž investory byly Liberecký kraj a město Jilemnice, začala v dubnu letošního roku a stála více než 63,5 milionu korun. Částku 16,4 milionu korun zaplatilo město. Liberecký kraj investoval ze svého rozpočtu přibližně devět milionů korun a využije též dotací z evropských fondů do plánované výše necelých 38,2 milionu. Zhotovitelem stavby byla firma M – SILNICE a.s."/>
  </head>
  <body>
    <article>
      <h1>Jilemnice: Žižkovou ulicí projedou řidiči po novém povrchu</h1>
      <address>
        <time datetime="2019-11-24T10:33:00+00:00">24 Nov 2019, 10:33</time>
      </address>
      <p>
        <b>Slavnostním aktem se dnes oficiálně otevřela nově zrekonstruovaná ulice Žižkova v Jilemnici. Stavba, jejímiž investory byly Liberecký kraj a město Jilemnice, začala v dubnu letošního roku a stála více než 63,5 milionu korun. Částku 16,4 milionu korun zaplatilo město. Liberecký kraj investoval ze svého rozpočtu přibližně devět milionů korun a využije též dotací z evropských fondů do plánované výše necelých 38,2 milionu. Zhotovitelem stavby byla firma M – SILNICE a.s.</b>
      </p>
      <p>„Rekonstrukce se dočkal úsek mezi křižovatkami s ulicí Roztocká a ulicí K Břízkám. Vznikl zde nový kruhový objezd s poloměrem 16 metrů. U ulice Roztocká vznikla malá okružní křižovatka. Věřím, že obě změny budou mít pozitivní vliv na bezpečnost dopravy,“ uvedl Jan Sviták, náměstek hejtmana pro resort dopravy, investic a veřejných zakázek. Opravený úsek měří 524,75 metru. Stavbu doplnila úprava nároží křižovatek podél ulice, vybudování dešťové kanalizace a retenční nádrže a nové nasvětlení okružní křižovatky a místa pro přecházení. Silnici zdobí také nové dopravní značení.</p>
      <p>Město Jilemnice hradilo ze svého rozpočtu vybudování nových chodníků, část veřejného osvětlení nebo vegetační úpravy. Zároveň se finančně podílelo na vzniku retenční nádrže a dešťové kanalizace.</p>
      <p>„Zásadním přínosem pro nás byla kompletně zpracovaná projektová dokumentace, kterou zajistilo město, a to včetně získání stavebních povolení. Tímto bych chtěl vedení Jilemnice poděkovat,“ dodal hejtman Martin Půta.  </p>
      <p>Celkové výdaje činily více než 63,5 milionu korun, část Libereckého kraje vyšla na více než 47,1 milionu korun. „Díky tomu, že Libereckému kraji byla schválena dotace z Integrovaného regionálního operačního programu ve výši necelých 38,2 milionu korun, by měl náš podíl činit necelých 9 milionů korun,“ dodala Radka Loučková Kotasová, členka rady kraje pro resort hospodářského a regionální rozvoje, evropských projektů a územního plánování. V Jilemnici se jedná již o druhou dokončenou rekonstrukci silnice hrazenou z Integrovaného regionálního operačního programu. V loňském roce úspěšně skončila rekonstrukce silnice II/293 v ulici Československých legií. Celkové výdaje činily 27,2 milionu korun, z toho získal kraj dotaci více než 22,4 milionu.</p>
      <p>V tomto programovém období se jedná o sedmý dokončený silniční projekt, který spolufinancovala Evropská unie. Mezi ty dokončené dále patří rekonstrukce silnice II/273 z Oken na hranici kraje a vybudování okružních křižovatek v Semilech a ve Stráži pod Ralskem. V nedávné době rovněž skončila druhá etapa rekonstrukce silnice II/270 v Jablonném v Podještědí. Slavnostní otevření se koná ve čtvrtek 28. listopadu 2019.</p>
      <p>Liberecký kraj plánuje v příštím roce zahájit rekonstrukce dalších silnic, které rovněž podpoří peníze z Integrovaného regionálního operačního programu. Jedná se o výstavbu severozápadního obchvatu města Zákupy, rekonstrukci silnice II/262 Česká Lípa – Dobranov a silnice II/268 Mimoň – hranice Libereckého kraje. Zároveň bude pokračovat rekonstrukce silnice II/270 Doksy–Dubá, silnice III/2904 v Oldřichově v Hájích a silnice II/610 z Turnova na hranice kraje.</p>
      <related>
        <h4>Psali jsme:</h4>
        <a href="https://www.parlamentnilisty.cz/zpravy/tiskovezpravy/KRNAP-Harrach-se-dockal-oceneni-579501"/>
        <a href="https://www.parlamentnilisty.cz/politika/politici-volicum/Jilemnice-Ve-meste-je-opet-k-videni-obri-snehovy-Krakonos-567398"/>
        <a href="https://www.parlamentnilisty.cz/zpravy/tiskovezpravy/KRNAP-Zmena-ve-vedeni-Krkonosskeho-muzea-v-Jilemnici-565459"/>
        <a href="https://www.parlamentnilisty.cz/politika/obce-volicum/Jilemnice-Zastupitele-zvolili-nove-vedeni-mesta-558864"/>
      </related>
    </article>
  </body>
</html>