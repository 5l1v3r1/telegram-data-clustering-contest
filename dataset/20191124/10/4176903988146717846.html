<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/hr-osumnjiceni-za-sverc-oruzja-brani-se-sa-slobode/"/>
    <meta property="og:site_name" content="Krstarica"/>
    <meta property="article:published_time" content="2019-11-24T10:40:00+00:00"/>
    <meta property="og:title" content="HR: Osumnjičeni za šverc oružja brani se sa slobode"/>
    <meta property="og:description" content="ZADAR - Mišel Pavlović, koji je osumnjičen za šverc oružjem u aferi &quot;Municija&quot; u vojnoj vazduhoplovnoj bazi u Zemuniku, pušten je da se brani sa slobode,"/>
  </head>
  <body>
    <article>
      <h1>HR: Osumnjičeni za šverc oružja brani se sa slobode</h1>
      <address><time datetime="2019-11-24T10:40:00+00:00">24 Nov 2019, 10:40</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521216-750x430.jpg"/>
        <figcaption>Foto: Tanjug/pixabay.com, ilustracija</figcaption>
      </figure>
      <p>ZADAR – Mišel Pavlović, koji je osumnjičen za šverc oružjem u aferi „Municija“ u vojnoj vazduhoplovnoj bazi u Zemuniku, pušten je da se brani sa slobode, nakon što je istražni sudija u Zadru odbio predlog da mu bude određen istražni zatvor.</p>
      <p>Pavlovićev advokat Boris Radman rekao je da njegovom branjeniku nisu određene ni mere opreza, javili su hrvatski mediji.</p>
      <p>Pavlović je prvi put priveden 8. novembra zbog sumnje da je inicirao i podsticao šverc oružja, ali je nakon ispitivanja kod istražnog sudije pušten da se brani sa slobode.</p>
      <p>Ponovo je priveden u petak, a juče je predat pritvorskom nadzorniku Policijske uprave u Zadru.</p>
      <p>Pavlović se dovodi u vezu sa švercom oružja u koji su, uz njega, bila uključena i trojica pilota, te dva civila starosti 42 i 56 godina, a policija je podnela prijave protiv sve šestorice.</p>
      <p>Prema novoj krivičnoj prijavi, koja se vodi odvojeno od prve od 8. novembra, Pavloviću je na teret stavljeno da je prodao veću količinu vojnog oružja Mladenu Bencunu, jednom od civilnih učesnika afere „Municija“, prenose mediji u Hrvatskoj.</p>
      <p>Kriminalistička istraga o krijumčarenju oružja u vojnoj vazduhoplovnoj bazi Zemunik je završena, slučaj je prosleden Državnom tužilaštvu, a prijavljeno je ukupno šestoro ljudi, među kojima trojica pilota, prenele su Nezavisne.</p>
      <p>Prema dosadašnjim nezvaničnim informacijama, prijavljeni su vojni piloti Ivan Krizman i Zdenko Košutić, civili Mišel Pavlović, vlasnik Auto salona „BMV“ iz Bibinja, Ivica Vlakić, bivši zamenik gradonacelnika Zadra iz stranke MODES, Mladen Bencun, Boris Ercegović, vlasnik i direktor splitske fabrike „Aservo“, koja se bavi trgovinom oružjem, municijom, vojnom i policijskom opremom, te jedno lice iz Zagreba.</p>
      <p>(Tanjug)</p>
    </article>
  </body>
</html>