<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623097/%D9%81%D8%B1%D9%85%D8%A7%D9%86%D8%AF%D9%87-%D8%A8%D8%B3%DB%8C%D8%AC-%D8%A7%DB%8C%D9%86%D8%AA%D8%B1%D9%86%D8%AA-%D9%85%D8%A7-%D8%A8%D8%A7%DB%8C%D8%AF-%D9%BE%D8%A7%DA%A9-%D8%A8%D8%A7%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:17:00+00:00"/>
    <meta property="og:title" content="فرمانده بسیج: اینترنت ما باید «پاک» باشد"/>
    <meta property="og:description" content="سردار غلامرضا سلیمانی، رئیس سازمان بسیج گفت: فضای مجازی امروز در دنیا نقش آفرینی می‌کند و ما هم بهره برداری صحیح از فضای مجازی می‌کنیم و معتقدیم اینترنت در کشور ما باید اینترنت پاک باشد و این اعتقاد را با صراحت بیان می‌کنیم."/>
  </head>
  <body>
    <article>
      <h1>فرمانده بسیج: اینترنت ما باید «پاک» باشد</h1>
      <address>
        <time datetime="2019-11-24T10:17:00+00:00">24 Nov 2019, 10:17</time>
      </address>
      <p>
        <i>سردار غلامرضا سلیمانی، رئیس سازمان بسیج گفت: فضای مجازی امروز در دنیا نقش آفرینی می‌کند و ما هم بهره برداری صحیح از فضای مجازی می‌کنیم و معتقدیم اینترنت در کشور ما باید اینترنت پاک باشد و این اعتقاد را با صراحت بیان می‌کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار غلامرضا سلیمانی، رئیس سازمان بسیج گفت: فضای مجازی امروز در دنیا نقش آفرینی می کند و ما هم بهره برداری صحیح از فضای مجازی می‌کنیم و معتقدیم اینترنت در کشور ما باید اینترنت پاک باشد و این اعتقاد را با صراحت بیان می کنیم زیرا همان هایی که خودشان خالق این فناوری هستند می گویند ما اجازه نمی دهیم فرزندانمان به راحتی از هر نوع فناوری و هر نرم افزاری استفاده کنند و آنها این موضوع را طبقه بندی و مدیریت کرده اند.</p>
      <p>رئیس سازمان بسیج افزود: بسیج در این زمینه به نوبه خود کار می کند، ما در حوزه اینترنت ملی فعالیت های لازم را انجام می دهیم و امیدواریم با کمک سایر دستگاه ها برسیم به روزی که اینترنت ملی راه اندازی شود و به همه نیاز های کشور پاسخ دهد.</p>
      <figure>
        <img src="https://aftabnews.ir/files/fa/news/1398/9/3/362901_530.jpg"/>
      </figure>
      <p>وی ادامه داد: تا کنون با وزارت ارتباطات طرحی را مطرح نکرده ایم، البته آماده همکاری با وزارت ارتباطات هستیم و آمادگی داریم در زمینه تولید محتوا در بخش های مختلف از توان مردم استفاده و برای تولید محتوا از ظرفیت مردم استفاده کنیم.</p>
      <p>فرمانده بسیج گفت: موضوع حضور بسیج در فضای مجازی برمی گردد به اینکه چطور بسیج را تعریف کنیم؛ شما یک وقت بسیج را تشکیلاتی معرفی می کنید که یک راس و سلسله مراتب حاکمیتی دارد اما اینطور نیست، بسیج یک تفکر است. هر واحد بسیج برای خود مغز دارد و این مغزها با توجه به اینکه هدف مشترک دارند و هدفشان تشکیل دولت اسلامی، جامعه پردازی و تمدن نوین اسلامی است که با هم شبکه می شوند و اینطور نیست که شخصی بسیجیان را سازماندهی کرده باشد، این افراد به صورت خود جوش به شکل شبکه می شوند. قطعا حضور بسیج در فضای مجازی بسیار گسترده تر از تصور دشمنان است و لزومی به استفاده از اکانت فیک نیست. اینکه عده ای را استخدام کرده و پشتیبانی مالی کنیم که در فضای مجازی فعالیت داشته باشند، به هیچ عنوان این اقدام را انجام نداده و نیازی به این اقدام نداریم.</p>
      <p>سلیمانی گفت: اکانت فیک در شبکه های اجتماعی نداریم و اصلا به این شکل نیست و لزومی به داشتن اکانت فیک نداریم. وقتی می تواند با اکانت واقعی و مردمی در فضای مجازی حضور داشته و تولید محتوا کنیم چه نیازی به این روش های وجود دارد. استفاده از اکانت های فیک روش های منسوخ منافقین و کسانی است که به دامان بیگانگان پناه برده‌اند و سرسپردگان استکبار شده‌اند. آنها این ادعا را در مورد بسیج می کنند، این موضوع در افکار عمومی خریداری ندارد، کشور چنین نگاهی به بسیج ندارد چون همه بسیج را می شناسند و با بسیج زندگی می کنند. ما پرچمدار مطالبات مردم هستیم و یاور و خدمت گزاران مردم هستیم. بسیج با مستضعفین و برای مستضعفین است و اگر درجایی با ویژگی های اصلی بسیج فاصله داریم باید این فاصله را جبران کنیم.</p>
    </article>
  </body>
</html>