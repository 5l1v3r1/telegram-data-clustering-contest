<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626047/%E0%A6%AE%E0%A6%B9%E0%A7%87%E0%A6%B6%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%A6%E0%A7%81%E0%A6%87-%E0%A6%B6%E0%A6%BF%E0%A6%B6%E0%A7%81%E0%A6%B8%E0%A6%B9-%E0%A7%A8%E0%A7%AB-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T10:35:00+00:00"/>
    <meta property="og:title" content="মহেশখালীতে দুই শিশুসহ ২৫ রোহিঙ্গা উদ্ধার"/>
    <meta property="og:description" content="কক্সবাজারের মহেশখালী উপজেলায় দুই শিশুসহ ২৫ রোহিঙ্গা নাগরিককে উদ্ধার করেছে পুলিশ। আজ রোববার বেলা ১১টার দিকে উপজেলার কুতুবজোম ইউনিয়নের সোনাদিয়া দ্বীপের মগচর থেকে তাদের উদ্ধার করা হয়।"/>
  </head>
  <body>
    <article>
      <h1>মহেশখালীতে দুই শিশুসহ ২৫ রোহিঙ্গা উদ্ধার</h1>
      <address><time datetime="2019-11-24T10:35:00+00:00">24 Nov 2019, 10:35</time> by <a rel="author">প্রতিনিধি, মহেশখালী, কক্সবাজার</a></address>
      <p>কক্সবাজারের মহেশখালী উপজেলায় দুই শিশুসহ ২৫ রোহিঙ্গা নাগরিককে উদ্ধার করেছে পুলিশ। আজ রোববার বেলা ১১টার দিকে উপজেলার কুতুবজোম ইউনিয়নের সোনাদিয়া দ্বীপের মগচর থেকে তাদের উদ্ধার করা হয়।<br/><br/>আজ ভোরে দালাল চক্রের সদস্যরা মালয়েশিয়া পাচার করার উদ্দেশ্যে তাদের সোনাদিয়া দ্বীপের মগচরে নামিয়ে দেয়।</p>
      <p>স্থানীয় বাসিন্দা গিয়াস উদ্দিন জানান, ভোররাত সাড়ে চারটার দিকে একটি ফিশিং বোটে করে ৪০ রোহিঙ্গা সোনাদিয়া দ্বীপে ভেড়ে। তাদের নামিয়ে দিয়ে পাচারকারীরা ওই বোটে পালিয়ে যায়। সকাল হলে স্থানীয় বাসিন্দারা রোহিঙ্গাদের দেখে স্থানীয় থানার পুলিশকে খবর দেন।</p>
      <p>মহেশখালী থানার পরিদর্শক (তদন্ত) মোহাম্মদ বাবুল আজাদ প্রথম আলোকে বলেন, খবর পেয়ে রোহিঙ্গাদের উদ্ধার করার জন্য তাৎক্ষণিকভাবে ঘটনাস্থলে একদল পুলিশ পাঠানো হয়। পরে বেলা ১১টার দিকে সোনাদিয়া দ্বীপের মগচর এলাকা থেকে দুই শিশুসহ ২৫ রোহিঙ্গাকে উদ্ধার করা হয়েছে। কী কারণে তারা এখানে এসেছে, সে বিষয়ে তাদের জিজ্ঞাসাবাদ করা হচ্ছে।</p>
      <p>মোহাম্মদ বাবুল আজাদ বলেন, ২৫ জন রোহিঙ্গাদের মধ্যে ২টি শিশু, ১১ জন পুরুষ ও ১২ জন নারী রয়েছে। তারা সবাই উখিয়া উপজেলার কুতুপালং রোহিঙ্গা শিবির থেকে পালিয়ে স্থানীয় দালাল চক্রে মাধ্যমে সাগরপথে মালয়েশিয়া যাওয়ার প্রস্তুতি নিচ্ছিল। তাই এ ঘটনার পেছনে কারা জড়িত, তার তদন্ত চলছে।</p>
    </article>
  </body>
</html>