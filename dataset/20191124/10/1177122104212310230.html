<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/moldovenii-i-politica---chiril-mopan-recunoate-ca-nu-tie-de-unde-are-documentul-cu-cei-interceptai-i-cat-de-veridic-este-148854.html"/>
    <meta property="og:site_name" content="Timpul.md"/>
    <meta property="article:published_time" content="2019-11-24T10:20:00+00:00"/>
    <meta property="og:title" content="MOLDOVENII ȘI POLITICA - Chiril Moțpan recunoaște că NU ȘTIE de unde are „documentul” cu cei interceptați și cât de veridic este"/>
    <meta property="og:description" content="Președintele Comisiei parlamentare securitate națională, apărare și ordine publică, Chiril Moțpan nu știe de unde a ajuns la el lista cu persoane care ar fi fost interceptate de către..."/>
  </head>
  <body>
    <article>
      <h1>MOLDOVENII ȘI POLITICA - Chiril Moțpan recunoaște că NU ȘTIE de unde are „documentul” cu cei interceptați și cât de veridic este</h1>
      <address>
        <time datetime="2019-11-24T10:20:00+00:00">24 Nov 2019, 10:20</time>
      </address>
      <p>Președintele Comisiei parlamentare securitate națională, apărare și ordine publică, Chiril Moțpan nu știe de unde a ajuns la el lista cu persoane care ar fi fost interceptate de către regimul Plahotniuc, însă chiar și fără dovezi este sigur că lista este veridică. Declarațiile au fost făcute de Moțpan într-o convorbire telefonică cu reporterii DESCHIDE.MD.</p>
      <p>Moțpan ne-a spus că această informație a primit-o mai demult și nu-și amintește de la cine e.</p>
      <p>„Este un document care mi-a parvenit, dar nici nu știu de unde. Nu-mi amintesc, documentul a stat mult timp în safeu, dar nu-mi amintesc de când. Eu am foarte multe documente care vin de la persoane cunoscute și necunoscute, chiar nu știu. Mi-am pus scopul să aflu, am niște bănuieli. Nu este de la Ministerul de Interne nu vă faceți griji, dar s-ar putea să fie de la alte instituții de stat implicate. Procesul în timpul lui Plahotniuc de urmărire, de intimidare era unul general și puteau fi implicate toate instituțiile statului. Vă asigur că o să aflu cine mi-a trimis-o”, a declarat Moțpan.</p>
      <p>Reporter: - Dar lista aceasta ați întocmit-o Dvs. ori așa ați primit-o?</p>
      <p>Moțpan: - Așa am primit-o eu și așa am prezentat-o.</p>
      <p>Reporter: Când ați primit-o?</p>
      <p>Moțpan: - Nu contează deloc, pentru că eu nu țin evidența materialelor care vin. Cu siguranță instituțiile nu-mi dau mie așa informație, sincer nu vă pot răspunde când a venit și cine mi-a adus-o”.</p>
      <p>Reporter: Dvs. ați publicat o listă și v-ați asumat în declarații faptul că persoanele din ea au fost interceptate și nu știți de unde a venit și dacă e veridică.</p>
      <p>Moțpan: Dragul meu, asta contează? A venit... De la un cetățean a venit!</p>
      <p>Reporter: Dar de unde aveți siguranța că e veridică informația prezentată de Dvs.?</p>
      <p>Moțpan: Verificați-o Dvs, că sunteți jurnalist, bine?</p>
      <p>Reporter: Dar Dvs, dacă ați publicat-o pe ce vă bazați că ea e adevărată și nu e un fals?</p>
      <p>Moțpan: Este o listă care mi-a parvenit, a parvenit la Comisie și eu cred că este de interes public. Credeți ori nu, vă privește. Faceți propriile investigații.</p>
      <p>Reporter: Dvs. personal credeți că ea este veridică?</p>
      <p>Moțpan: Da, eu cred că este veridică!</p>
      <p>Reporter: Ce vă face să credeți că e așa?</p>
      <p>Moțpan: Mă scuzați vă rog! Eu nu acord interviu prin telefon. Poate ești de la SIS și mă interoghezi, nu?</p>
      <p>Reporter: Nu, nu sunt de la SIS. Sunt reporter la Deschide.md</p>
      <p>Amintim că în lista prezentată de către Chiril Moțpan se regăsesc cadre didactice care au susținut Platforma DA, dar și experți, jurnaliști și activiști, printre care și Petru Macovei, Arcadie Barbăroșie, Lilia Carasciuc, Ștefan Gligor, Dumitru Alaiba, Sergiu Tofilat, Vladislav Gribincea, precum și Natalia Morari, Angela Gonța, Mariana Rață, Ion Terguță, Valentina Ursu etc. Moțpan a declarat că, abia ieri, a văzut această listă, pe care o va prezenta în cel mai scurt timp la Procuratură.</p>
      <p>Menționăm că lista publicată de Moțpan a stârnit un val de nedumeriri în rândurile internauților. Aceștia se întreabă cum a ieșit că lista întocmită de MAI pe timpul lui Plahotniuc și Sergiu Tofilat apare cu fotografia cu photoframe "Eu votez echipa forţa nouă" care a apărut abia în septembrie 2019, pe timpul actualei guvernări.</p>
      <p>Totodată, internauții susțin că dacă lista a fost creată acum de autorul acesteia, ar vrea să vadă actele de la MAI sau alte autorităţi care confirmă veridicitatea informaţiilor din listă.</p>
      <p>Sursa: <a href="https://deschide.md/ro/stiri/politic/57301/Chiril-Mo%C8%9Bpan-recunoa%C8%99te-Nu-%C8%99tie-de-unde-are-DOC-ul-%E2%80%9Elista-intercept%C4%83rilor%E2%80%9D-%C8%99i-c%C3%A2t-de-veridic-este.htm?fbclid=IwAR08trQmiTgvmuEvynuCart8VO2YmtlLlcVPiQPYChXOLXao02-ohuIiDlA">https://deschide.md</a></p>
    </article>
  </body>
</html>