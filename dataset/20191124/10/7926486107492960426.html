<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013003/%D8%AA%D8%A7%D8%B1%D8%AA%D8%A7%D8%B1-%D9%85%D8%B4%DA%A9%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DA%A9%D8%A7%D9%84%D8%AF%D8%B1%D9%88%D9%86-%D8%B1%D8%A7-%DA%AF%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:15:13+00:00"/>
    <meta property="og:title" content="تارتار مشکل پرسپولیسِ کالدرون را گفت"/>
    <meta property="og:description" content="سرمربی تیم فوتبال نفت مسجدسلیمان اعتقاد دارد که پرسپولیس، انسجام چند سال گذشته را ندارد. او همچنین بر این باور است که نباید اکنون درباره ویلموتس قضاوت کرد."/>
  </head>
  <body>
    <article>
      <h1>تارتار مشکل پرسپولیسِ کالدرون را گفت</h1>
      <address>
        <time datetime="2019-11-24T10:15:13+00:00">24 Nov 2019, 10:15</time>
      </address>
      <p>
        <i>سرمربی تیم فوتبال نفت مسجدسلیمان اعتقاد دارد که پرسپولیس، انسجام چند سال گذشته را ندارد. او همچنین بر این باور است که نباید اکنون درباره ویلموتس قضاوت کرد.</i>
      </p>
      <p>به گزارش مشرق، <b>مهدی تارتار</b> درباره برتری یک بر صفر تیم فوتبال<b> نفت مسجدسلیمان</b> مقابل <b>پرسپولیس </b>اظهار داشت: پس از اینکه چند هفته روی نوار تساوی حرکت می‌کردیم، این پیروزی خیلی به ما کمک کرد. با این وجود پس از اینکه فیلم بازی را دیدم، متوجه شدم که ما اشتباهات زیادی داشتیم و فرصت‌های زیادی به پرسپولیس دادیم که این خیلی بد است. تیم ما در بازی‌های قبلی فرصت‌های زیادی به تیم‌های حریف نمی‌داد.</p>
      <p><b>باید ساختار دفاعی خود را بهتر کنیم</b><br/>وی در پاسخ به این پرسش که آیا از نوع بازی تیمش در این مسابقه راضی است یا خیر، تصریح کرد: از نوع بازی تیم مقابل یکی از تیم‌های مدعی مثل پرسپولیس راضی هستم، اما باید ساختار دفاعی خود را بهتر کنیم. پنج بازی است که گلی نخوردیم، اما در این مسابقه چند موقعیت گلزنی به حریف دادیم.</p>
      <p><b>فقط خودمان از خودمان انتظار داریم</b><br/>سرمربی نفت مسجدسلیمان در مورد اینکه انتظارات از تیمش پس از کسب پیروزی بالاتر می‌رود، خاطرنشان کرد: جزو سه یا چهار تیمی هستیم که ضعیف‌ترین بودجه را داریم. انتظارات باید از ما بجا باشد. خودمان فقط از خودمان انتظار داریم و امیدواریم که روند فعلی تیم را حفظ کنیم. دیگران نمی‌توانند از ما انتظار ویژه‌ای داشته باشند.</p>
      <p><b>یک زمان توپ‌های ما به تیر دروازه می‌خورد و گل نمی‌شود</b><br/>تارتار درمورد کنایه‌هایی که درخصوص شکست مقابل پرسپولیس به او نسبت داده شد، گفت: نیاز به توضیح درخصوص این قضیه نیست و این موضوع تمام شده است. یک زمان توپ‌های ما به تیر دروازه می‌خورد و گل نمی‌شود. زمانی هم توپ پرسپولیس به تیر می‌خورد و وارد دروازه نمی‌شود. روزی که شانس با ما یار می‌شود، پیروز می‌شویم و روزی که شانس با ما همراه نباشد، شکست می‌خوریم. زیبایی فوتبال به همین‌هاست.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012981/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A2%DB%8C%D9%86%D8%AF%D9%87-%D8%AE%D9%88%D8%A8%DB%8C-%D9%86%D8%AF%D8%A7%D8%B1%D8%AF"><i>پرسپولیس</i> آینده خوبی ندارد<br/></a>
        <a href="https://www.mashreghnews.ir/news/1012973/%D9%88%D8%A7%DA%A9%D9%86%D8%B4-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3">واکنش برانکو به پیشنهاد از <i>پرسپولیس</i></a>
      </blockquote>
      <p><b>پرسپولیس هماهنگی و انسجام سال‌های گذشته را ندارد</b><br/>وی در پاسخ به این پرسش که پرسپولیس چه تفاوتی نسبت به فصول گذشته داشت، گفت: درست نیست که درباره سایر تیم‌ها صحبت کنم، اما پرسپولیس هماهنگی، انسجام و رفاقت سال‌های گذشته را ندارد و این موارد الان در تیم خیلی به چشم نمی‌آید. پرسپولیس پیش‌تر یک روح تیمی داشت که اکنون این موضوع به چشم نمی‌خورد.</p>
      <p><b>ضعیف‌ترین امکانات را داریم</b><br/>سرمربی نفت مسجدسلیمان در مورد مشکلات مالی این باشگاه و اینکه آیا اخیراً مبلغی به حساب نفتی‌ها واریز شده است یا خیر، اظهار داشت: مسئولان قول داده‌اند که پول تزریق کنند و تاکنون همان 20 درصد دریافتی را داشتیم. ما ضعیف‌ترین امکانات را از لحاظ هتل و اردو داریم و انتظار داریم بیشتر به مشکلات ما رسیدگی شود.</p>
      <p><b>قول دادند پاداش شکست پرسپولیس را تا بازی بعد پرداخت کنند</b><br/>وی با تمجید از هواداران تیم نفت مسجدسلیمان که در گرما و سرما این تیم را همراهی می‌کنند، در پاسخ به این پرسش که آیا قول پرداخت پاداش به اعضای تیم نفت بابت شکست پرسپولیس داده شده است یا خیر، یادآور شد: بله این قول را داده‌اند و گفتند تا بازی بعدی، این پاداش پرداخت شود.</p>
      <p><b>هر چه دیرتر ببازیم بهتر است، نباید با یک شکست دلسرد شویم</b><br/>تارتار در مورد تداوم شکست‌ناپذیری شاگردانش در مسابقات لیگ برتر و جام حذفی گفت: شکست همیشه رقم می‌خورد و نمی‌شود که تا آخر فصل این روند را ادامه دهیم. با این حال هرچه دیرتر ببازیم، بهتر است. با یک شکست نباید به هم بریزیم و دلسرد شویم. شکست در فوتبال، پُلی است به سمت پیروزی و باید از هر باخت درس بگیریم.</p>
      <p><b>چند بازیکن ما شایسته حضور در تیم ملی و تیم امید هستند</b><br/>وی درباره انتقاداتش از عدم دعوت بازیکنان نفت مسجدسلیمان به تیم ملی خاطرنشان کرد: همه بازی ما با پرسپولیس را دیدند و مسابقه دیگری برگزار نمی‌شد. همه دیدند که بازیکنان ما چه کیفیتی دارند و انتظار می‌رود در تیم ملی فوتبال و در تیم امید، چند بازیکن داشته باشیم. چند بازیکن ما شایسته حضور در تیم امید هستند و امیدوارم کادر فنی این تیم و مربیان تیم ملی، نگاه ویژه‌ای به این بازیکنان داشته باشند تا به همه بازیکنان انگیزه وارد شود.</p>
      <p><b>سال‌های قبل از عمان و لبنان باختیم و زود است از الان درباره ویلموتس قضاوت کنیم</b><br/>سرمربی نفت مسجدسلیمان درمورد زمزمه‌هایی مبنی بر برکناری مارک ویلموتس از سرمربیگری تیم ملی فوتبال و جایگزینی برانکو ایوانکوویچ گفت: باید منصفانه قضاوت کنیم. ما در سال‌های گذشته به عراق و بحرین باختیم. حتی مقابل تیم‌های ضعیف و معمولی چون عمان و لبنان هم شکست خوردیم و خیلی زود است از الان درباره ویلموتس قضاوت کنیم. او به زمان نیاز دارد، اما به جایی آمده که انتظارات از تیم ملی بالاست. او به تیم اول آسیا آمده و باید سختی‌های زیادی را تحمل کند. ویلموتس باید خیلی بیشتر از این تلاش کند تا بتواند روند گذشته تیم ملی را حفظ کند.</p>
      <p>منبع: تسنیم</p>
    </article>
  </body>
</html>