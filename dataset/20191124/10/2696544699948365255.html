<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_Ujabb_bizonyitekot_talaltak_magyar_kutatok_egy_nevtelen_reszecske_letezesere"/>
    <meta property="og:site_name" content="HVG.hu"/>
    <meta property="article:published_time" content="2019-11-24T10:20:00+00:00"/>
    <meta property="og:title" content="Újabb bizonyítékot találtak magyar kutatók egy névtelen részecske létezésére"/>
    <meta property="og:description" content="Másodjára is ugyanazt tapasztalták magyar kutatók egy kísérletben, ez egy új részecske létezését jelentheti."/>
  </head>
  <body>
    <article>
      <h1>Újabb bizonyítékot találtak magyar kutatók egy névtelen részecske létezésére</h1>
      <address><time datetime="2019-11-24T10:20:00+00:00">24 Nov 2019, 10:20</time> by <a rel="author">hvg.hu</a></address>
      <p>
        <b>Másodjára is ugyanazt tapasztalták magyar kutatók egy kísérletben, ez egy új részecske létezését jelentheti.</b>
      </p>
      <p><a href="https://hvg.hu/tudomany/20160526_mta_atommagkutato_sotet_foton_otodik_ero">2016-ban jelentették magyar kutatók</a>, a debreceni Atommagkutató Intézet munkatársai először, hogy valami szokatlant tapasztaltak a kísérleteik során: Krasznahorkay Attila és munkatársai egy elektron-pozitron spektrométerrel vizsgálták a nagyenergiás atommag-átmenetekben keletkező elektron-pozitron párok szögkorrelációját, és az előrejelzésekhez képest egy olyan eltérést tapasztaltak, amit a jelenlegi magfizikai ismeretek alapján nem lehet értelmezni.</p>
      <p>Nagyon leegyszerűsítve ez azt jelenti, hogy atommagokat gerjesztettek, majd a bomlásuk során az abból kijövő fényrészecskéket vizsgálták, amelyek azonban olyan szokatlan szögben mozogtak, amit nem tudtak megmagyarázni semmivel.</p>
      <p>Krasznahorkay Attila szerint kísérletükben ők a sötét kölcsönhatás közvetítő részecskéjét, a sötét fotont keresték, ez ugyanis a fizikában ismert négyféle kölcsönhatás (gravitáció, elektromágnesesség, gyenge és erős kölcsönatás) melletti ötödik erő lenne, az úgynevezett "sötét erő".</p>
      <p>A korábbi anomáliát berillium-izotópok bomlásakor tapasztalták, most októberben a kutatók pedig <a href="https://arxiv.org/abs/1910.10459">azt jelentették</a>, hogy hélium atommagok gerjesztésekor is ugyanazt tapasztalták, a felelős pedig a kutatók szerint a feltételezett X17 részecske lehet.</p>
      <p>A témával a hétvégén <a href="https://amp.cnn.com/cnn/2019/11/22/world/fifth-force-of-nature-scn-trnd/index.html?__twitter_impression=true">a CNN is foglalkozott</a>, amelynek Krasznahorkay azt mondta, 17 megaelektronvoltra számították ki a feltételezett új részecske tömegét, ezért nevezték el X17-nek, amely szerinte a látható világot a sötét anyaggal kötheti össze.</p>
      <p>A lapnak nyilatkozott az amerikai fizikus Jonathan Feng is, aki azt mondta, élénken követi a magyar tudósok kutatásait, ami szerinte akár Nobel-díjat is érhet, ha többször is sikerül kísérletekkel igazolni az ismeretlen részecske létezését. Feng és csapata Kaliforniában ráadásul egy elméletet is kidolgozott a jelenségre "protofobiás erőnek" (protophobic force) elnevezve a dolgot, mert olyan, mintha a részecskék a protonok elől menekülnének.</p>
      <p>A lap azt is megjegyzi, hogy más kutatócsoportok viszont pont, hogy a hibát keresték a magyar kutatók munkáiban és azt próbálták kimutatni, hogy miben tévedtek, vagy hogy rosszul voltak beállítva a gépeik, de eddig ezt senkinek sem sikerült kimutatnia.</p>
      <related>
        <a href="https://hvg.hu/tudomany/20190317_cern_hadronutkozteto_faser_kiserlet"/>
        <a href="https://hvg.hu/tudomany/20180919_cern_neutrinodetektor_dune_kiserlet_reszecskek_ionizacios_nyoma"/>
      </related>
    </article>
  </body>
</html>