<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/na-poroki-pasji-mladici-namesto-cvetja-244204"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T10:50:00+00:00"/>
    <meta property="og:title" content="Na poroki pasji mladiči namesto cvetja"/>
    <meta property="og:description" content="Dragi cvetni aranžmaji so potrata, pomagati brezdomnim psičkom pa je plemenito dejanje, meni ozaveščena nevesta Andee Ondina, ki je živalim posvetila ne le svojo kariero, temveč tudi veliki dan...."/>
  </head>
  <body>
    <article>
      <h1>Na poroki pasji mladiči namesto cvetja</h1>
      <h2>Nadvse dobrodelna je bila ohcet na Floridi. Misija je bila uspešna: kužki niso več brezdomni.</h2>
      <address><time datetime="2019-11-24T10:50:00+00:00">24 Nov 2019, 10:50</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1688387.jpg"/>
          <figcaption>Nevesta je na poroko povabila prav posebne svate. FOTO: Facebook</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1688388.jpg"/>
          <figcaption>Andee in Tina sta svoj veliki dan posvetili dobrodelnosti. FOTO: Facebook</figcaption>
        </figure>
      </slideshow>
      <p>Dragi cvetni aranžmaji so potrata, pomagati brezdomnim psičkom pa je plemenito dejanje, meni ozaveščena nevesta <b>Andee Ondina</b>, ki je živalim posvetila ne le svojo kariero, temveč tudi veliki dan. Namesto šopkov svežih rožic so nevesta in družice v naročju nosile pasje mladiče in tako opozarjale na številne brezdomne štirinožne prijatelje, ki vsak dan polni upanja čakajo na nove ljubeče lastnike.</p>
      <h3>Posvojili vseh deset</h3>
      <figure>
        <img src="https://www.slovenskenovice.si/images/slike/2019/10/29/1688388.jpg"/>
        <figcaption>Andee in Tina sta svoj veliki dan posvetili dobrodelnosti. FOTO: Facebook</figcaption>
      </figure>
      <p>Ohcet v Sarasoti na Floridi je bila prav posebna: usodni da sta dahnili 32-letna Andee in njena leto starejša partnerica <b>Tina Krasinski</b>, ki je svojo izbranko povsem podprla pri dobrodelni misiji. Svatbi se je tako pridružilo deset prikupnih kužkov, vsi so iz istega legla in stari pet tednov, in so prav na veliki dan, med povabljenci, kakopak, dobili nove lastnike. Rože vendarle niso umanjkale: Andee si je omislila lesen šopek, ovratnice s cvetličnim okrasjem, prav tako iz lesa, so krasile bevskajoče svate in prizorišče zabave, o kateri so poročali celo na lokalni radijski postaji in tako pozivali domačine, naj tudi oni odprejo vrata svojega doma brezdomni živali.</p>
      <blockquote>10 pasjih mladičev ima novi dom.</blockquote>
      <p>Svatje so namesto darov mladoporočenkama podpisali namero o posvojitvi ali odšteli denarce za katero od zavetišč; tudi Andee je nekoč delala v zavetišču, zdaj pa sta z izbranko lastnici razkošnega hotela za domače živali, v katerem osebje razvaja hišne ljubljence, medtem ko so njihovi lastniki na brezskrbnem oddihu. Tudi deseterica mladičkov se zdaj lahko veseli prihodnosti, novo življenje bodo namreč začeli čez tri tedne. Do takrat bodo še v oskrbi ljubeče matere, bodoči pasji lastniki pa so med ohcetjo podpisali posebno zaobljubo in se zavezali k zgledni skrbi za novega sopotnika.</p>
    </article>
  </body>
</html>