<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/170875/bahato-jutka-dalje-hara-brusom-jelicicev-sinovac-zaposlio-njegovog-kuma-bez-konkursa-neodredjeno"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T10:00:00+00:00"/>
    <meta property="og:title" content="BAHATO! JUTKA I DALJE HARA BRUSOM: Jeličićev sinovac zaposlio i njegovog kuma BEZ KONKURSA na neodređeno!"/>
    <meta property="og:description" content="Branko Radivojević, kum smenjenog predsednika opštine Brus Milutina Jeličića Jutke, zaposlen je bez konkursa na mesto pravnika na neodređeno vreme u JKP &quot;Rasina&quot;, u kojem je direktor Jutkin sinovac Ivan Jeličić."/>
  </head>
  <body>
    <article>
      <h1>BAHATO! JUTKA I DALJE HARA BRUSOM: Jeličićev sinovac zaposlio i njegovog kuma BEZ KONKURSA na neodređeno!</h1>
      <h2>Branko Radivojević, kum smenjenog predsednika opštine Brus Milutina Jeličića Jutke, zaposlen je bez konkursa na mesto pravnika na neodređeno vreme u JKP "Rasina", u kojem je direktor Jutkin sinovac Ivan Jeličić.</h2>
      <address><time datetime="2019-11-24T10:00:00+00:00">24 Nov 2019, 10:00</time> by <a rel="author">blic.rs</a></address>
      <p>Pored stričevog kuma, Ivan Jeličić je za stalno, kao revizora, zaposlio i svog kuma Sašu Vukosavljevića. Zanimljivo je da obojica rade u istoj kancelariji. Interesantno je da JKP "Rasina" istovremeno ima višak zaposlenih.</p>
      <p>- Kada je pre mesec dana načeta ova priča oko nepotizma, direktor Jeličić je rekao da su oni primljeni na tri meseca, i to za period od 16. 9. do 16. 12. 2019. godine. Inspekcija rada bila je u firmi 15. novembra i njima su pokazani ugovori po kojima su primljeni na tri meseca. Ali na potvrdama o podnetoj prijavi na obavezno socijalno osiguranje tzv. M obrascima piše da su Radivojević i Vukosavljević primljeni na neodređeno. Jeličić je tako prevario inspekciju, zloupotrebio položaj i falsifikovao službenu dokumentaciju da bi mimo konkursa zaposlio svog i Jutkinog kuma, kaže izvor.</p>
      <p>Direktor JKP "Rasina" rekao je u telefonskom razgovoru da nije tačno da su Vukosavljević i Radivojević primljeni na neodređeno.</p>
      <p>- Ja sam potpisao ugovore na određeno vreme koji njih dvojica imaju. Ugovori im važe do 31. 12. 2019. godine. Ne znam otkud vam ta informacija da su oni primljeni na neodređeno. Dostaviću vam te obrasce na uvid, rekao je Jeličić.</p>
      <p>Ali, dokumenta do kojih se došlo pobijaju sve Jeličićeve tvrdnje i pokazuju da Vukosavljević i Radivojević imaju ugovore na neodređeno vreme.</p>
      <p>Ivan Jeličić je u žižu javnosti dospeo u maju ove godine kada se pojavila informacija da je Vukosava Đokić, nekada zaposlena u JKP "Rasina", koja je pred kamerama rekla da je došla na skup podrške Jutki jer joj je šef tako rekao, ostala bez posla. Jeličić je tada izjavio da je Vukosava Đokić sama tražila da ode iz preduzeća.</p>
      <p>- Vukosava će primati penziju od pokojnog muža. Sama je tražila da ide iz JKP uz novčano obeštećenje, kazao je tada Jeličić.</p>
      <p>Međutim, Marija Lukić, hrabra žena koja je Jutku prijavila za seksualno uznemiravanje, zbog čega se protiv njega vodi sudski proces, tada je objavila rešenje JKP "Rasina" u kojem se navodi da se Vukosavi Đokić otkazuje ugovor o radu. Kao razlog se navodi "prestanak potrebe za njenim radom usled ekonomskih i organizacionih promena". Kraće rečeno - proglašena je tehnološkim viškom. U JKP "Rasina" rekli su tada da je to bio jedini način da Vukosava ostvari pravo na otpremninu.</p>
      <p>Marija Lukić tužila je i Jutkinog bratanca Ivana Jeličića, i to zbog povrede časti i ugleda jer ju je vređao u jednom saopštenju dostavljenom medijima. Ali na ročištu, koje je bilo zakazano za 19. novembar, Ivan Jeličić se nije pojavio. Sudu je dostavljen podnesak da je morao da odsustvuje jer je imao sastanak u to vreme.</p>
      <related>
        <h4>Pročitajte još:</h4>
        <a href="http://republika.rs/hronika/hronika/167409/VIDEO-SRAMOTA-Seselj-pravnom-timu-predatora-Jutke-stigao-prvo-sudjenje"/>
        <a href="http://republika.rs/hronika/hronika/167451/Dzabe-brukao-Sud-odbio-Seseljevu-molbu-bude-Jutkin-pravni-savetnik"/>
      </related>
    </article>
  </body>
</html>