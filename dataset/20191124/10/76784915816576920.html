<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/24/egy_hos_jakut_postas_tobb_szaz_kilometert_caplatott_a_tajgan_at_hogy_kezbesitse_a_nyugdijakat/"/>
    <meta property="og:site_name" content="Index.hu"/>
    <meta property="article:published_time" content="2019-11-24T10:13:23+00:00"/>
    <meta property="og:title" content="Egy hős jakut postás több száz kilométert caplatott a tajgán át, hogy kézbesítse a nyugdíjakat"/>
    <meta property="og:description" content="Mindeközben - Minden járgány elromlott egy jakutföldi postahivatalban, ezért egy szakmailag különösen elhivatott postamester, Afanaszi..."/>
  </head>
  <body>
    <article>
      <h1>Egy hős jakut postás több száz kilométert caplatott a tajgán át, hogy kézbesítse a nyugdíjakat</h1>
      <address><time datetime="2019-11-24T10:13:23+00:00">24 Nov 2019, 10:13</time> by <a rel="author" href="https://index.hu/szerzo/elod_fruzsina" target="_blank">Előd Fruzsina</a></address>
      <p>Minden járgány elromlott egy jakutföldi postahivatalban, ezért egy szakmailag különösen elhivatott postamester, Afanaszij Poljatinszkij 10 napon át gyalogolt a sáros, jeges tajgán át 97 kiló levéllel és csomaggal (plusz egy fegyverrel, amit egy esetleges barnamedve-támadás ellen vitt magával).</p>
      <figure>
        <img src="https://kep.cdn.indexvas.hu/1/0/3048/30486/304866/30486615_0596b942a1af976f69398cbc8eacb117_wm.jpg"/>
        <figcaption>Fotó: Afanaszij Poljatinszkij szelfije</figcaption>
      </figure>
      <p>Mindez még májusban történt, de a szerény Afanaszij csak mostanában számolt be róla mintegy mellékesen, mert nem tartotta annyira extrának ezt a kis kiruccanást. A 27 éves férfi azt mondta az esetről: </p>
      <blockquote>El kellett döntenem, mit tegyek, mert tudtam, hogy máskülönben az emberek szenvedni fognak. A postával érkezik a nyugdíj is, ami az arrafelé élő idős emberek számára a megélhetést jelenti. A postahivatal vezetőjeként végül úgy döntöttem, akkor gyalog indulok el. </blockquote>
      <p>A posta Szangarban található, a legtávolabbi pont pedig, ahova a leveleket és a pénzt kézbesíteni kellett, a 350 kilométerrel arrébb fekvő Sayylyk volt. Ezt a távot tavasszal még terepjáróval is nehéz megtenni, mert az áradások miatt sok helyen óriási a sár, máshol még jeges a talaj a tajgán, a folyók pedig kilépnek a medrükből. Afanaszijnak mindezzel (plusz a téli álmukból éppen felébredő medvékkel) kellett szembenéznie túrája során, és a Léna folyón is át kellett kelnie gyalogosan, de végül épségben megúszta. Ebben segítségére volt a gyerekkori tapasztalat a terepről, amit akkor szerzett, amikor az apja elvitte magával vadászni. Plusz az útba eső falvak lakói, akik ahol csak lehetett, elvitték kocsival egy darabon. </p>
      <p>Mire a hős postás Sayylykba ért, a táskája már csak 15 kilós volt. Kikézbesítette a maradékot, aztán repülővel hazament Szangarba. </p>
      <p>(<a href="https://siberiantimes.com/other/others/news/hero-yakutian-postman-walked-350km-through-mud-taiga-and-icy-water-to-deliver-97kg-of-post/">Siberian Times</a>)</p>
    </article>
  </body>
</html>