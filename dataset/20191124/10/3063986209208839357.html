<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/24/842903"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T10:07:00+00:00"/>
    <meta property="og:title" content="ইতিহাস গড়লেন এই সৌদি নারী"/>
    <meta property="og:description" content="সৌদি আরবের রাজধানী রিয়াদের অনুষ্ঠিত হয়েছে জাগুয়ার আই-পিএসিই ই-ট্রফি রেস। সৌদি নারী হিসেবে এই প্রথম কার রেসিংয়ে অংশ নিয়ে ইতিহাস গড়লেন রিমা জুফালি। সৌদিতে প্রথমবারের মতো আন্তর্জাতিক কার রেসিংয়ে অংশ নিয়েছেন ২৭ বছর বয়সী এই নারী।  রক্ষণশীল সৌদি আরবে মাত্র এক বছর আগেও এমন দৃশ্য ছিল অকল্পনীয়। সৌদি আরবই পৃথিবীর একমাত্র দেশ যেখানে গত বছরের জুন পর্যন্ত নারীদের গাড়ি চালানো নিষেধ ছিল। ২৪ জুন রাতে রিয়াদের রাস্তায় সৃষ্টি হয় এক নতুন ইতিহাস। কয়েক দশকের বাধা অতিক্রম করে ছুটে চলে গাড়ি, যার স্টিয়ারিং ছিল এক নারীর হাতে। কিন্তু শুধু ব্যক্তিগত গাড়িই নয়। তারা এখন চালাচ্ছেন রেসিং কারও। কয়েক মাস আগেই সৌদির এই নারী দেশের মধ্যেই রেসিং কার চালিয়ে সবাইকে তাক লাগিয়ে দেন।  জানা গেছে,  জুফালির জন্ম জেদ্দায়। সেখানেই বড় হয়েছেন। যুক্তরাষ্ট্রে তিনি স্নাতক স্তরের পড়াশোনা করেছেন। ফিরে এসে রেসিং শুরুর ইচ্ছে ছিল তার। ফর্মুলা কার রেসিং স্কুলে প্রশিক্ষণ নিয়েছেন তিনি। জুফালি বলেন, আমি কখনোই ভাবিনি পেশাগত রেসার হিসেবে অংশ নেবো। আমি যে কাজটি করছি তা সত্যিই খুব অসাধারণ।  জুফালি গত জুনে লাইসেন্স পাওয়ার পর অক্টোবরে প্রথম রেসে অংশ নেন। কলেজে পড়তে পড়তেই ফর্মুলা…"/>
  </head>
  <body>
    <article>
      <h1>ইতিহাস গড়লেন এই সৌদি নারী</h1>
      <address><time datetime="2019-11-24T10:07:00+00:00">24 Nov 2019, 10:07</time> by <a rel="author">কালের কণ্ঠ অনলাইন</a></address>
      <p>সৌদি আরবের রাজধানী রিয়াদের অনুষ্ঠিত হয়েছে জাগুয়ার আই-পিএসিই ই-ট্রফি রেস। সৌদি নারী হিসেবে এই প্রথম কার রেসিংয়ে অংশ নিয়ে ইতিহাস গড়লেন রিমা জুফালি। সৌদিতে প্রথমবারের মতো আন্তর্জাতিক কার রেসিংয়ে অংশ নিয়েছেন ২৭ বছর বয়সী এই নারী। </p>
      <p>রক্ষণশীল সৌদি আরবে মাত্র এক বছর আগেও এমন দৃশ্য ছিল অকল্পনীয়। সৌদি আরবই পৃথিবীর একমাত্র দেশ যেখানে গত বছরের জুন পর্যন্ত নারীদের গাড়ি চালানো নিষেধ ছিল।</p>
      <p>২৪ জুন রাতে রিয়াদের রাস্তায় সৃষ্টি হয় এক নতুন ইতিহাস। কয়েক দশকের বাধা অতিক্রম করে ছুটে চলে গাড়ি, যার স্টিয়ারিং ছিল এক নারীর হাতে। কিন্তু শুধু ব্যক্তিগত গাড়িই নয়। তারা এখন চালাচ্ছেন রেসিং কারও। কয়েক মাস আগেই সৌদির এই নারী দেশের মধ্যেই রেসিং কার চালিয়ে সবাইকে তাক লাগিয়ে দেন। </p>
      <p>জানা গেছে,  জুফালির জন্ম জেদ্দায়। সেখানেই বড় হয়েছেন। যুক্তরাষ্ট্রে তিনি স্নাতক স্তরের পড়াশোনা করেছেন। ফিরে এসে রেসিং শুরুর ইচ্ছে ছিল তার। ফর্মুলা কার রেসিং স্কুলে প্রশিক্ষণ নিয়েছেন তিনি।</p>
      <p>জুফালি বলেন, আমি কখনোই ভাবিনি পেশাগত রেসার হিসেবে অংশ নেবো। আমি যে কাজটি করছি তা সত্যিই খুব অসাধারণ। </p>
      <p>জুফালি গত জুনে লাইসেন্স পাওয়ার পর অক্টোবরে প্রথম রেসে অংশ নেন। কলেজে পড়তে পড়তেই ফর্মুলা ওয়ানের প্রতি ঝোঁক বাড়ে তার। তারপর রেসিং কার লাইসেন্সের জন্য আবেদন করেন।</p>
      <p>তিনি জানান, শুধুমাত্র গাড়ি চালানোই নয়, কার রেসিংয়েও যে সৌদির মেয়েরা কারও চেয়ে কম নয়, সেটা প্রমাণ করতেই তার এই পদক্ষেপ। </p>
    </article>
  </body>
</html>