<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Pokop-Troskovi-kremiranja-u-prvom-krematorijumu-u-BiH-bice-oko-100-KM/570218?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T10:55:30+00:00"/>
    <meta property="og:title" content="&quot;Pokop&quot;: Troškovi kremiranja u prvom krematorijumu u BiH biće oko 100 KM"/>
    <meta property="og:description" content="SARAJEVO - Na gradskom groblju &quot;Vlakovo&quot; u Sarajevu još je u toku prva faza izgradnje prvog krematorijuma u BiH."/>
  </head>
  <body>
    <article>
      <h1>"Pokop": Troškovi kremiranja u prvom krematorijumu u BiH biće oko 100 KM</h1>
      <address><time datetime="2019-11-24T10:55:30+00:00">24 Nov 2019, 10:55</time> by <a rel="author">Fena</a></address>
      <p>SARAJEVO - Na gradskom groblju "Vlakovo" u Sarajevu još je u toku prva faza izgradnje prvog krematorijuma u BiH.</p>
      <p>Iz "Pokopa" napominju da se građanima omogućuje opcija kremiranja pod mnogo povoljnijim uslovima u odnosu na sadašnje mogućnosti.</p>
      <p>"Izgradnjom krematorija troškovi bi znatno bili smanjeni, samim tim što je međunarodni transport veoma skup. Troškovi kremiranja kod nas bili bi svega oko stotinjak konvertibilnih maraka, a za očekivati je da bi se sa uslugama kremiranja kod nas krenulo već koncem iduće godine", kazali su iz KJKP "Pokop".</p>
      <p>Na zahtjev srodnika ili druge zainteresovane osobe, do sada se kremiranje vršilo u susjednim zemljama Hrvatskoj i Srbiji, na način da KJKP "Pokop" organizuje prevoz umrle osobe u Zagreb ili Novi Sad, nakon čega vraća urnu u BiH.</p>
      <p>"Pokop" takvih zahtjeva godišnje ima dvadesetak, ali interes za kremiranjem je mnogo veći.</p>
      <p>Krematorij će, prema prethodnim najavama, biti građen u dvije faze, a investicija je višemilionska.</p>
      <p>"Uprkos svim problemima sa kojima smo se susreli, te administrativnim preprekama koje smo imali, radovi na ovom velikom i značajnom projektu - projektu izgradnje kompleksa krematorija i komemorativnog centra na Vlakovu se nastavljaju, kako bi građanima mogli što prije pružiti i ovu važnu uslugu", istakao je generalni direktor KJKP "Pokop" Goran Cerić.</p>
      <p>U prvoj fazi planirana je izgradnja prostora i ugradnja peći, dok druga podrazumijeva izgradnju svih pratećih sadržaja i različitih prostorija za potrebe opraštanja od umrlog, od prostorija za porodice, recepcije, ljekarske sobe, različitih salona, klesarske i vrtlarske radionice i svega onog što savremeno groblje treba da ima.</p>
      <p>Cerić je naglasio kako je ovaj projekat važan ne samo kako bi se izašlo ususret željama građana za kremiranjem, već i zbog činjenice da još ne postoji adekvatan način zbrinjavanja patohistološkog otpada što je problem svih većih kliničkih centara u BiH.</p>
      <p>"S ekološkog aspekta, značaj krematorija je također višestruk zbog smanjenja rizika od raznih onečišćenja, zagađenja, pa čak i mogućih zaraza. Stoga interes za svoje djelovanje izgradnjom krematorija mogu pronaći razlicite institucije širom države", dodao je Cerić.</p>
    </article>
  </body>
</html>