<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/nytt-liv-etter-paradise-deltakelsen/71852791"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T10:43:37+00:00"/>
    <meta property="og:title" content="Nytt liv etter «Paradise»-deltakelsen"/>
    <meta property="og:description" content="Skrotet realitylivet og ble pilot. Nå vil den «Paradise»-deltakeren motbevise kritikerne."/>
  </head>
  <body>
    <article>
      <h1>Nytt liv etter «Paradise»-deltakelsen</h1>
      <h2>Skrotet realitylivet og ble pilot. Nå vil den «Paradise»-deltakeren motbevise kritikerne.</h2>
      <address><time datetime="2019-11-24T10:43:37+00:00">24 Nov 2019, 10:43</time> by <a rel="author">Marcus Brenden</a></address>
      <p>Det velkjente <a href="https://www.dagbladet.no/kjendis/slik-har-det-gatt-med-arets-deltakere/71700575">realityprogrammet «Paradise Hotel»</a> har stått for en rekke minneverdige tv-øyeblikk siden den første sesongen rullet over skjermene i 2009.</p>
      <p>
        <b>En rekke deltakere har opp gjennom åra også fått stjernestatus som følge av tv-deltakelsen - der navn som Petter Pilgaard, Stian «Staysman» Thorbjørnsen, Kristin Gjelsvik og Dennis Poppe ble kjente fjes etter å ha sjekket inn på det skandaløse hotellet i Mexico.</b>
      </p>
      <p>Nå har det gått ti år siden den første «Paradise Hotel»-episoden sjokkerte nordmenn med sex og utagerende festing - og siden den gang har flere hundre deltakere vært innom det berømte realityhotellet.</p>
      <h3>Elsket og hatet</h3>
      <p>Mange av dem forblir i rampelyset og gjør det stort med karrierer bestående av blogging, lekre Instagram-profiler og sponsede innlegg.</p>
      <p>Og selv om det å delta på et realityprogram blir stadig mindre kontroversielt, stilles det fortsatt spørsmål ved hvorvidt et realityopphold, særlig programmer som «Paradise Hotel» og «Ex on the beach», er ødeleggende for videre arbeidskarriere.</p>
      <p>Seinest i 2018 gikk en hodejeger ut i <a href="https://www.kk.no/jobb/hodejeger---personlig-vil-jeg-frarade-alle-a-bli-med-pa-et-slikt-program/67980739">KK</a> og «frarådet alle» å bli med på et slikt program. Argumentene som går igjen hos kritikerne er at de færreste bedrifter ikke ønsker å identifisere seg med en serie som er tett assosiert med fest, drikking og sex. Og at omtalen på Internett, som ofte er i samme skala, aldri forsvinner.</p>
      <figure>
        <img src="https://dbstatic.no/71852802.jpg?imageId=71852802&amp;width=1024&amp;height=615"/>
        <figcaption><b>DEN GANG DA:</b> Det har gått over åtte år siden Kim Høgås Hansen sjekket inn på «Paradise Hotel». Foto: Se og Hør Vis mer</figcaption>
      </figure>
      <p>
        <b>En som virkelig kan motbevise kritikerne, er 30 år gamle Kim Høgås Hansen.</b>
      </p>
      <p>Høgås Hansen var finalist i den tredje sesongen av «Paradise Hotel», og var for øvrig den første til å hoppe i bingen da programmet gikk på tv i 2011. Siden den gang har nordlendingen trukket seg tilbake fra rampelyset, og lever i dag et helt annet liv.</p>
      <p>I håp om å nettopp slå ned på fordommer mot realityprogrammer, ønsker 30-åringen å fortelle at: Ja, det er faktisk fullt mulig å gjennomføre et «Paradise»-opphold uten å være dømt til å mislykkes i arbeidslivet.</p>
      <figure>
        <img src="https://dbstatic.no/71852804.jpg?imageId=71852804&amp;width=1024&amp;height=615"/>
        <figcaption><b>I DAG:</b> Den tidligere realitydeltakeren Kim Høgås Hansen trakk seg unna rampelyset for mange år siden. Nå er han utdannet pilot. Foto: Privat Vis mer</figcaption>
      </figure>
      <p>Selv har han utdannet seg som pilot, og jobber i dag for et internasjonalt flyselskap.</p>
      <h3>Fikk betalt for å feste</h3>
      <p>- Jeg vil vise at det er mulig å bygge seg opp en karriere, og starte på nytt, sier han til Dagbladet.</p>
      <figure>
        <embed-post data-src="https://www.instagram.com/p/B4AlQlVlBIo" data-service="Instagram"/>
      </figure>
      <p>Høgås Hansen var 21 år da han deltok på «Paradise Hotel», og fortatte å leve ut reality-livsstilen også etter tv-oppholdet. Han tjene penger på fest og moro, og kunne sitte igjen med hele ti tusen kroner etter en kveld på byen. I tillegg jobbet han som bartender hjemme i Trondheim, og var generelt sett fornøyd med livet.</p>
      <p>Etter hvert som tiden gikk, skulle imidlertid noe endre seg. Høgås Hansen begynte å legge merke til hvordan folks oppfatning av ham var sterkt preget av deltakelsen i det beryktede tv-programmet, og følte seg forhåndsdømt.</p>
      <figure>
        <embed-post data-src="https://www.instagram.com/p/B1MNqG2gGDI" data-service="Instagram"/>
      </figure>
      <p>
        <b>Dette, kombinert med at vennene hans hadde gått videre og blitt mer voksne, gjorde at den unge Mo i Rana-mannen fikk nok.</b>
      </p>
      <p>- Jeg bestemte meg for å kutte ut «Paradise»-livsstilen og gjøre noe seriøst. Jeg slettet alt av sosiale medier, og klippet håret kort. Så flyttet jeg til Sandefjord, og begynte på pilotutdannelse.</p>
      <h3>- Fikk bakoversveis</h3>
      <p>Høgås Hansen var ferdig utdannet pilot i 2016, og har i dag base i Leipzig i Tyskland. Han pendler mellom den tyske byen og leiligheten sin utenfor Oslo, der han bor sammen med sin forlovede.</p>
      <figure>
        <img src="https://dbstatic.no/71852809.jpg?imageId=71852809&amp;x=2.4353120243531&amp;y=0&amp;cropw=97.564687975647&amp;croph=100&amp;width=641&amp;height=657"/>
        <figcaption><b>EN NY START:</b> Høgås Hansen er glad for at han har startet et nytt liv, men angrer likevel ikke på deltakelsen «Paradise Hotel». Foto: Privat Vis mer</figcaption>
      </figure>
      <p>Høgås Hansen er klar over at han har seg selv å takke for «Paradise»-stempelet, og understreker at han ikke angrer på deltakelsen. 30-åringen erkjenner likevel at det tok tid å «rette opp inntrykket».</p>
      <p>- Det spilte ingen rolle hva jeg sa, for det endret ingenting. Min måte å endre folks oppfatning, var gjennom handling, forklarer han.</p>
      <p>
        <b>Å få høre at han hadde ødelagt videre karrieremuligheter på grunn «Paradise Hotel», trigget </b>
        <b>Høgås Hansen til å motbevise kritikerne.</b>
      </p>
      <p>Han husker særlig godt én historie fra en fest, der en av gjestene kjente ham igjen fra «Paradise Hotel».</p>
      <p>- Han fikk bakoversveis da jeg fortalte om pilotutdanningen. En av de største erfaringene jeg gjorde etter «Paradise Hotel», var å forstå at vi mennesker setter hverandre i en bås. Folk dømte meg før jeg ble kjent med dem, og konstaterte gjerne at en «Paradise»-deltaker ikke klarer å få til noe som helst. Det kan jeg for så vidt forstå, men samtidig synes jeg det er synd å ha en slik tankegang.</p>
      <figure>
        <img src="https://dbstatic.no/71852814.jpg?imageId=71852814&amp;width=1024&amp;height=615"/>
        <figcaption><b>PÅ JOBB:</b> Det er liten tvil om at Høgås Hansen lever et helt annet liv enn før. Han beskriver seg selv som eventyrlysten, noe som var utgangspunktet for at han meldte seg på «Paradise Hotel» som 21-åring i 2011. Foto: Privat Vis mer</figcaption>
      </figure>
      <h3>- Gikk i «fella»</h3>
      <p>Selv om det å delta i et «skandale»-realityprogram kanskje ikke er helt stuerent ennå, håper den tidligere «Paradise»-profilen at arbeidsgivere kan ha mer takhøyde i framtida.</p>
      <p>Han mener også det er mulig å fri seg fra realitystempelet, hvis man ønsker det. Da må man riktignok komme seg ut «realitykjendis-bobla», hvor godt betalte jobber, blogging og mye festing er en del av hverdagen.</p>
      <p>- Jeg hadde blant Norges mest leste blogger på et tidspunkt, og gikk sånn sett rett i «fella». Den gang gjorde jeg det for pengene, og det er nok mange som ikke klarer å gi slipp på det.</p>
      <p>
        <b>30-åringen har følgende råd til andre som ønsker seg en «ny start»:</b>
      </p>
      <p>- Kutt ut alt. Det er nok ikke like lett for alle, men det er mitt tips. Jeg hadde langt hår og levde av sosiale medier. Nå har jeg startet helt på nytt og arbeidet meg inn i samfunnet på en helt annen måte. Og det har funka.</p>
      <h3>Angrer ikke</h3>
      <p>I dag flyr Høgås Hansen verden rundt, og oppdaterer sine drøye 25 000 Instagram-følgere med bilder fra fjern og nær. Under navnet «Kim_thepilot» deler 30-åringen bilder fra jobbhverdagen, og på sikt er drømmen hans å kunne leve av Instagram-kontoen.</p>
      <figure>
        <img src="https://dbstatic.no/71852816.jpg?imageId=71852816&amp;width=1024&amp;height=615"/>
        <figcaption><b>PÅ JOBB:</b> Det er liten tvil om at Høgås Hansen lever et helt annet liv enn før. Han beskriver seg selv som eventyrlysten, noe som var utgangspunktet for at han meldte seg på «Paradise Hotel» som 21-åring i 2011. Foto: Privat Vis mer</figcaption>
      </figure>
      <p>Han beskriver det å være pilot som en ensom jobb, og ønsker derfor å gi andre mennesker et innblikk i hvordan verden ser ut fra lufta. Livet han lever nå står i sterk kontrast til «Paradise Hotel»-tilværelsen, som han i dag er helt ferdig med.</p>
      <p>- Jeg toppet ungdomstida med festing, og hadde det veldig gøy. Nå har jeg litt lyst til å toppe voksenlivet også. Nå er det karriere som gjelder, sier 30-åringen.</p>
    </article>
  </body>
</html>