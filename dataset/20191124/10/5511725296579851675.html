<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/lavins-ar-13-preciziem-talmetieniem-pietuvojas-nba-rekordam-un-realize-uzvaras-metienu.d?id=51663723"/>
    <meta property="og:site_name" content="DELFI"/>
    <meta property="article:published_time" content="2019-11-24T10:54:24+00:00"/>
    <meta property="og:title" content="Lavīns ar 13 precīziem tālmetieniem pietuvojas NBA rekordam un realizē uzvaras metienu "/>
    <meta property="og:description" content="Zeks Lavīns sestdien Nacionālās basketbola asociācijas (NBA) regulārā čempionāta realizēja 13 tālmetienus, guva 49 punktus un pēdējā sekundē izrāva Čikāgas &quot;Bulls&quot; uzvaru."/>
  </head>
  <body>
    <article>
      <h1>Lavīns ar 13 precīziem tālmetieniem pietuvojas NBA rekordam un realizē uzvaras metienu </h1>
      <address><time datetime="2019-11-24T10:54:24+00:00">24 Nov 2019, 10:54</time> by <a rel="author">LETA</a></address>
      <p>
        <b>Zeks Lavīns sestdien Nacionālās basketbola asociācijas (NBA) regulārā čempionāta realizēja 13 tālmetienus, guva 49 punktus un pēdējā sekundē izrāva Čikāgas "Bulls" uzvaru.</b>
      </p>
      <p>Čikāgas basketbolisti viesos ar rezultātu 116:115 (34:23, 22:26, 13:25, 47:41) pārspēja Šarlotas "Hornets".</p>
      <p>"Bulls" spēles beigās bija iedzinējos ar 113:115, bet 0,8 sekundes pirms finālsvilpes Lavīns realizēja savu 13.tālmetienu mačā un izrāva viesiem uzvaru.</p>
      <p>Viņš kļuva par trešo basketbolistu, kurš NBA mačā realizējis 13 "trejaču" - iepriekš to spējuši tikai Stefans Karijs un Klejs Tompsons. Rekordists ar 14 tālmetieniem ir Tompsons. Tāpat viņš ar 49 punktiem laboja karjeras rekordu.</p>
      <p>Vēl viesiem ar 28 punktiem atzīmējās Kobijs Vaits, bet pretiniekiem tikpat guva Terijs Rozjērs.</p>
      <figure>
        <iframe src="https://www.youtube.com/embed/xLKtZsHAGT4" width="560" height="315" data-service="Youtube" scrolling="no"/>
      </figure>
      <p>Tāpat izcilu spēli sestdien aizvadīja Devins Bukers, kurš palīdzēja Fīniksas "Suns" viesos ar 100:98 (30:23, 22:22, 30:28, 18:25) pārspēt Minesotas "Timberwolves".</p>
      <p>Bukers šajā mačā guva 35 punktus, izcīnīja 12 atlēkušās bumbas un veica deviņas rezultatīvas piespēles, kamēr 25 punkti un 11 bumbas zem groziem bija Kellijam Ubrē junioram. Pretiniekiem 31 punkts un 17 atlēkušās bumbas bija Karlam Entonijam Taunsam.</p>
      <p>Tikmēr septīto uzvaru pēc kārtas svinēja Austrumu konferences līdere Milvoki "Bucks", kas mājās ar 104:90 (27:24, 27:23, 23:22, 27:21) pārspēja Detroitas "Pistons". Uzvarētājiem 28 punkti un desmit bumbas zem groziem bija Jannim Adetokunbo.</p>
      <p>Tāpat septīto panākumu pēc kārtas izcīnīja Rietumu konferences līdere Losandželosas "Lakers", kas izbraukumā ar 109:108 (25:35, 30:28, 30:21, 24:24) guva virsroku pār Memfisas "Grizzlies". "Lakers" komandā 30 punktus guva Lebrons Džeimss, bet mājiniekiem rezultatīvākais ar 26 punktiem bija debitants Dža Morants.</p>
      <p>Savukārt NBA čempione Toronto "Raptors" pretinieku frontē ar 119:116 (26:27, 26:34, 35:29, 32:26) apspēlēja Atlantas "Hawks". Toronto komandā 34 punktus guva Paskāls Sjakams un 25 punktus sarūpēja Frends Vanflīts, kamēr pretiniekiem 30 punkti, desmit bumbas zem groziem un desmit rezultatīvas piespēles bija Trē Jangam.</p>
      <p>Uzvaru sestdien svinēja arī Indiānas "Pacers", kas mājās ar 111:106 (24:25, 31:20, 28:40, 28:21) uzveica Orlando "Magic". "Pacers" rindās ar 25 punktiem un deviņām bumbām zem groziem atzīmējās lietuvietis Domants Sabonis, bet viesiem ar 26 un 25 punktiem rezultatīvākie bija Evans Furnjē un Džonatans Īzaks.</p>
      <p>Tikmēr pārliecinošu uzvaru svinēja Filadelfijas "76ers", kas savā laukumā ar 113:86 (28:13, 27:22, 37:24, 21:27) pieveica Maiami "Heat". Uzvarētājiem 32 punktus sarūpēja Džošs Ričardsons, bet 23 punkti un 11 atlēkušās bumbas bija Žoelam Embīdam.</p>
      <p>Vēl sestdien Jūtas "Jazz" savu līdzjutēju priekšā ar 128:120 (44:31, 30:23, 24:34, 30:32) uzvarēja Ņūorleānas "Pelicans". "Jazz" uzvaru ar 37 punktiem kaldināja Donovans Mičels, kuram ar 28 punktiem palīdzēja Bojans Bogdanovičs, bet "Pelicans" komandā 33 punktus guva Brendons Ingrems, kuram ar 28 punktiem piebalsoja Džrū Holidejs.</p>
      <p>Citā spēlē Klīvlendas "Cavaliers" savu tribīņu priekšā ar 110:104 (19:19, 30:23, 27:27, 34:35) apspēlēja Portlendas "Trail Blazers". Uzvarētājiem 28 punktus guva Džordans Klārksons.</p>
      <p>Visbeidzot Sanantonio "<a href="https://www.delfi.lv/temas/spurs">Spurs</a>" izbraukumā ar 111:104 (32:16, 36:27, 21:28, 22:33) guva virsroku pār Ņujorkas "Knicks". "Spurs" vienībā rezultatīvākais ar 23 punktiem bija Lamarkuss Oldridžs.</p>
      <p>Austrumu konferencē ar 13 uzvarām 16 spēlēs vadībā ir Milvoki "Bucks", bet Rietumos ar 14 panākumiem 16 cīņās pirmā ir Losandželosas "Lakers".</p>
      <p>2018./2019.gada sezonā par čempioniem kļuva Toronto "Raptors" basketbolisti, kas finālsērijā ar 4-2 pārspēja Goldensteitas "Warriors" vienību.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/kurucs-velreiz-nosutits-uz-nets-farmklubu.d?id=51659483"/>
        <a href="https://www.delfi.lv/sports/news/basketbols/karmelo-entonijs-nba-atgriezas-ar-10-punktiem.d?id=51652455"/>
      </related>
    </article>
  </body>
</html>