<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/vari/2019/11/24/news/boxe_wilder_batte_ortiz-241775881/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T10:16:00+00:00"/>
    <meta property="og:title" content="Boxe, mondiale massimi: Wilder fulmina Ortiz. Ora la rivincita con Fury"/>
    <meta property="og:description" content="In netto svantaggio ai punti, lo statunitense risolve il match per il titolo Wbc al settimo round con un destro devastante. Poi annuncia il nuovo match con il"/>
  </head>
  <body>
    <article>
      <h1>Boxe, mondiale massimi: Wilder fulmina Ortiz. Ora la rivincita con Fury</h1>
      <h2>In netto svantaggio ai punti, lo statunitense risolve il match per il titolo Wbc al settimo round con un destro devastante. Poi annuncia il nuovo match con il britannico</h2>
      <address><time datetime="2019-11-24T10:16:00+00:00">24 Nov 2019, 10:16</time> by <a rel="author">LUIGI PANELLA</a></address>
      <p>Deontay Wilder si è fidato del suo destro dinamitardo ed ha avuto ragione. Il titolo mondiale dei pesi massimi -versione Wbc- è ancora suo dopo un match che lo sfidante, il roccioso cubano Luis Ortiz stava dominando ai punti. Sei riprese in cui Wilder ha subìto l'azione di Ortiz, stando sulle sue un po' per scelta tattica (nel primo durissimo match tra i due, pur vincendo, era stato sull'orlo del baratro), un po' perché dal punto di vista tecnico la sua resta una boxe abbastanza elementare. I cartellini dei giudici a metà match confermano l'andamento: due avevano 4 punti per Ortiz (59-55 che condividiamo), il terzo uno scarto più contenuto (58-56).<br/><br/>Al settimo round però la musica è cambiata in una frazione di secondo: Wilder ha centrato Ortiz con un terrificante destro dritto ed al cubano si sono spente le lampadine. Ha tentato di rialzarsi, ma per lui non c'è stato niente da fare. Per il campione dell'Alabama si tratta della decima difesa del titolo (stessa cifra di Muhammad Ali dopo la vittoria su Foreman), con nove vittorie per ko (e qui i numeri sono di Mike Tyson, tra l'altro presente all'MGM Grand di Las Vegas).<br/><br/>Nel complesso, su 42 vittorie, 41 sono giunte prima del limite. Insomma, numeri impressionanti per un pugile dalle tante sfaccettature. A volte decisamente sopra le righe, come quando dichiarò di volere un 'omicidio' nel suo record oppure quando in un talk show colpì una mascotte con un destro dei suoi fracassandogli la mascella. Ma, rovescio della medaglia, Wilder è anche un uomo che si è dato al pugilato per guadagnare soldi che servivano alle cure della figlioletta malata.<br/><br/>Il suo futuro ora prevede la rivincita con Tyson Fury, l'istrionico britannico, l'unico pugile che Wilder non ha battuto: il primo match si chiuse in pareggio nonostante due atterramenti (uno drammatico all'ultimo round) subiti da Gypsy King. "Ora c'è Fury (22 febbraio la data fissata, ndr), poi voglio l'unificazione del titolo. Ci deve essere un solo campione del mondo dei pesi massimi, e quello deve essere Deontay Wilder", ha dichiarato. L'attenzione della categoria adesso si sposta in Arabia Saudita: il 7 dicembre Andy Ruiz difenderà le corone Wba, Ibf e Wbo dalla voglia di rivincita di Anthony Joshua, spazzato via contro ogni pronostico nel primo match. Il tutto mentre all'orizzonte spuntano nuovi protagonisti. Insomma, la categoria regina si appresta a tornare veramente tale.</p>
    </article>
  </body>
</html>