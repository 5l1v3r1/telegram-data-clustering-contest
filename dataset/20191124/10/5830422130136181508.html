<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140848/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%D9%87%D8%A7-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T10:50:00+00:00"/>
    <meta property="og:title" content="هزینه دوگانه سوز کردن خودروها اعلام شد"/>
    <meta property="og:description" content="معاون مدیرعامل شرکت ملی پخش فرآورده‌های نفتی با بیان اینکه امکان تبدیل روزانه ۲۲ تا ۳۰ هزار خودرو بنزینی به گازسوز وجود دارد از میزان هزینه گاز سوز کردن خودروها خبر داد."/>
  </head>
  <body>
    <article>
      <h1>هزینه دوگانه سوز کردن خودروها اعلام شد</h1>
      <h2>توسط معاون شرکت ملی پخش:</h2>
      <address>
        <time datetime="2019-11-24T10:50:00+00:00">24 Nov 2019, 10:50</time>
      </address>
      <p>
        <i>معاون مدیرعامل شرکت ملی پخش فرآورده‌های نفتی با بیان اینکه امکان تبدیل روزانه ۲۲ تا ۳۰ هزار خودرو بنزینی به گازسوز وجود دارد از میزان هزینه گاز سوز کردن خودروها خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از ایسنا، حمید قاسمی ده چشمه در نشستی خبری با تاکید بر اینکه با مصرف سی ان جی هزینه سوخت تا ۸۰ درصد کاهش خواهد داشت، گفت: ۳۹۰۰ جایگاه بنزین و ۲۴۰۰ سی ان جی در داخل وجود دارد. هزینه ۱۰۰۰ تومانی هرلیتر بنزین مانع از آن بود که کسی تمایل به استفاده از سی ان جی داشته باشد اما اکنون تقاضا افزایش یافته است.</p>
      <p>وی افزود: هدف از این امر توسعه متوازن جایگاه‌ها است که تضمین آن نیز برآوره شدن افزایش سوددهی جایگاه‌داران است و برای این مساله نیز اقداماتی انجام شده و می توان گفت ایجاد جایگاه های سی ان جی برای جایگاه داران مقرون به صرفه است.یکی از اصلی ترین مشکلات احداث جایگاه سی ان جی نبود زمین در شهرهای بزرگ است که موجب شده به سمت احداث جایگاه‌های کوچک برویم.</p>
      <p>این مقام مسئول ادامه داد: در همین راستا ۳۲۴ نقطه در تهران برای احداث جایگاه‌های کوچک مقیاس سی ان جی شناسایی شده که بیشتر این جانمایی‌ها در میادین میوه و تره‌بار بوده تا وانت‌ها بعد از بارگیری و یا تخلیه بار بتوانند از این امکان استفاده کنند و در بین راه برای سوخت‌گیری توقف نداشته باشند.</p>
      <p>قاسمی ده چشمه با بیان اینکه بر اساس قانون، ‌سی ان جی در سال‌های آینده افزایش قیمت نخواهد داشت، گفت: اکنون بیش از ۹۰ درصد جمعیت به گاز دسترسی دارند و ‌با توجه به گازرسانی به سیستان و بلوچستان، ‌ هشت  کمپرسور سی ان جی برای این استان در نظر گرفته شده است.در حال حاضر ۲.۴ میلیون دستگاه وانت وجود دارد که ۱.۱ میلیون دستگاه گازسوز است و از ۱.۳ میلیون وانت دیگر نیز ۲۰۰ هزار دستگاه امکان گازسوز شدن ندارند. بنابراین جامعه هدف برای گازسوزسازی وانت‌ بارها ۱.۱ میلیون دستگاه پیش بینی شده است.</p>
      <p>وی با بیان اینکه ۱.۱ میلیون کارگاه برای گازسوز ساختن خودروها در دست ساماندهی است، گفت: بر اساس مصوبه اسفند سال گذشته، ‌ خودروهایی که گازسوز شوند تا پنج سال معاینه فنی رایگان خواهند داشت و ‌با گازسوز شدن خوروها، میزان انتشار دی‌اکسیدکربن تا ۳۰ درصد کاهش پیدا می‌کند و ذرات معلق نیز به صفر می‌رسد. در مدت زمان حدود یک هفته ای که از سهمیه بندی سوخت می گذرد شاهد ثبت تقاضای ۳۰ هزار نفر برای تبدیل خودرو از بنزین سوز به گازسوز هستیم که انتظار می رود این عدد نیز افزایش یابد. هزینه گاز سوز کردن خودرو حدود سه تا پنج میلیون تومان بسته به کیفیت تجهیزات است و هم‌اکنون امکان تبدیل روزانه ۲۲ تا ۳۰ هزار خودرو بنزینی به گازسوز وجود دارد.</p>
      <p>انتهای پیام</p>
    </article>
  </body>
</html>