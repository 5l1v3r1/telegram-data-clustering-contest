<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/selcuk-sahin-taraftara-mudahale-ettim-1211184.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-24T10:19:00+00:00"/>
    <meta property="og:title" content="Selçuk Şahin: Taraftara müdahale ettim"/>
    <meta property="og:description" content="Yeşil Beyazlıların zor bir dönemden geçtiğini kaydeden Selçuk Şahin, uzun zamandır maaş alınmadığını ve kulübün geçmişte kötü yönetildiğini vurgularken, &quot;23 puan topladık, takdir bekliyoruz&quot; dedi."/>
  </head>
  <body>
    <article>
      <h1>Selçuk Şahin: Taraftara müdahale ettim</h1>
      <h2>Yeşil Beyazlıların zor bir dönemden geçtiğini kaydeden Selçuk Şahin, uzun zamandır maaş alınmadığını ve kulübün geçmişte kötü yönetildiğini vurgularken, "23 puan topladık, takdir bekliyoruz" dedi.</h2>
      <address>
        <time datetime="2019-11-24T10:19:00+00:00">24 Nov 2019, 10:19</time>
      </address>
      <p>Bursaspor'un tecrübeli kaptanı Selçuk Şahin, Keçiörengücü karşılaşmasının kolay olmadığını ifade ederken, "Sadece 1 kere yenildiler. İstediğimiz gibi başlayamadık sonra dengeledik ve golü bulduk. Biz de iyi oynayıp rakibi sahasına hapsetmek istiyoruz. Bazen bu kolay gerçekleşmiyor" dedi.</p>
      <p>
        <b>TAKDİR EDİLMELİ</b>
      </p>
      <p>Geç kurulan bir takım olduklarını kaydeden Şahin, "Bizler geç geldik. Transfer yasağı vardı. Hocanın sezon başında çalıştığı oyuncu grubu farklıydı. Buna rağmen 23 puan topladık maalesef 3 puan silindi. Bugün bu puan liderliktir. Ortada başarı var ve bunun da takdir edilmesi gerekiyor" diye konuştu.</p>
      <p>Bursaspor'un büyük bir kulüp olduğunun altını çizen kaptan Selçuk, " Rakiplere de saygı duymak lazım. İyi oynayanlar kulüpler var. Geçtiğimiz hafta direnebilsek yine 3 puan kazanacaktık" dedi.</p>
      <p>
        <b>KULÜP SORUNLARLA UĞRAŞIYOR</b>
      </p>
      <p>Taraftarın tepkisinin kendilerini üzdüğünü açıklayan Şahin, "Mutlaka taraftar daha iyi oyun görmek istiyor. Daha etkili olmamızı istiyor. Sıkıntılar var, kulüp bir sürü sorunla uğraşıyor. Sonuçta kulüp buraya düştü, biz de geldik performans göstermeye çalışıyoruz. Sorumluluk alarak bu takımı tekrar üst lige çıkarmaya çalışıyoruz. Taraftar yanımızda olsun" ifadelerini kullandı.</p>
      <p>
        <b>TARAFTARA MÜDAHALE ETTİM</b>
      </p>
      <p>Oyun 0-0 giderken topun kendilerinde kalması için bir oyun planları olduğunu vurgulayan Selçuk Şahin, "Futbolun içinde geriye paslar var. Dakika 25'te tepkiler yükselmeye başladı. Ben de kaptan olarak duruma müdahale ettim. Sabırsızlar anlayabiliyorum. Biz de 3 veya 4-0 bitsin istiyoruz ama bu ligde kolay olmuyor. Herkes üst sıraları kovalayan takımlar. Biz biraz daha destek bekliyoruz" dedi.</p>
      <p>
        <b>UZUN SÜREDİR MAAŞ ALINMIYOR</b>
      </p>
      <p>Taraftarın karşılaşma sonunda kendilerini çağırıp oyundan memnun olmadıklarını kaydeden tecrübeli kaptan, "23 puan topladık, biraz takdir bekliyoruz.   Bu takım maalesef maddi sıkıntılarla da uğraşıyor. Daha önceleri kötü yönetilen bir kulüp olmuş ve çok fazla borç var. Oyuncu grubu olarak maddiyatı çok düşünmüyoruz. Uzun süredir maaş da alınmıyor. Kulüp de haftalık primleri vermeye çalışıyor. Onlar da bir sürü borcun içinde oyuncu grubunu memnun etmeye çalışıyor" açıklamasını yaptı.</p>
      <p>
        <b>DAHA İYİ OLACAĞIZ</b>
      </p>
      <p>Yaşanan sıkıntılı ortamda en büyük güçlerinin taraftar olması gerektiğini dile getiren Selçuk Şahin, "Biraz daha destek olunursa çok memnun olacağım. Biz belli bir tecrübeye erişmiş oyuncularız. Bazı tepkileri kaldırabiliyoruz ama genç arkadaşlarımız siner. Oyundan düşer. Bu bizim için olumsuz olur diye düşünüyorum. Onlar adına konuşacak olursam, kendilerine destek gerekir, bize tepki olsa da çok önemli değil. Biz kaldırabilecek güçteyiz. Genç arkadaşların önünü açma adına destek olsunlar. Biz öyle ya da böyle şampiyon olacağız. Oyunumuzu da düzelteceğiz söz veriyorum. Eksik oyuncularımız da gelecek. Daha iyi olacağız. İnşallah bundan sonra kaybetmeden ilk yarıyı bitiririz" dedi.</p>
    </article>
  </body>
</html>