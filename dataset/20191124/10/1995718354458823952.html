<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152863-50-avarij-i-majzhe-300-travmovanyh-naslidky-ozheledyci-na-lvivschyni"/>
    <meta property="og:site_name" content="ВолиньPost"/>
    <meta property="article:published_time" content="2019-11-24T10:27:00+00:00"/>
    <meta property="og:title" content="50 аварій і майже 300 травмованих - наслідки ожеледиці на Львівщині"/>
    <meta property="og:description" content="Ожеледиця на Львівщині паралізувала автомобільний і авіаційний рух. В області сталося понад 50 аварій і травмувалося майже 300 людей."/>
  </head>
  <body>
    <article>
      <h1>50 аварій і майже 300 травмованих - наслідки ожеледиці на Львівщині</h1>
      <address>
        <time datetime="2019-11-24T10:27:00+00:00">24 Nov 2019, 10:27</time>
      </address>
      <p>Ожеледиця на Львівщині паралізувала автомобільний і авіаційний рух. В області сталося понад 50 аварій і травмувалося майже 300 людей.<br/><br/>Про це йдеться в сюжеті ТСН.<br/><br/>Дорогу-ковзанку автомобілі об’їздять узбіччям – такі кадри вранці знімали та викладали у соцмережі львів’яни. "Машини, я бачу, під горку взагалі не їдуть", - коментує відео Олександр Клімов.<br/><br/>Ковзають і пішоходи – травмпункти переповнені. Черги з жертв ранкової ожеледиці стоять на рентген і до травматологів. Забої, переломи, розтягнуті зв’язки – лише за півдня в одному з травмпунктів прийняли 80 пацієнтів. <br/><br/>Щоб прийняти всіх пацієнтів, медики викликали додатковий персонал. "В основному, кінцівки верхні і перелом плечових кісток. Ожеледиця не розбирає – є старші люди, є і молоді", - коментує ситуацію завідувач міського травмпункту №1 Олександр Рудковський.<br/><br/>Дощ почав падати о 6:00 ранку і при -2 С миттєво утворився тонкий шар льоду. У мерії кажуть, що одразу кинулися долати наслідки негоди, залучили майже 2 тисячі двірників і три десятки одиниць техніки. Передбачити ожеледицю, запевняють, не могли.</p>
    </article>
  </body>
</html>