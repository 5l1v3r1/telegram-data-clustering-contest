<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301589/%D9%88%D8%A7%D8%B1%DB%8C%D8%B2-%D9%85%D8%A7%D8%A8%D9%87-%D8%A7%D9%84%D8%AA%D9%81%D8%A7%D9%88%D8%AA-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B5%D9%88%D8%B1%D8%AA-%D8%A7%D8%B9%D8%AA%D8%A8%D8%A7%D8%B1-%D8%A8%D9%87-%DA%A9%D8%A7%D8%B1%D8%AA-%D8%A8%D8%A7%D9%86%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:27:01+00:00"/>
    <meta property="og:title" content="واریز مابه‌التفاوت قیمت بنزین بصورت اعتبار به کارت بانکی"/>
    <meta property="og:description" content="مدیر برنامه‌ریزی شرکت ملی پخش فرآورده‌های نفتی ایران اعلام کرد: وزارت نفت معادل تفاوت قیمت بنزین یارانه‌ای و نیمه‌یارانه‌ای را بصورت اعتبار در کارت بانکی ناوگان حمل‌ونقل عمومی، وانت بارها و پیک‌های موتوری قرار ‌می‌دهد که این اعتبار در جایگاه‌های سوخت فقط برای خرید سوخت قابل برداشت است."/>
  </head>
  <body>
    <article>
      <h6 class="kicker">برای ناوگان حمل و نقل عمومی و باربری انجام شد</h6>
      <h1>واریز مابه‌التفاوت قیمت بنزین بصورت اعتبار به کارت بانکی</h1>
      <address><time datetime="2019-11-24T10:27:01+00:00">24 Nov 2019, 10:27</time> by <a rel="author">سحر بابایی</a></address>
      <p>مدیر برنامه‌ریزی شرکت ملی پخش فرآورده‌های نفتی ایران اعلام کرد: وزارت نفت معادل تفاوت قیمت بنزین یارانه‌ای و نیمه‌یارانه‌ای را بصورت اعتبار در کارت بانکی ناوگان حمل‌ونقل عمومی، وانت بارها و پیک‌های موتوری قرار ‌می‌دهد که این اعتبار در جایگاه‌های سوخت فقط برای خرید سوخت قابل برداشت است.</p>
      <p>به گزارش ایسنا به نقل از وزارت صنعت، معدن و تجارت، شهرام رضایی در هفتمین جلسه فوق‌العاده ستاد تنظیم بازار کشور اظهار کرد: این تصمیم طبق مصوبه اخیر دریافتی برای سهمیه بنزین بوده است و وزارت نفت به محض دریافت اطلاعات این ناوگان که توسط وزارت کشور مورد تایید قرار گرفته است، این اعتبار را به شماره حساب ناوگان حمل و نقل عمومی، وانت بارها و پیک‌های موتوری دارای مجوز واریز کند که فقط در جایگاه های سوخت قابل برداشت است.</p>
      <p>وی با اشاره به اینکه این امکان برای تاکسی های اینترنتی، آژانس های شهری(تاکسی تلفنی) و سرویس مدارس نیز امکان پذیر است، تصریح کرد: البته هر کدام از این گروه‌ها متولی خاص خود را دارد، به عنوان نمونه در مورد سرویس مدارس وزارت آموزش و پرورش این پایش را انجام خواهد داد و تایید را وزارت کشور انجام و در اختیار وزارت نفت برای اقدام قرار می دهد.</p>
      <p>مدیر برنامه‌ریزی شرکت ملی پخش فرآورده‌های نفتی ایران در مورد رانندگان خودروهای مسافربری نیز اضافه کرد: به دلیل اینکه مسافربرهای شخصی از ابتدای ماه جاری سهمیه کامل به همراه سهمیه هفت روز ماه قبل را در کارت سوخت خود دریافت کرده اند، مشکل خاصی از بابت پیمایش نباید داشته باشند.</p>
      <p>رضایی اضافه کرد: سهمیه اضافه ای نیز برای خودروهای دوگانه سوز درخواست شده بود که سهمیه تاکسی های دوگانه سوز از ابتدای این ماه از ۲۰۰ به ۲۵۰ لیتر افزایش یافته است.</p>
      <p>به گزارش ایسنا، از بامداد روز جمعه ۲۴ آبان، بنزین سهمیه‌بندی شد و بر این اساس قیمت بنزین معمولی سهمیه‌ای ( ماهانه ۶۰ لیتر برای خودروهای شخصی) از قرار هر لیتر ۱۵۰۰ تومان، قیمت بنزین معمولی غیرسهمیه‌ای از قرار هر لیتر ۳۰۰۰ تومان و قیمت بنزین سوپر نیز از قرار هر لیتر ۳۵۰۰ تومان تعیین شد.</p>
      <p>انتهای پیام</p>
    </article>
  </body>
</html>