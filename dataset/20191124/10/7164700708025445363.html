<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539632/"/>
    <meta property="og:site_name" content="INNnews"/>
    <meta property="article:published_time" content="2019-11-24T10:30:01+00:00"/>
    <meta property="og:title" content="“นัน กิ่งเพชร”แก๊งล่อซื้อลิขสิทธิ์ยังปากแข็งปฏิเสธ"/>
    <meta property="og:description" content="ที่กองบังคับการสืบสวนสอบสวน ตำรวจภูธรภาค 3 ต.จอหอ อ.เมื…"/>
  </head>
  <body>
    <article>
      <h1>“นัน กิ่งเพชร”แก๊งล่อซื้อลิขสิทธิ์ยังปากแข็งปฏิเสธ</h1>
      <h2>ปิดฉาก "นัน กิ่งเพชร" แก๊งล่อซื้อสินค้าละเมิดลิขสิทธิ์ ตร.ภ.3 บุกรวบตัวได้ขณะหนีกบดานในรีสอร์ทที่ระยอง ยังปากแข็งปฏิเสธ</h2>
      <address>
        <time datetime="2019-11-24T10:30:01+00:00">24 Nov 2019, 10:30</time>
      </address>
      <p>ที่กองบังคับการสืบสวนสอบสวน ตำรวจภูธรภาค 3 ต.จอหอ อ.เมือง จ.นครราชสีมา พล.ต.ต.อัคราเดช พิมลศรี รองผู้บังคับการตำรวจภูธรภาค 3 เปิดเผยว่า จากการสอบสวนเบื้องต้น นายนัน ยังให้การภาคเสธ ในข้อหากรรโชกทรัพย์ แต่ยอมรับว่าได้ร่วมจับกุมละเมิดลิขสิทธิ์จริง ซึ่งวันนี้ (24 พ.ย. 62) ทางตำรวจภูธรภาค 3 จะได้นำตัวนายนัน ไปส่งพนักงานสอบสวน สภ.เมืองมหาสารคาม เพื่อดำเนินคดีตามกฎหมายต่อไป ส่วนคดีกรรโชกทรัพย์ จากเหตุการณ์ล่อจับสินค้าละเมิดลิขสิทธิ์ ในพื้นที่ จ.นครราชสีมานั้น ขณะนี้ได้แยกออกเป็นผู้เสียหายทั้งหมด 61 ราย ซึ่งความคืบหน้าของคดีนั้น ทาง พล.ต.ต.สุจินต์ นิจพานิชย์ ผู้บังคับการตำรวจภูธรจังหวัดนครราชสีมา จะได้แถลงให้สื่อมวลชนทราบในวันพรุ่งนี้ (25 พ.ย.62) พ.ต.ต.อัคราเดชฯ กล่าว<a href="https://www.innnews.co.th/crime/news_539595/"> (อ่านข่าว :รวบแล้ว!”นันกิ่งเพชร”แก๊งรีดลิขสิทธิ์โดเรม่อน )</a></p>
      <figure>
        <img src="https://www.innnews.co.th/wp-content/uploads/2019/11/3-168.jpg"/>
      </figure>
      <p>สำหรับนายภูมิภากร ถินสุวรรณ์ หรือ นายนันท์ กิ่งเพชร เป็นหนึ่งในขบวนการผู้แอบอ้างว่าเป็นตัวแทนลิขสิทธิ์ตัวการ์ตูนมิระคูมะ และแมวกาฟิล ซึ่งได้ทำการล่อซื้อกระทงลายการ์ตูน และทำการจับกุมเด็กหญิงวัย 15 ปี ที่ทำกระทงลายการ์ตูน ในเขต อ.เมือง จ.นครราชสีมา ก่อนเรียกปรับค่าละเมิดลิขสิทธิ์เป็นเงิน 50,000 บาท แต่ครอบครัวเด็กหญิงต่อรองจ่าย 5,000 บาท จนกลายเป็นข่าวดังในโลกโซเชี่ยลและสื่อต่างๆ เมื่อช่วงก่อนถึงเทศกาลวันลอยกระทงที่ผ่านมา กระทั่งต่อมาพบว่ากลุ่มนายนัน ได้ไปก่อเหตุลักษณะเช่นนี้อีกหลายพื้นที่ โดยมีผู้เสียหายมาแจ้งความเฉพาะในพื้นที่ จ.นครราชสีมาแล้วถึง 61 ราย ก่อนที่จะพบว่านายนัน และพวกได้ไปก่อเหตุในพื้นที่ จ.มหาสารคาม จนในที่สุดตำรวจภูธรจังหวัดมหาสารคามได้ขอศาลออกหมายจับนายนัน เมื่อวันที่ 12 พฤศจิกายน 2562 และตำรวจภูธรภาค 3 สามารถจับกุมตัวได้ในที่สุด</p>
      <figure>
        <img src="https://www.innnews.co.th/wp-content/uploads/2019/11/4-144.jpg"/>
      </figure>
    </article>
  </body>
</html>