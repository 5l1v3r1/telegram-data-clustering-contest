<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_31333394_Toy_beshe_lyubimiyat_chovek_na_sestrata_na_Neymar_a_sega_e_lyubim_na_40_mln_braziltsi"/>
    <meta property="og:site_name" content="webcafé"/>
    <meta property="article:published_time" content="2019-11-24T10:52:00+00:00"/>
    <meta property="og:title" content="Той беше любимият човек на сестрата на Неймар, а сега е любим на 40 млн. бразилци"/>
    <meta property="og:description" content="Габигол заслужава изкупление на европейската сцена"/>
  </head>
  <body>
    <article>
      <h1>Той беше любимият човек на сестрата на Неймар, а сега е любим на 40 млн. бразилци</h1>
      <address><time datetime="2019-11-24T10:52:00+00:00">24 Nov 2019, 10:52</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/11/24/gabigolrafaella/1170x780.jpg"/>
          <figcaption>Габриел Барбоса прави велик сезон за Фламенго и от любимец на сестрата на Неймар се превърна в любимец на 40-те милиона фенове на най-популярния клуб в Бразилия<cite>Снимка: © Getty Images / Instagram</cite></figcaption>
        </figure>
        <figure>
          <img src="https://images.webcafe.bg/2016/09/22/2321123123321/618x346.jpg"/>
          <figcaption>Той все още е собственост на Интер, макар че засега не успява да се наложи в Италия и Фламенго е третият клуб, на който "нерадзурите" го преотстъпват</figcaption>
        </figure>
        <figure>
          <img src="https://images.webcafe.bg/2016/08/03/w42huysdfgbshs/618x401.jpg"/>
          <figcaption>Габигол помогна на Бразилия да вземе златото на Игрите в Рио преди три години, а силните му изяви във Фламенго го върнаха в националния тим</figcaption>
        </figure>
        <figure>
          <img src="https://images.webcafe.bg/2016/10/02/wrhruregsd/618x772.jpg"/>
          <figcaption>Сестрата на Неймар Рафаела се раздели с Барбоса миналата година</figcaption>
        </figure>
      </slideshow>
      <p>
        <b>Каквото и да направи Габриел Барбоса оттук нататък в кариерата си, той ще остане в историята като човека, донесъл на Фламенго първи трофей от Копа Либертадорес от 38 години насам.</b>
      </p>
      <p>И независимо дали осъществи мечтата си да пробие в Европа, той ще има признателността на 40 млн. свои сънародници.</p>
      <p>Нападателят вкара двата гола за своя тим при успеха над Ривър Плейт на финала на турнира снощи в традиционно най-важния клубен мач в Южна Америка. <b><a href="https://www.webcafe.bg/sportcafe/futbol-svyat/id_1335988564_Infarkten_obrat_kachi_Flamengo_na_varha_v_Yujna_Amerika">Пред 80 000 зрители в Лима, Фламенго изоставаше в резултата до самия край</a></b> и вече виждаше как мечтата рухва след откриващото попадение на Рафаел Боре още в началото.</p>
      <p>Финалите на Копа Либертадорес обаче обичайно не минават гладко и предлагат спираща дъха драма, както и този път. С два гола на типичен голов хищник в 89-ата и 92-ата минута, известният като Габигол нападател преобърна всичко, случило се до момента.</p>
      <p>Той първо вкара на празна врата след хубава триходова комбинация и точно пласиране, а после се пребори с двама защитници и от воле разстреля Франко Армани за победното 2:1. За да е пълна драмата, накрая Габриел беше изгонен с червен картон, макар и да не се разбра съвсем точно за какво. Червения цвят видя и Есекиел Паласиос от Ривър, но тогава вече нищо друго нямаше значение, освен крайния резултат: Фламенго беше на върха на континента за втори път в историята си и за пръв път от 1981 г.</p>
      <p>
        <b>А само преди две години голмайсторът си беше направо за посмешище в Европа заради невъзможността да оправдае прякора Габигол.</b>
      </p>
      <p>Той отбеляза само един път за Интер през 2016/17 и нито веднъж за Бенфика, докато беше там под наем през следващата година.</p>
      <p>В този период Габриел беше известен на Стария континент като приятеля на сестрата на Неймар Рафаела Бекран. Двойката обаче се раздели миналата година.</p>
      <p>Откакто играе под наем във Фламенго, Барбоса показва най-доброто от себе си и изригването му на финала вчера всъщност не беше никаква изненада. 22 гола в 26 мача в първенството и още 9 в 12 срещи в Копа Либертадорес го очертаха като основната голова заплаха за противниците на отбора.</p>
      <p>Голмайсторът успя и да се завърне в бразилския национален тим, на който помогна да спечели олимпийско злато в Рио през 2016-а.</p>
      <p>
        <b>След толкова силен сезон, около него се заформя нещо като култ в родината му.</b>
      </p>
      <p>Фенове от всички възрасти, и то подкрепящи не само Фламенго, вече копират най-новата му изрусена прическа, а на "Маракана" редовно се забелязват плакати с надпис "Днес Габигол ще вкара".</p>
      <p>Еуфорията във Фламенго няма как да не е огромна, защото грандът от Рио дълго чакаше да дойдат добрите времена. Най-популярният клуб в Бразилия, задушаван от десетилетия от административен хаос, дългове и лошо управление, този сезон ще бъде и шампион на страната. И вече има своята нова легенда.</p>
      <p>Но Габигол не се е отказал от амбицииите си да се наложи в европейския футбол.</p>
      <p>"Чувствам се готов да играя в Бразилия, Англия, Германия, Испания. Мога да играя навсякъде", отсече футболистът пред испанския "Ас" още преди финала на Копа Либертадорес.</p>
      <p>
        <b>Нищо такова не си пролича през периода му в Интер и все още витаят съмнения относно способността му да се наложи на най-високо ниво.</b>
      </p>
      <p>Талантът му не е под въпрос, но лошата дисциплина и многото картони на нападателя със сигурност са сред основните проблеми. Изгонването му вчера можеше да се предвиди толкова лесно, колкото и головете. Картоните на нападателя в първенството този сезон са цели 21 - 19 жълти и два червени.</p>
      <p>Затова неговият старши треньор Жорже Жезуш продължава да има съмнения относно Барбоса. "Все още не съм успял да го направя голям играч в емоционален план, а той вече е такъв в технически и тактически план", каза португалецът, след като Барбоса беше изгонен и срещу Гремио миналата седмица. "Не съм успял да внеса баланс. Но той е млад, има време да се промени. Просто най-добрите в света нямат тези проблеми, които Габигол има".</p>
      <p>Фламенго вече е в по-добро финансово състояние, отколкото през последните години и според слуховете може да си позволи да плати на Интер 16 млн. евро, за да задържи Габриел за постоянно. Но на 23 г. той има още няколко сезона пред себе си, в които да се пробва в Европа.</p>
      <p>
        <b>А все пак "нерадзурите" платиха близо 30 млн. евро за него преди три години и половина и все още могат да го използват.</b>
      </p>
      <p>В момента Антонио Конте има всички основания да бъде доволен от титулярните си нападатели Ромелу Лукаку и Лаутаро Мартинес в своята схема 3-5-2. Но треньорът се оплаква от липса на широчина в състава, а Мартинес може да бъде продаден скоро.</p>
      <p>Затова нищо чудно Барбоса да получи още един шанс със синьо-черния екип. А за израстването му в психологически план, той може би се нуждае именно от треньор като Конте.</p>
      <figure>
        <iframe src="https://www.youtube.com/embed/jmYrdala0GI" width="618" height="315" data-service="Youtube" scrolling="no"/>
      </figure>
      <related>
        <a href="https://www.webcafe.bg/sportcafe/futbol-svyat/id_955578171_Rivar_Pleyt_sreshtu_Flamengo_Vreme_za_maje"/>
      </related>
    </article>
  </body>
</html>