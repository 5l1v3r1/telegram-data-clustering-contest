<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/ellada/125885/brohes-kataigides-kai-thyellodeis-anemoi-me-kyma-kakokairias-giryonis"/>
    <meta property="og:site_name" content="Insider"/>
    <meta property="article:published_time" content="2019-11-24T10:00:00+00:00"/>
    <meta property="og:title" content="Βροχές, καταιγίδες και θυελλώδεις άνεμοι την Κυριακή"/>
    <meta property="og:description" content="Προ των πυλών βρίσκεται το κύμα κακοκαιρίας «Γηρυόνης» που θα φέρει βροχές, καταιγίδες και θυελλώδεις ανέμους."/>
  </head>
  <body>
    <article>
      <h1>Βροχές, καταιγίδες και θυελλώδεις άνεμοι την Κυριακή</h1>
      <h2>Προ των πυλών βρίσκεται το κύμα κακοκαιρίας «Γηρυόνης» που θα φέρει βροχές, καταιγίδες και θυελλώδεις ανέμους.</h2>
      <address>
        <time datetime="2019-11-24T10:00:00+00:00">24 Nov 2019, 10:00</time>
      </address>
      <p>Βροχές και καταιγίδες θα εκδηλωθούν την Κυριακή ενώ τα <b>φαινόμενα θα ενταθούν </b>από το απόγευμα. Σημαντική επιδείνωση θα παρουσιάσει ο καιρός από αργά το βράδυ της Κυριακής από τα νοτιοδυτικά με ισχυρές βροχές και καταιγίδες.</p>
      <p>Αυξημένη πιθανότητα <b>χαλαζοπτώσεων</b> υπάρχει από το βράδυ της Κυριακής για τα νοτιότερα τμήματα της χώρας.</p>
      <p>Πολύ<b> θυελλώδεις άνεμοι</b> θα επικρατήσουν από αργά το βράδυ της Κυριακής στο Ιόνιο.</p>
      <p>Η <b>θερμοκρασία</b> θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ. Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <p>Στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις. Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
      <h3>Έκτακτο δελτίο επικίνδυνων καιρικών φαινομένων</h3>
      <p>Σύμφωνα με το έκτακτο δελτίο της ΕΜΥ, από το απόγευμα της Κυριακής 24 Νοεμβρίου ο καιρός θα παρουσιάσει επιδείνωση από τα δυτικά και θα επηρεάσει σχεδόν όλη τη χώρα μέχρι και τη Δευτέρα.</p>
      <p>Κύρια χαρακτηριστικά του καιρού θα είναι οι<b> ισχυρές βροχές και καταιγίδες που κατά τόπους θα συνοδεύονται από χαλαζοπτώσεις και οι θυελλώδεις νότιοι άνεμοι</b>.</p>
      <p>Για την <b>Αττική ισχυρές βροχές και καταιγίδες αναμένονται από τις βραδινές ώρες της Κυριακής (24-11-2019) μέχρι τις πρωινές ώρες της Δευτέρας (25-11-2019)</b>.</p>
      <p>
        <i>Πιο αναλυτικά, ισχυρές βροχές και καταιγίδες θα επηρεάσουν:</i>
      </p>
      <h3>ΤΗΝ ΚΥΡΙΑΚΗ (24-11-2019)</h3>
      <p>Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p>
        <b>ΤΗ ΔΕΥΤΕΡΑ (25-11-2019)</b>
      </p>
      <ol>
        <li>Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.</li>
        <li>Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).</li>
        <li>Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</li>
      </ol>
      <h3>ΤΗΝ ΤΡΙΤΗ (26-11-2019)</h3>
      <ol>
        <li>Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.</li>
        <li>Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απογεύμα εκ νέου τα Δωδεκάνησα.</li>
      </ol>
      <p>Πολύ <b>θυελλώδεις νότιοι άνεμοι</b> εντάσεως 8 με 9 μποφόρ θα πνέουν την Κυριακή (24-11-2019) στα δυτικά και τη Δευτέρα (25-11-2019) στο Αιγαίο. Πιθανώς στο Ιόνιο έως και τις βραδινές ώρες της Κυριακής (24-11-2019) να φτάσουν πρόσκαιρα τα 10 μποφόρ.</p>
      <p>Πηγή: <a href="https://www.reader.gr/news/koinonia/312579/kairos-erhetai-o-giryonis-vrohes-kataigides-kai-thyellodeis-anemoi-tin-kyriaki">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/ellada/125638/kataigides-kai-halazi-tin-tetarti-se-ishy-ektakto-deltio-tis-emy"/>
        <a href="https://www.insider.gr/eidiseis/ellada/125563/kairos-brohes-kai-kataigides-tin-triti"/>
        <a href="https://www.insider.gr/eidiseis/ellada/125182/saronei-i-biktoria-eftase-stin-attiki-katastrofes-se-kerkyra-kai-kefalonia"/>
      </related>
    </article>
  </body>
</html>