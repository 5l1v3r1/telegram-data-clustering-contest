<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/od-1-do-15-listopada-ponad-204-tys-przypadkow-zachorowan-i-podejrzen-grypy,135488.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T10:24:00+00:00"/>
    <meta property="og:title" content="Od 1 do 15 listopada ponad 204 tys. przypadków zachorowań i podejrzeń grypy"/>
    <meta property="og:description" content="W pierwszej połowie listopada odnotowano w Polsce 204 tys. 231 zgłoszeń przypadków zachorowań i podejrzeń zachorowań na grypę - wynika z danych Narodowego Instytutu Zdrowia Publicznego - Państwowego Zakładu Higieny."/>
  </head>
  <body>
    <article>
      <h1>Od 1 do 15 listopada ponad 204 tys. przypadków zachorowań i podejrzeń grypy</h1>
      <address><time datetime="2019-11-24T10:24:00+00:00">24 Nov 2019, 10:24</time> by <a rel="author">PAP/AKC  </a></address>
      <h4>W pierwszej połowie listopada odnotowano w Polsce 204 tys. 231 zgłoszeń przypadków zachorowań i podejrzeń zachorowań na grypę - wynika z danych Narodowego Instytutu Zdrowia Publicznego - Państwowego Zakładu Higieny.</h4>
      <hr/>
      <p>W kolejnych listopadowych meldunkach epidemiologicznych (1-7.11. oraz 8-15.11.) notowano odpowiednio 93 tys. 602 przypadki oraz 110 tys. 629 przypadków zachorowań i podejrzeń zachorowań na grypę. Z powodu grypy lub jej podejrzenia w dwóch pierwszych tygodniach listopada wystawiono 511 skierowań do szpitala. Nie zanotowano zgonów.</p>
      <p>Specjaliści przekonują, że dobrym sposobem zapobiegania infekcjom i powikłaniom powodowanym przez wirusy grypy są szczepienia. Niezwykle istotne, jak podkreślają eksperci, jest także przestrzeganie zasad higieny, m.in. częste mycie rąk oraz kichanie i kasłanie w zgięcie łokciowe. Dzięki temu dłonie nie zostaną skażone wirusem i chory nie przeniesie go na inne osoby. W miejscach publicznych i środkach transportu należy unikać niepotrzebnego dotykania powierzchni i elementów ich wyposażenia. Lekarze radzą, aby zadbać o kondycję fizyczną i właściwą dietę, mającą znaczący wpływ na odporność.</p>
      <p>
        <a href="https://www.portalsamorzadowy.pl/ochrona-zdrowia/od-poczatku-stycznia-do-polowy-listopada-1381-przypadkow-odry-w-polsce,135476.html">Czytaj też: Od początku stycznia do połowy listopada 1381 przypadków odry w Polsce</a>
      </p>
      <p>Wizyta u lekarza jest zalecana przy wystąpieniu objawów takich jak: gorączka, bóle głowy, bóle mięśniowo-stawowe, kaszel, ból gardła lub duszność. W razie podejrzenia lub rozpoznania grypy nie należy chodzić do pracy i pozostać w domu. Zmniejsza to ryzyko groźnych powikłań i ogranicza rozprzestrzenianie się choroby.</p>
      <p>Grypa zwykle atakuje nagle i często wywołuje silną gorączkę. Objawia się bólami mięśni, stawów i głowy. Może też mieć przebieg bezobjawowy lub z niewielkimi objawami. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>