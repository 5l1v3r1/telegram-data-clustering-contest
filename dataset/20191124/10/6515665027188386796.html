<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363445/beogradjanka-utajila-60-miliona-evra-poreza-ivana-izrucena-italiji-optuzena-i-da-je-clan-mafije"/>
    <meta property="og:site_name" content="kurir.rs"/>
    <meta property="article:published_time" content="2019-11-24T10:49:00+00:00"/>
    <meta property="og:title" content="BEOGRAĐANKA UTAJILA 60 MILIONA EVRA POREZA: Ivana izručena Italiji, OPTUŽENA i da je član MAFIJE"/>
    <meta property="og:description" content="Beograđanka Ivana I, koja je u Crnoj Gori uhapšena po poternici Italije zbog sumnje da je počinila krivična dela mafijaško udruživanje i nezakonito klađenje, čime je nanesena šteta državi, izručena je pre tri dana iz Podgorice u Rim.Ekstradicija je izvršena ..."/>
  </head>
  <body>
    <article>
      <h6 class="kicker">PO MEĐUNARODNOJ POTERNICI</h6>
      <h1>BEOGRAĐANKA UTAJILA 60 MILIONA EVRA POREZA: Ivana izručena Italiji, OPTUŽENA i da je član MAFIJE</h1>
      <address>
        <time datetime="2019-11-24T10:49:00+00:00">24 Nov 2019, 10:49</time>
      </address>
      <p>Beograđanka Ivana I, koja je u Crnoj Gori uhapšena po poternici Italije zbog sumnje da je počinila krivična dela mafijaško udruživanje i nezakonito klađenje, čime je nanesena šteta državi, izručena je pre tri dana iz Podgorice u Rim.</p>
      <p>Ekstradicija je izvršena avionom, a kako prenosi portal calabrianews.it, ovim je izvršen nalog za hapšenje koji je u novembru 2018. godine izdao tužilac iz Kalabrija.</p>
      <p>Ivanovićeva je uhapšena u avgustu na osnovu evropskog i međunarodnog naloga za hapšenje. Prema navodima pomenutog italijanskog medija, ona je optužena za zločinačko udruživanje mafijaškog tipa, prevare protiv države i nelegalne poreske deklaracije od klađenja. Tamošnji istražni sudija je u decembru 2018. godine izdao nalog da se Beograđanki odredi pritvor.</p>
      <p>Nadležni istražni organi na čelu sa poreskom policijom do sada su uhapsili i pritvorili 18 osumnjičenih i blokirali rad 23 strane kompanije i 15 kompanija koje posluju na teritoriji Italije. Zaplenjene su i brojne nekretnine i vozila, a na bankovnim računima zamrznuto je više od 723 miliona evra.</p>
      <related>
        <h4>NE PROPUSTITE</h4>
        <a href="https://www.kurir.rs/region/crna-gora/3299571/u-crnoj-gori-pala-osumnjicena-za-utaju-60-miliona-evra-sumnja-se-da-je-clan-kriminalne-grupe-interpol-za-njom-tragao-10-meseci"/>
      </related>
      <p>Nakon hapšenja osumnjičene u Crnoj Gori, italijanski mediji su objavili da je ona osumnjičena da je deo kriminalne grupe koja je nezakonitim klađenjem u Italiji utajila oko 60 miliona evra poreza.</p>
      <p>Nakon objavljivanja vesti o hapšenju Ivanovićeve, njen branilac saopštio je da je ona neosnovano u ekstradicionom pritvoru. Odbrana je tada sudu kao dokaz za svoje tvrdnje dostavila odluku italijanskog Kasacionog suda od 19. jula ove godine, kojom su tamošnje sudije ukinule odluku o određivanju pritvora Ivanovićevoj.</p>
      <p>Ona je uputila pismo sudiji za istragu Višeg suda u Podgorici, u kojem je, između ostalog, navela da Srbija nije odobrila njeno izručenje zbog nedostatka dokaza.</p>
      <p>(Kurir.rs/portalanalitika.me)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3363375/caba-der-otkrio-zasto-je-postao-zloglasni-ubica-evo-sta-ga-je-odvelo-u-podzemlje"/>
        <a href="https://www.kurir.rs/crna-hronika/3363281/izresetao-milosa-jer-mu-je-zapalio-auto-policija-u-nisu-privela-osumnjicenog"/>
        <a href="https://www.kurir.rs/crna-hronika/3363301/zlocin-u-selu-kod-krusevca-nemanja-20-priznao-da-je-ubio-ocuha-tukli-su-se-u-svim-prostorijama-u-kuci"/>
      </related>
    </article>
  </body>
</html>