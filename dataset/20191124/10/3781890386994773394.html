<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743369"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T10:38:00+00:00"/>
    <meta property="og:title" content="ลุงเหยื่อแก๊งเสี่ยร้านลาบตามืด ไม่ติดใจแม้ไร้คำขอโทษ"/>
    <meta property="og:description" content="ลุงวัย 52 เหยื่อแก๊งเสี่ยร้านลาบรุมทำร้ายเข้าให้ปากคำเพิ่มเติม เผยดวงตาฝั่งขวาโดนชกมีอาการมืดดับ และยังไร้การขอโทษจากคู่กรณี แต่ไม่คิดติดใจอะไรแล้ว"/>
  </head>
  <body>
    <article>
      <h1>ลุงเหยื่อแก๊งเสี่ยร้านลาบตามืด ไม่ติดใจแม้ไร้คำขอโทษ</h1>
      <address>
        <time datetime="2019-11-24T10:38:00+00:00">24 Nov 2019, 10:38</time>
      </address>
      <p>
        <b>ลุงวัย 52 เหยื่อแก๊งเสี่ยร้านลาบรุมทำร้ายเข้าให้ปากคำเพิ่มเติม เผยดวงตาฝั่งขวาโดนชกมีอาการมืดดับ และยังไร้การขอโทษจากคู่กรณี แต่ไม่คิดติดใจอะไรแล้ว</b>
      </p>
      <p>เมื่อวันที่ 24 พ.ย.  นายสมบัติ นิยมมาก อายุ 52 ปี ผู้เสียหายที่ได้รับบาดเจ็บจากเหตุการณ์ถูก นายธันวา หรือ บิ๊ก ทรัพย์สินไพบูลย์ อายุ 30 ปี เจ้าของร้านขายอาหารอิสาน นายไพโรจน์ หรือ หมุดสีทอง อายุ 34 ปี และนายรามัญ หรือ ดำ คงแป้น อายุ 27 ปี ทำร้ายร่างกาย เหตุเกิดเวลาประมาณ 11.50 น. วันที่ 21 พ.ย. 62 บริเวณใกล้แยกโรงน้ำกรุงเทพน้ำทิพย์ หมู่ 6 ต.สวนพริกไทย อ.เมือง จ.ปทุมธานี เดินทางมาที่ สภ.สวนพริกไทย พร้อมกับภรรยาและลูก เพื่อเข้าให้ปากคำกับ ร.ต.อ.เลิศวรรธน์ อุทัยนาง รองสว.(สอบสวน) โดยใช้เวลาประมาณ 2 ชม.</p>
      <figure>
        <img src="https://www.dailynews.co.th/admin/upload/20191124/news_eLrWdlqEDW172419_533.jpg?v=201911250210?v=7861"/>
      </figure>
      <p>นายสมบัติ เปิดเผยว่า ในวันนี้เจ้าหน้าที่ตำรวจได้เรียกมาให้ปากคำเพิ่มเติม โดยหลังเกิดเหตุตนยังไม่เคยพบเจอคู่กรณี ไม่มีการติดต่อมาเพื่อขอโทษ ขณะที่ดวงตายังมีรอยฟกช้ำ และวานนี้ อยู่ๆ เวลาประมาณ11.00 น. ดวงตาฝั่งขวาที่ฟกช้ำหนักก็มืดไปชั่วขณะมองไม่เห็นประมาณ 10 นาที ก่อนจะค่อยๆ สว่างขึ้นมา โดยช่วงเช้าที่ผ่านมาก็เป็นอีก โดยแพทย์ รพ.ปทุมธานี มีการนัดตรวจอีกครั้งในวันพรุ่งนี้ ส่วนการที่คู่กรณีจะมาขอโทษหรือไม่นั้นก็สุดแล้วแต่คู่กรณี ตนเองก็ไม่ได้คิดติดใจอะไร<br/><br/>ร.ต.อ.เลิศวรรธน์ กล่าวว่า วานนี้หญิงที่ปรากฏในคลิปอีกคนที่ชื่อ น.ส.นันท์นภัส ทิพย์กังวานวงศ์ อายุ 31 ปี ช่วงค่ำวานนี้ได้เข้ามอบตัวกับพนักงานสอบสวนและมีการสอบปากคำไว้เป็นหลักฐาน พร้อมลงบันทึกประจำวัน ก่อนปล่อยตัวชั่วคราวไป อย่างไรก็ดี จะมีการนัดฝากขังต่อศาลจังหวัดปทุมธานีในช่วงเช้าวันพรุ่งนี้.<br/><br/><br/><br/><b>ข่าวที่เกี่ยวข้อง..<br/><br/>- <a href="https://www.dailynews.co.th/regional/743156">บิ๊กตร.สอบแก๊ง'เสี่ยร้านลาบ' ลั่นเดี๋ยวหาที่อยู่เหมาะๆให้ </a><br/><br/>- <a href="https://www.dailynews.co.th/regional/742991">ชาวเน็ตออกล่า'กลุ่มชายใจตูบ' ล็อกแขนตื๊บลุงแก่1ต่อ3</a></b></p>
    </article>
  </body>
</html>