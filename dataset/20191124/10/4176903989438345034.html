<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/moravski-koridor-imace-78-mostova/"/>
    <meta property="og:site_name" content="Krstarica"/>
    <meta property="article:published_time" content="2019-11-24T10:25:00+00:00"/>
    <meta property="og:title" content="Moravski koridor imaće 78 mostova"/>
    <meta property="og:description" content="BEOGRAD - Potpisivanje ugovora o izgradnji Moravskog koridora, jedne od najznačajnijih saobraćajnica, koja će povezati centralnu Srbiju, jug i zapad, i"/>
  </head>
  <body>
    <article>
      <h1>Moravski koridor imaće 78 mostova</h1>
      <address><time datetime="2019-11-24T10:25:00+00:00">24 Nov 2019, 10:25</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521212-750x430.jpg"/>
        <figcaption>Foto: Tanjug/R.prelić, ilustracija</figcaption>
      </figure>
      <p>BEOGRAD – Potpisivanje ugovora o izgradnji Moravskog koridora, jedne od najznačajnijih saobraćajnica, koja će povezati centralnu Srbiju, jug i zapad, i koridore 10 i 11, očekuje se za desetak dana, a taj auto-put regulisaće i vodotoke Morave kojima prolazi, ali i dati novu šansu velikom broju industrijskih zona planiranih duž njega.</p>
      <p>Koridor dužine 110 kilometara povezaće pola miliona stanovnika.</p>
      <p>Glavni projektant Moravskog koridora Aleksandra Lalić kaže da je auto-put projektovan za brzinu od 130 kilometara na sat, sa po četiri vozne trake.</p>
      <p>„Prolazi kroz opštine Ćićevac, Varvarin, Kruševac, Trstenik, Vrnjačku Banju, Kraljevo, Adrani, Mrčajevci, Čacak“, kaže Lalićeva.</p>
      <p>Projektant trase Radica Goronja navodi da će Moravski koridor da prolazi dolinom Zapadne Morave, najvecim delom, dolinom Južne Morave i dolinom Velike Morave, što znači da je u pitanju ravničarski koridor.</p>
      <p>„Očekuje se 135 objekata, od čega 78 mostova, 24 nadvožnjaka, 12 podvožnjaka“, navodi Goronja.</p>
      <p>Sa izgradnjom ovog auto-puta bez ijednog tunela gradiće se i savremena telekomunikaciona veza, što će znatno smanjiti broj nesreća. Samo na tom potezu u Srbiji godišnje pogine trećina nastradalih u saobraćajnim nesrećama.</p>
      <p>„Moravski koridor ima dodatnu problematiku, to su visoke vode 2018, 2019, 2016. Pokazalo se da Moravski koridor mora da se obezbedi od visokih voda. To je ono što malo povećava troškove izgradnje koridora“, istakao je direktor CIP-a Milutin Ignjatović, prenosi RTS.</p>
      <p>Spajanjem Koridora 10 od Pojata preko Ćićevaca, Stalaca, Kruševca, Trstenika, Vrnjačke Banje, Kraljeva, stizaće se do Čacka i Koridora 11.</p>
      <p>Moravski koridor bi trebalo da bude gotov do 2022. godine, a vrednost radova se procenjuje na 755 miliona evra.</p>
      <p>(Tanjug)</p>
    </article>
  </body>
</html>