<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623105/%D8%B4%D8%A7%DA%AF%D8%B1%D8%AF-%D8%B7%D9%84%D8%A7%D9%81%D8%B1%D9%88%D8%B4%DB%8C-%D8%B7%D8%B1%D8%A7%D8%AD-%D9%86%D9%82%D8%B4%D9%87-%D8%B3%D8%B1%D9%82%D8%AA-%D9%85%D8%B3%D9%84%D8%AD%D8%A7%D9%86%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T10:44:00+00:00"/>
    <meta property="og:title" content="شاگرد طلافروشی؛ طراح نقشه سرقت مسلحانه"/>
    <meta property="og:description" content="او قبول کرد به‌عنوان شاگرد در مغازه‌اش مشغول شوم. بعد از آن بود که همه اطلاعات مورد نیازم را جمع‌آوری کردم و با دوستانم در میان گذاشتم. سپس نقشه سرقت را کشیدیم و آنها با حمله به طلافروشی برنامه‌مان را اجرا کردند."/>
  </head>
  <body>
    <article>
      <h1>شاگرد طلافروشی؛ طراح نقشه سرقت مسلحانه</h1>
      <address>
        <time datetime="2019-11-24T10:44:00+00:00">24 Nov 2019, 10:44</time>
      </address>
      <p>
        <i>او قبول کرد به‌عنوان شاگرد در مغازه‌اش مشغول شوم. بعد از آن بود که همه اطلاعات مورد نیازم را جمع‌آوری کردم و با دوستانم در میان گذاشتم. سپس نقشه سرقت را کشیدیم و آنها با حمله به طلافروشی برنامه‌مان را اجرا کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اعضای باندی که به یک طلافروشی در بازار تهران دستبرد زده بودند، در جریان تحقیقات گسترده پلیسی دستگیر شدند و به جرم خود اعتراف کردند.</p>
      <p>کارآگاهان پلیس آگاهی روز پنجشنبه هفته گذشته در جریان سرقت مسلحانه از یک طلافروشی قرار گرفتند و به‌سرعت خود را به محل حادثه رساندند. آنها با پرس‌وجو از صاحب مغازه فهمیدند هنگامی که او مشغول انجام امور روزمره‌اش بود دو مرد که نقاب به چهره داشتند، وارد مغازه شدند.</p>
      <p>دزدان که وانمود می‌کردند بسیار خشن هستند، به تهدید کارکنان مغازه پرداختند و آنها را مورد ضرب و شتم قرار دادند. سپس با جمع‌آوری طلاها خیلی سریع از مغازه فرار کردند. بررسی‌های اولیه نشان داد دزدان در این سرقت حدود 9 کیلوگرم طلا را غارت کرده‌اند.</p>
      <p>کارآگاهان در گام اول به تحقیق از کارکنان مغازه پرداختند و متوجه شدند شاگرد طلافروش اظهارات ضدونقیضی دارد. به‌همین‌دلیل به او مشکوک شدند و به بازجویی‌ها از این فرد ادامه دادند.</p>
      <p>مرد جوان سرانجام به نقش‌داشتن در این دزدی مسلحانه اعتراف کرد و گفت سارقان اصلی دو نفر از دوستانش هستند.</p>
      <p>این متهم در اعترافاتش گفت: من و دو دوستم تصمیم گرفتیم از طلافروشی دزدی کنیم. برای این کار نقشه‌ای کشیدیم و قرار شد من در این مغازه مشغول به‌کار شوم. قهوه‌خانه‌ای که در نزدیکی طلافروشی است، پاتوق من بود و از این طریق طلافروش را می‌شناختم. او قبول کرد به‌عنوان شاگرد در مغازه‌اش مشغول شوم. بعد از آن بود که همه اطلاعات مورد نیازم را جمع‌آوری کردم و با دوستانم در میان گذاشتم. سپس نقشه سرقت را کشیدیم و آنها با حمله به طلافروشی برنامه‌مان را اجرا کردند.</p>
      <p>کارآگاهان در ادامه تحقیقات با اطلاعاتی که از طریق این متهم به‌دست آورده بودند، سراغ دو سارق مسلح رفتند و توانستند آنها را به دام بیندازند. این دو نفر که از دستگیری زودهنگامشان غافلگیر شده بودند وقتی فهمیدند همدست‌شان همه واقعیت‌ها را به زبان آورده است، چاره‌ای ندیدند جز اینکه جرم‌شان را گردن بگیرند. آنها گفتند قصد داشتند در فرصت مناسب اموال مسروقه را میان خود تقسیم کنند. در ادامه طلاهای مسروقه و سلاح به‌کاررفته در این دزدی کشف شد.</p>
      <p>سردار علیرضا لطفی، رئیس‌پلیس آگاهی تهران بزرگ، با اشاره به این پرونده هشدار داد: مالک این فروشگاه متهم اول پرونده را که اقدام به تشکیل باند سرقت کرده بود، از قهوه‌خانه سر خیابان محل فروشگاه استخدام کرد، بنابراین تأکید ما به اصناف این است از کارگرانی که برای کار به نزد آنها می‌آیند باید استعلامات لازم گرفته شود تا در آینده مشکلی برای کارفرما ایجاد نشود.</p>
    </article>
  </body>
</html>