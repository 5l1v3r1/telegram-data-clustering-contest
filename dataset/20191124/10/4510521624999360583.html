<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/o-romanca-insarcinata-fost-ucisa-iubitul-italian-ce-facic-lasa-cutitul-vom-copil-fost-strigatul-disperare-femeii-1_5dda5d075163ec42715b3d9d/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T10:54:52+00:00"/>
    <meta property="og:title" content="O româncă însărcinată a fost ucisă de iubitul ei italian. „Ce faci? Lasă cuţitul. Vom avea un copil”, a fost strigătul de disperare al femeii"/>
    <meta property="og:description" content="O româncă stabilită în Italia a fost înjunghiată mortal de un afacerist sicilian cu care a avut o relaţie extramaritală. Bărbatul s-ar fi enervat după ce a aflat că tânăra era însărcinată cu copilul lui şi i-ar fi cerut să-şi părăsească nevasta."/>
  </head>
  <body>
    <article>
      <h1>O româncă însărcinată a fost ucisă de iubitul ei italian. „Ce faci? Lasă cuţitul. Vom avea un copil”, a fost strigătul de disperare al femeii</h1>
      <address><time datetime="2019-11-24T10:54:52+00:00">24 Nov 2019, 10:54</time> by <a rel="author">Laurenţiu Sirbu</a></address>
      <h4>O româncă stabilită în Italia a fost înjunghiată mortal de un afacerist sicilian cu care a avut o relaţie extramaritală. Bărbatul s-ar fi enervat după ce a aflat că tânăra era însărcinată cu copilul lui şi i-ar fi cerut să-şi părăsească nevasta.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/targoviste/post-administrator-centrul-recuperare-reabilitare-persoanelor-handicap-moreni-scos-concurs-1_5dda5ef95163ec42715b50f0/index.html"/>
      </related>
      <p>Ana Maria Lăcrămioara Di Piazza, în vârstă de 30 de ani, locuia din copilărie în orăşelul italian Giardinello, după ce a fost adoptată de o familie siciliană. Recent, poliţiştii au descoperit trupul său neînsufleţit ascuns pe un câmp între Palermo şi Trapani, scrie Corriere della Serra, citat de <a href="https://www.digi24.ro/stiri/externe/ue/o-romanca-insarcinata-a-fost-omorata-in-italia-de-un-afacerist-in-timp-ce-striga-lasa-cutitul-te-iubesc-nu-se-poate-sfarsi-asa-1221296?fbclid=IwAR0Zo2zT55aJqnl_MuGBDQmuAUa5jeUcdO2H_2bB68oRvDC7ov1eCpuqJxM">Digi24.</a></p>
      <p>Femeia ar fi avut o relaţie de un an cu Antonio Borgia, un om de afaceri sicilian, în vârstă de 51 de ani, care era căsătorit cu o altă femeie. Potrivit presei italiene, cei doi s-au întâlnit într-o zonă mai puţin populată unde au discutat, în maşină. Fata i-ar fi spus bărbatului că este însărcinată şi i-a cerut acestuia să-şi părăsească soţia, ameninţându-l că altfel îi va spune soţiei despre aventura sa extraconjugală.</p>
      <p>Afaceristul ar fi înjunghiat-o pe fată în abdomen, iar aceasta a fugit apoi din maşină. Scenele au fost surprinse de o cameră de vedere amplasată în zonă. Pe imagini se vede cum românca, plină de sânge, a fost urmărită, prinsă şi târâtă înapoi în maşină de bărbat.</p>
      <p>Pe camera, care a înregistrat şi audio, se auzea cum fata striga: „Ce faci? Lasă cuţitul. Vom avea un copil! Te iubesc, te iubesc. Nu se poate să se sfârşească aşa.”</p>
      <p>Bărbatul ar fi calmat-o iniţial şi i-a promis că o duce la spital, însă odată ajunşi înapoi în maşină, cei doi au început din nou să se certe, iar afaceristul a lovit-o cu o bâtă în cap, iar apoi i-a tăiat gâtul cu cuţitul cu care a înjunghiat-o în burtă.</p>
      <p>Bărbatul a aruncat apoi cadavrul româncei într-o groapă săpată pe un câmp din zonă, a mers acasă unde a făcut un duş, a spălat dubiţa cu care a transportat cadavrut şi făcut chiar şi o vizită la frizerie. Chiar şi aşa el nu a reuşit să şteargă complet urmele de sânge, şi pus în faţa acestor dovezi acesta şi-a recunoscut crima, scrie ziarul italian.</p>
      <p>Antonio Borgia a fost arestat pentru moartea româncei şi riscă ani grei de închisoare.</p>
      <hr/>
    </article>
  </body>
</html>