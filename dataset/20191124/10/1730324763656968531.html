<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243939/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T10:02:03+00:00"/>
    <meta property="og:title" content="‘ดีเซล B10’ ดัน ‘ปาล์ม’ ขยับขึ้น 4 บาท/กก. เพิ่มรายได้เกษตรกร"/>
    <meta property="og:description" content="รมว.พลังงาน เดินหน้าหนุนใช้น้ำมันดีเซล B10 เผยช่วยดันราคาปาล์มน้ำมันในตลาดขยับขึ้นมากกว่า 4 บาท/กิโลกรัมแล้ว คาดสร้างเสถียรภาพน้ำมันปาล์ม หลุดกับดักราคา"/>
  </head>
  <body>
    <article>
      <h1>‘ดีเซล B10’ ดัน ‘ปาล์ม’ ขยับขึ้น 4 บาท/กก. เพิ่มรายได้เกษตรกร</h1>
      <address><time datetime="2019-11-24T10:02:03+00:00">24 Nov 2019, 10:02</time> by <a rel="author" href="https://www.thebangkokinsight.com/author/wanpen21/" target="_blank">The Bangkok Insight Editorial Team</a></address>
      <p>รมว.พลังงาน เดินหน้าหนุนใช้น้ำมันดีเซล B10 เผยช่วยดันราคาปาล์มน้ำมันในตลาดขยับขึ้นมากกว่า 4 บาท/กิโลกรัมแล้ว คาดสร้างเสถียรภาพน้ำมันปาล์ม หลุดกับดักราคา</p>
      <p>นายสนธิรัตน์ สนธิจิรวงศ์ รมว.พลังงาน เปิดเผยระหว่างการนำนำคณะลงพื้นที่จังหวัดสุราษฎร์ธานีว่า จะเดินหน้าส่งเสริมการใช้น้ำมันดีเซล B10 น้ำมันบนดินเพื่อเศรษฐกิจฐานราก ซึ่งกระทรวงพลังงานดีเดย์ประกาศเป็นน้ำมันดีเซลพื้นฐานสำหรับประเทศตั้งแต่วันที่ 1 มกราคม 2563 เป็นต้นไป</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%B2%E0%B8%A5%E0%B9%8C%E0%B8%A1.jpg"/>
      </figure>
      <p>ทั้งนี้ มาตรการส่งเสริมน้ำมันดีเซล B10 เป็นหนึ่งในกลไกด้านพลังงานช่วยขับเคลื่อนเศรษฐกิจฐานราก เพิ่มขีดความสามารถการแข่งขันให้ประชาชนและชุมชน เพราะเป็นการส่งเสริมเชื้อเพลิงชีวภาพจากไบโอดีเซลที่ผลิตจากปาล์มน้ำมันมาผสมในเนื้อน้ำมันดีเซล เป็นการนำจุดแข็งด้านผลผลิตทางการเกษตรของไทยมาช่วยสร้างเสถียรภาพราคาให้กับเกษตรกร ทำให้ปาล์มน้ำมันไม่ติดกับปัญหาด้านราคาเหมือนที่ผ่านมา</p>
      <p>นอกจากนี้ยังพบว่า จากการส่งเสริมการใช้น้ำมันดีเซล B10 ช่วยให้ราคาปาล์มน้ำมันในตลาดขยับขึ้นมากกว่า 4 บาท/กิโลกรัมแล้ว และหากผลักดันการใช้ B10 สำเร็จจะทำให้การใช้ไบโอดีเซลเพิ่มขึ้นประมาณ 2.1 ล้านลิตรต่อวัน หรือเพิ่มประมาณ 40% จากปัจจุบัน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%99%E0%B8%98%E0%B8%B4%E0%B8%A3%E0%B8%B1%E0%B8%95%E0%B8%99%E0%B9%8C.jpg"/>
        <figcaption>สนธิรัตน์ สนธิจิรวงศ์</figcaption>
      </figure>
      <p>ปัจจุบัน มีปริมาณการใช้ไบโอดีเซลอยู่ที่ 5.15 ล้านลิตรต่อวัน คาดว่าจะเพิ่มเป็นประมาณ 7 ล้านลิตรต่อวันในปี 2563 โดยภาคพลังงานจะช่วยดูดซับน้ำมันปาล์มดิบ (CPO) ได้ประมาณ 2 – 2.2 ล้านตันต่อปี และยังเกิดผลพลอยได้ช่วยลดมลภาวะทางอากาศจากฝุ่นละอองขนาดเล็ก (PM 2.5) อีกด้วย</p>
      <p>ขณะเดียวกัน รมว.พลังงานและคณะฯ ยังได้เยี่ยมชมกระบวนการผลิตไบโอดีเซล (B100) ของบริษัท นิว ไบโอดีเซล จำกัด จ.สุราษฎร์ธานี ที่มุ่งผลิตไบโอดีเซลเป็นพลังงานทดแทนลดการนำเข้าน้ำมันเชื้อเพลิงจากต่างประเทศ โดยสามารถผลิตน้ำมันไบโอดีเซลได้รวมวันละ 1,000 ตัน หรือ 1.15 ล้านลิตรต่อวัน ขณะที่การผลิตน้ำมันปาล์มเพื่อบริโภคสามารถผลิตน้ำมันปาล์มโอเลอีนได้วันละ 300 ตัน</p>
      <p>สำหรับกลุ่มลูกค้าปัจจุบันของบริษัทฯ คือผู้ค้าน้ำมันตามมาตรา 7 ซึ่งจะมีคลังน้ำมันอยู่ทั่วประเทศ เพื่อกระจายสินค้าให้กับผู้ค้าน้ำมันรายย่อยในแต่ละเขตพื้นที่ ซึ่งลูกค้ากลุ่มหลักอยู่ในพื้นที่จังหวัดภาคใต้และใกล้เคียง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243939%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243951/"/>
        <a href="https://www.thebangkokinsight.com/243924/"/>
        <a href="https://www.thebangkokinsight.com/243784/"/>
        <a href="https://www.thebangkokinsight.com/243712/"/>
      </related>
    </article>
  </body>
</html>