<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301563/%D8%B9%D8%B1%D8%B6%D9%87-%D8%A8%D8%B1%D9%86%D8%AC-%D8%A8%D8%A7-%D9%82%DB%8C%D9%85%D8%AA-%D9%85%D8%B5%D9%88%D8%A8-%D8%A8%D8%AF%D9%88%D9%86-%D9%85%D8%AD%D8%AF%D9%88%D8%AF%DB%8C%D8%AA-%D8%B9%D8%AF%D9%85-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AA%D8%AE%D9%85-%D9%85%D8%B1%D8%BA"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:10:55+00:00"/>
    <meta property="og:title" content="عرضه برنج با قیمت مصوب بدون محدودیت/ عدم افزایش قیمت تخم‌مرغ"/>
    <meta property="og:description" content="در هفتمین جلسه فوق‌العاده ستاد تنظیم بازار کشور شرکت بازرگانی دولتی ایران اعلام کرد که می‌تواند برنج را بدون هیچ محدودیتی با قیمت مصوب در سراسر کشور توزیع کند. در خصوص تخم‌مرغ نیز اعلام شد که قیمت این کالا افزایشی نداشته است."/>
  </head>
  <body>
    <article>
      <h6 class="kicker">در هفتمین جلسه فوق‌العاده ستاد تنظیم بازار مطرح شد:</h6>
      <h1>عرضه برنج با قیمت مصوب بدون محدودیت/ عدم افزایش قیمت تخم‌مرغ</h1>
      <address><time datetime="2019-11-24T10:10:55+00:00">24 Nov 2019, 10:10</time> by <a rel="author">مجید معتمدی</a></address>
      <p>در هفتمین جلسه فوق‌العاده ستاد تنظیم بازار کشور شرکت بازرگانی دولتی ایران اعلام کرد که می‌تواند برنج را بدون هیچ محدودیتی با قیمت مصوب در سراسر کشور توزیع کند. در خصوص تخم‌مرغ نیز اعلام شد که قیمت این کالا افزایشی نداشته است.</p>
      <p>به گزارش ایسنا به نقل از وزارت صنعت، معدن و تجارت، جلسه هفتم فوق العاده ستاد تنظیم بازار امروز یکشنبه برگزار شد.</p>
      <p>در این جلسه تکالیف محوله به دستگاه‌ها در خصوص رصد و پایش وضعیت بازار از لحاظ تامین و قیمت کالاها به خصوص پس از اجرای طرح افزایش قیمت بنزین مورد پیگیری و بررسی قرار گرفت.</p>
      <p>ارگان‌های مختلف و دستگاه های نظارتی از جمله سازمان حمایت مصرف‌کنندگان و تولیدکنندگان، سازمان تعزیرات حکومتی و بازرسی اتاق اصناف ایران گزارش‌هایی در این خصوص ارایه دادند و نماینده وزارت کشور در خصوص موضوع رصد و پایش بازار در استان‌های سراسر کشور نیز گزارش خود را ارایه داد که برآیند گزارشات ارایه شده از وضعیت مناسب بازار از لحاظ تامین کالاها و قیمت آن‌ها حکایت داشت.</p>
      <p>در این جلسه در خصوص موضوع برنج نیز مباحثی مطرح شد که شرکت بازرگانی دولتی ایران اعلام کرد بدون هیچ محدودیتی با قیمت مصوب می تواند برنج را در سراسر کشور توزیع کند و مقرر شد که معاونت بازرگانی داخلی وزارت صمت در خصوص توزیع این کالا ورود کند.</p>
      <p>همچنین در خصوص تخم مرغ نیز اعلام شد که هیچ محدودیتی برای توزیع آن در سراسر کشور وجود ندارد و قیمت این کالا افزایشی نداشته است.</p>
      <p>همچنین با توجه به مشکلات آب و هوایی در جنوب کشور تامین و حمل گوجه فرنگی با مشکلاتی مواجه بود که در این جلسه با توضیحاتی که بخش های تخصصی دادند مشخص شد که نسبت به روزهای گذشته این محصول با کاهش قیمت نیز مواجه شده است و اظهار امیدواری شد که تا روزهای آتی قیمت به روال عادی نیز بازگردد.</p>
      <p>در این جلسه موضوع تامین سوخت ناوگان حمل و نقل نیز مورد بررسی قرار گرفت و تاکید شد که مشکلات این بخش در کارگروه ویژه‌ای متشکل از وزارت کشور، وزارت نفت و سازمان برنامه و بوجه با حضور نماینده ویژه ستاد تنظیم بازار مورد بررسی بیشتری قرار بگیرد.</p>
      <p>نماینده شرکت نفت نیز در این جلسه تاکید کرد که با دریافت لیست این ناوگان، سریعاً نسبت به واریز مابه‌التفاوت نرخ قیمت سوخت یارانه‌ای و نیمه یارانه‌ای در بخش های مختلف از جمله وانت بار، آژانس های تلفنی و ... اقدام خواهد شد.</p>
      <p>انتهای پیام</p>
    </article>
  </body>
</html>