<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140844/%D8%A7%D9%86%DA%AF%DB%8C%D8%B2%D9%87-%D8%AF%D9%88%D9%84%D8%AA-%D8%A7%D8%B2-%D8%A8%D9%86%D8%B2%DB%8C%D9%86-%DB%8C%D8%A7%D8%B1%D8%A7%D9%86%D9%87%E2%80%8C%D8%A7%DB%8C-%D8%A7%D8%B9%D9%84%D8%A7%D9%85-%D8%B4%D8%AF-%D8%AF%D9%84%D8%A7%D8%B1-%DB%B4%DB%B2%DB%B0%DB%B0-%D8%AA%D9%88%D9%85%D8%A7%D9%86%DB%8C-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T10:05:00+00:00"/>
    <meta property="og:title" content="انگیزه دولت از بنزین یارانه‌ای اعلام شد / دلار ۴۲۰۰ تومانی در سال آینده"/>
    <meta property="og:description" content="رئیس سازمان برنامه و بودجه با اشاره به انگیزه دولت از اجرای طرح بنزین یارانه‌ای از سه زمان بندی برای پرداخت‌های یارانه‌ای و حقوق، عدم کسری بودجه تا پایان سال و ورود اقلام اساسی با دلار ۴۲۰۰ تومانی در سال آینده خبر داد."/>
  </head>
  <body>
    <article>
      <h1>انگیزه دولت از بنزین یارانه‌ای اعلام شد / دلار ۴۲۰۰ تومانی در سال آینده</h1>
      <h2>توسط رئیس سازمان برنامه و بودجه:</h2>
      <address>
        <time datetime="2019-11-24T10:05:00+00:00">24 Nov 2019, 10:05</time>
      </address>
      <p>
        <i>رئیس سازمان برنامه و بودجه با اشاره به انگیزه دولت از اجرای طرح بنزین یارانه‌ای از سه زمان بندی برای پرداخت‌های یارانه‌ای و حقوق، عدم کسری بودجه تا پایان سال و ورود اقلام اساسی با دلار ۴۲۰۰ تومانی در سال آینده خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمدباقر نوبخت شب گذشته در برنامه نگاه یک اعلام کرد: مبالغ حاصله از فروش و صادرات بنزین در سه مرحله به حساب 60 میلیون نفر تحت 18 میلیون خانوار واریز خواهد شد و شب گذشته مرحله سوم این اتفاق انجام پذیرفت. با تأکید رئیس جمهور قرار شد هر کس متقاضی دریافت این یارانه بنزین باشند با توجه به سازوکار تعریف‌شده از سوی متولی این امر یعنی وزارت کار می‌توانند بصورت سامانه‌ای و غیرحضوری درخواست را اعلام کنند. پس از بررسی‌ها و کمتر از یک ماه نتیجه به سازمان برنامه و بودجه اعلام می‌شود و واجدین شرایط مشمول دریافت یارانه خواهند بود.</p>
      <p>
        <b>سه زمان بندی برای پرداخت‌های یارانه‌ای و حقوق</b>
      </p>
      <p>برای آن دسته افرادی که پس از بررسی مجدد مشمول دریافت یارانه بنزین می‌شوند در ماه آینده دو نوبت واریز صورت می‌پذیرد تا با دریافت کنندگان قبلی در یک سطح قرار بگیرند. در نظر داریم برای ایجاد نظم در پرداخت‌های یارانه‌ای و حقوق به مردم، ماه را به سه بخش تقسیم و در 10 روز اول یارانه‌های حمایتی معیشتی را پرداخت کنیم، 20 هر ماه یارانه‌های هدفمندی را پرداخت کنیم و حقوق‌ها را هم 28 هر ماه بپردازیم البته زمان دقیق پرداخت‌ها به مردم اعلام خواهد شد.</p>
      <p>اگر درآمد دولت از محل آزادسازی نرخ سوخت بیشتر از 31 هزار میلیارد تومان شد بدون آنکه ریالی از آن به بودجه وارد شود مستقیم به حساب مردم واریز خواهد شد.مصرف روزانه بنزین حدود 89 میلیون لیتر است که 63 میلیون لیتر روزانه بصورت سهمیه‌ای با نرخ 1500 تومان عرضه می‌شود و آنچه با نرخ 3 هزار تومان آزاد عرضه می‌شود شامل 25 میلیون لیتر است که با اجرای طرح سوخت یارانه‌ای می‌توانیم روزانه 6 میلیون لیتر صرفه‌جویی کنیم.</p>
      <p>
        <b>انگیزه دولت از اجرای طرح بنزین یارانه‌ای</b>
      </p>
      <p>در حال حاضر مصرف بنزین بصورت تصاعدی رو به افزایش است.سال 95 مصرف روزانه بنزین 74 میلیون لیتر بود که در سال 96 به 77 میلیون لیتر افزایش یافت، سال 97 به 88 میلیون لیتر و سال جاری هم به بیش از 90 میلیون لیتر رسیده و پیش‌بینی می‌شود این رقم تا پایان سال به 96 میلیون لیتر هم برسد. مردم بدانند که انگیزه دولت از اجرای طرح بنزین یارانه‌ای، جبران کسری بودجه نبود زیرا روحانی به این شرط طرح را پذیرفت که ریالی از درآمد طرح به بودجه واریز نشود.</p>
      <p>اگر با همین روند افزایش مصرف روزانه بنزین پیش برویم سال 1400 به واردکننده بنزین تبدیل می‌شویم تا آن زمان هم که دیگر دولت فعلی به انتها رسیده است اما نباید برای دولت بعدی کار را دشوار سازیم. آمریکا بعد از سال 1400 اجازه واردات بنزین به ایران نمی‌دهد، تصور کنید اگر دشمنان به همین شدت که گوشت و دارو را تحریم کرده‌اند بنزین را هم تحریم می‌کردند چه اتفاقی رخ می‌داد.اگر بنزین را 50 سنت بفروشیم درآمد حاصله را به حساب مردم واریز می‌کنیم ولی دیگر واردکننده نخواهیم بود به این ترتیب خود را از عوارض واردات بنزین نجات داده‌ایم.</p>
      <p>آنچه در راستای افزایش نرخ سوخت عملی شد اجرای قانون هدفمندی یارانه‌ها بود. به‌ قدر کافی هم رسانه‌ها از جمله رسانه ملی از ضرورت و چگونگی افزایش نرخ بنزین صحبت کردند ضمناَ این طرح دوباره در برنامه ششم توسعه تکرار شد و طی آن نمایندگان مردم به دولت اجازه دادند قانون هدفمندی را در سال‌های برنامه ششم توسعه اجرایی کند. دولت روحانی در سال‌های 93 و 94 افزایش قیمت‌ها را انجام داد. دولت قبل نرخ بنزین را از 100 به 400 تومان و دولت کنونی این رقم را یک‌بار به 700 و سپس به 1000 تومان افزایش داد.</p>
      <p>
        <b>برداشت 12 هزار میلیاردی دولت قبل از خزانه</b>
      </p>
      <p>وقتی دولت قبلی نرخ بنزین را از 100 به 400 تومان رساند حدود 30 هزار میلیارد تومان درآمد نصیب دولت کرد که باید در سیستم هدفمندی یارانه‌ها توزیع می‌کرد، طبق قانون 50 درصد این رقم باید میان مردم توزیع شود، 30 درصد به کار و اشتغال اختصاص یابد و 20 درصد هم نصیب خزانه دولت شود. اما دولت نهم و دهم هر سال 12 هزار میلیارد تومان از خزانه دولت برداشت کرد و به این 30 هزار میلیارد تومان افزود و حدود 42 هزار میلیارد تومان به‌عنوان یارانه میان مردم تقسیم کرد. به این ترتیب فکر کردیم باید سالانه 12 هزار میلیارد تومان از خزانه دولت برداریم و به مردم بدهیم. دولت یازدهم و دوازدهم برای یارانه‌ها، عمده تمرکز را بر خانواده‌های تحت پوشش کمیته امداد و بهزیستی قرار داد و حتی سعی کرد یارانه این دهک از جامعه را افزایش دهد.</p>
      <p>پس از دومین مرحله افزایش نرخ بنزین به 1000 تومان طی سال 95، مجلس در سال 96 اجازه افزایش دوباره را به دولت نداد سال 97 هم وضع و اوضاع واردات و صادرات و تأمین کالا‌های ضروری با مشکلات و ناهماهنگی‌هایی همراه بود، چنین شد که سال جاری را برای اصلاح قیمت مناسب دیدیم. اگر به یکدیگر رحم کنیم دیگر نیازی نیست بالا سر هر فرد یک مأمور و بازرس قرار دهیم. به‌اندازه کافی ظرفیت و توان نظارتی وجود دارد، دولت هم به‌قدر کافی برای جلوگیری از تورم و افزایش قیمت‌ها اراده منسجم دارد.</p>
      <p>برخی معتقدند دولت با اجرای فلان کار می‌خواهد کسری بودجه را جبران کند اما دولت هیچ نیازی به ریالی ندارد و هر آنچه هست به مردم برمی‌گرداند حال چه در طرح‌های عمرانی‏ چه طرح‌های تولیدی یا حقوق و درآمد‌های کارمندی. یکی از عوامل مؤثر بر افزایش حقوق و دستمزد کارمندان افزایش درآمد دولت از طریق مالیات است.</p>
      <p>
        <b>تا پایان سال جاری کسری بودجه نداریم</b>
      </p>
      <p>از ابتدای سال تاکنون 29 هزار میلیارد تومان از بودجه صرف طرح‌های عمرانی شده، اگر درآمد دولت از مالیات بیشتر می‌شد می‌توانست ارقام بالاتری را به بخش‌های عمرانی و آبادانی اختصاص دهد تا افراد بیشتری مشغول به کار و اشتغال شوند پس یکی از درآمد‌های سالم دولت، مالیات است. تا پایان سال جاری کسری بودجه نخواهیم داشت و امروز پیش‌نویس بودجه سال 99 را تقدیم دولت کردیم.</p>
      <p>
        <b>ورود اقلام اساسی با دلار 4200 تومانی در سال آینده</b>
      </p>
      <p>با توجه به همت بانک مرکزی امید می‌رود باز هم بتوان نرخ ارز را کنترل و ثبات بازار ارز را حفظ کرد. آنچه گفته شد که قرار است با تک‌نرخی کردن ارز، رقم دلار 4200 تومانی را بالا ببریم صحت ندارد، رئیس جمهور دستور داد سال آینده هم همه اقلام اساسی با دلار 4200 تومانی وارد شود.</p>
      <p>انتهای پیام</p>
    </article>
  </body>
</html>