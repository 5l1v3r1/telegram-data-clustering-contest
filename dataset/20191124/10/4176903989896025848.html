<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/zeleni-napali-stadlera-zbog-posete-beogradu/"/>
    <meta property="og:site_name" content="Krstarica"/>
    <meta property="article:published_time" content="2019-11-24T10:16:00+00:00"/>
    <meta property="og:title" content="Zeleni napali Štadlera zbog posete Beogradu"/>
    <meta property="og:description" content="BEČ - Odbor Zelenih bečke opštine Šimering napao je, preko društvenih mreža, predsednika te opštine Paula Štadlera zbog njegove nedavne posete Beogradu."/>
  </head>
  <body>
    <article>
      <h1>Zeleni napali Štadlera zbog posete Beogradu</h1>
      <address><time datetime="2019-11-24T10:16:00+00:00">24 Nov 2019, 10:16</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEČ – Odbor Zelenih bečke opštine Šimering napao je, preko društvenih mreža, predsednika te opštine Paula Štadlera zbog njegove nedavne posete Beogradu.</p>
      <p>Zeleni su za kontakte koje je Štadler ostvario sa predstavnicima glavnog grada Srbije rekli da se nalaze „na tragu Handkea“.</p>
      <p>Štadler, koji se u Beogradu sreo sa predsednikom beogradske opštine Voždovac Aleksandrom Savićem, sa kojim planira potpisivanje sporazuma o saradnji, te i sa gradonačelnikom Beograda Zoranom Radojičićem, upitao je da li su Zeleni ljubomorni na njega i njegovu Slobodarsku partiju (FPO).</p>
      <p>„Šta se dešava sa Zelenima Šimeringa ? Na njihovom fejsbuk profilu već danima ispoljavaju negativan stav prema srpskom narodu“, kritikovao je Štadler u saopštenju.</p>
      <p>On je ukazao da je poslanik u bečkoj skupštini Nemanja Damnjanović organizovao posetu sa ciljem stvaranja partnerstva Šimeringa sa Voždovcem.</p>
      <p>Štadler navodi da je tu inicijativu rado prihvatio, jer Srbi nisu samo najbrojnihji među populacijom Šimeringa, već važe za odlično integrisane stanovnike i daju važan doprinos, za razliku od drugih migranata.</p>
      <p>Ukazao je da se tokom posete Beogradu ispostavilo da bi saradnja dve opštine donela ekonomske prednosti i stvorila nova radna mesta.</p>
      <p>„Zelenima očigledno smeta prijateljski odnos. Čak su koristili i ime nobelovca Petera Handkea, poznatog po pozitivnom stavu prema Srbima, da bi ukaljali prijateljske odnose“, kritikovao je Štadler.</p>
      <p>Zeleni, na saveznom nivou, pregovaraju sa Narodnom partijom (OVP) Sebastijana Kurca o uspostavljanju nove austrijske vlade.</p>
      <p>(Tanjug)</p>
    </article>
  </body>
</html>