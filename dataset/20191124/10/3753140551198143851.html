<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/v_moskvi_poyasnyly_de_dilysya_osobysti_rechey_ukrayinskykh_moryakiv_iz_zakhoplenykh_bronekateriv"/>
    <meta property="og:site_name" content="espreso.tv"/>
    <meta property="article:published_time" content="2019-11-24T10:17:00+00:00"/>
    <meta property="og:title" content="У Москві пояснили, де ділися особисті речі українських моряків із захоплених бронекатерів"/>
    <meta property="og:description" content="У Росії заявили, що деякі особисті речі українських моряків на захоплених у Керченській протоці кораблях &quot;Нікополь&quot;, &quot;Бердянськ&quot; та буксирі &quot;Яни Капу&quot; &quot;згнили через вологість&quot;"/>
  </head>
  <body>
    <article>
      <h1>У Москві пояснили, де ділися особисті речі українських моряків із захоплених бронекатерів</h1>
      <address>
        <time datetime="2019-11-24T10:17:00+00:00">24 Nov 2019, 10:17</time>
      </address>
      <p>У Росії заявили, що деякі особисті речі українських моряків на захоплених у Керченській протоці кораблях "Нікополь", "Бердянськ" та буксирі "Яни Капу" "згнили через вологість"</p>
      <p>Про це повідомив адвокат українських моряків Микола Полозов в ефірі одного з українських телеканалів, передає <a href="https://espreso.tv/">Еспресо.TV</a>.</p>
      <p>"Як мені пояснили слідчі, через вологість і умови утримання - кораблі були без нагляду - частина речей, яка там залишилася, була дуже сильно пошкоджена... Простіше кажучи, деякі предмети одягу згнили. Тому вони не стали їх віддавати, а знищили", - розповів Полозов.</p>
      <p>Він уточнив, що кораблі близько 10 місяців перебували фактично без нагляду:</p>
      <p>"Їх пришвартували в Керчі, де прикордонний мол. Провели на них якісь слідчі дії, вилучили все, що необхідно. І вони ось так і стояли".</p>
      <p>Полозов нагадав, що серед офіційно вилучених речей - всі боєприпаси, особиста стрілецька зброя і штатне озброєння (автомати Калашникова, пістолети, гранати), а також мобільні телефони, комп'ютери та флешнакопичувачі моряків.</p>
      <p>Окрім того, росіяни вилучили закордонне радіонавігаційне обладнання.</p>
      <p> </p>
    </article>
  </body>
</html>