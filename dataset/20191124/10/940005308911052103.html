<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/suspectul-care-ar-fi-comis-o-talharie-in-caracal-a-fugit-din-sediul-politiei-era-audiat.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-24T10:25:00+00:00"/>
    <meta property="og:title" content="Bărbatul care ar fi comis o tâlhărie în Caracal a fugit din sediul Poliției. Era audiat"/>
    <meta property="og:description" content="Tânărul bănuit de comiterea unei tâlhării la o sală de jocuri din municipiul Caracal a fugit din sediul Poliţiei, unde era audiat, au anunţat duminică reprezentanţii Inspectoratului de Poliţie Judeţean (IPJ) Olt."/>
  </head>
  <body>
    <article>
      <h1>Bărbatul care ar fi comis o tâlhărie în Caracal a fugit din sediul Poliției. Era audiat</h1>
      <h2>Tânărul bănuit de comiterea unei tâlhării la o sală de jocuri din municipiul Caracal a fugit din sediul Poliţiei, unde era audiat, au anunţat duminică reprezentanţii Inspectoratului de Poliţie Judeţean (IPJ) Olt.</h2>
      <address>
        <time datetime="2019-11-24T10:25:00+00:00">24 Nov 2019, 10:25</time>
      </address>
      <p><i>„În urmă cu aproximativ 15 minute, bărbatul bănuit de săvârşirea infracţiunii de tâlhărie din aceasta dimineaţă a fugit din sediul Poliţiei Municipiului Caracal. Forţe sporite din cadrul Inspectoratului de Poliţie Judeţean Olt sunt angrenate în activităţi de căutare"</i>, au anunţat reprezentanţii IPJ Olt.</p>
      <p>În cauză au fost dispuse verificări interne privind acţiunea poliţiştilor.</p>
      <p><i>"Totodată, conducerea Inspectoratului de Poliţie Judeţean Olt a dispus verificări interne cu privire la modul de acţiune a poliţiştilor responsabili"</i>, au menţionat sursele citate.</p>
      <p>Un tânăr în vârstă de 22 de ani, din municipiul Caracal, care duminică dimineaţa ar fi ameninţat casiera unei săli de jocuri din localitatea menţionată cerându-i banii din seif, a fost identificat de poliţişti şi condus la audieri.</p>
      <p>Potrivit reprezentanţilor IPJ Olt, duminică dimineaţa, în jurul orei 7,30, poliţiştii au fost sesizaţi despre comiterea unei tâlhării la o sală de jocuri de noroc din Caracal.</p>
      <p><i>„Din primele cercetări se pare că un tânăr, de 22 de ani, din municipiul Caracal, în timp ce se afla într-o sală de jocuri de noroc, ar fi ameninţat casiera localului respectiv, solicitându-i banii din seif. Bărbatul bănuit de săvârşirea faptei a fost identificat"</i>, au anunţat reprezentanţii IPJ Olt.</p>
      <p>Potrivit unor surse judiciare, casiera ar fi fost ameninţată cu o sticlă şi i-ar fi dat tânărului suma de 9.000 de lei.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Pro TV</p>
    </article>
  </body>
</html>