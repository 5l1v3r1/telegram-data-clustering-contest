<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188685/"/>
    <meta property="og:site_name" content="Janam TV"/>
    <meta property="article:published_time" content="2019-11-24T10:09:06+00:00"/>
    <meta property="og:title" content="കനകമല ഭീകരവാദക്കേസ്; എൻഐഎ കോടതി നാളെ വിധി പറയും"/>
    <meta property="og:description" content="കൊച്ചി: കണ്ണൂർ കനകമല ഭീകരവാദക്കേസിൽ വിധി നാളെ. ഭീകരവാദ പ്രവർത്തനങ്ങൾക്കായി കനകമലയിൽ ഐ എസ് അനുകൂല രഹസ്യയോഗം ചേർന്നതിനാണ്‌ കേസ്. എറണാകുളം പ്രത്യേക എൻഐഎ"/>
  </head>
  <body>
    <article>
      <h1>കനകമല ഭീകരവാദക്കേസ്; എൻഐഎ കോടതി നാളെ വിധി പറയും</h1>
      <address><time datetime="2019-11-24T10:09:06+00:00">24 Nov 2019, 10:09</time> by <a rel="author">Janam TV Web Desk</a></address>
      <p>കൊച്ചി: കണ്ണൂർ കനകമല ഭീകരവാദക്കേസിൽ വിധി നാളെ. ഭീകരവാദ പ്രവർത്തനങ്ങൾക്കായി കനകമലയിൽ ഐ എസ് അനുകൂല രഹസ്യയോഗം ചേർന്നതിനാണ്‌ കേസ്. എറണാകുളം പ്രത്യേക എൻഐഎ കോടതിയാണ് വിധി പറയുക.</p>
      <p>രാജ്യാന്തര ഭീകര സംഘടനയായ ഇസ്ലാമിക് സ്റ്റേറ്റ് അനുകൂല രഹസ്യയോഗം കനകമലയിൽ സംഘടിപ്പിച്ച കേസിൽ ദേശീയ അന്വേഷണ ഏജൻസി രണ്ടുകുറ്റപത്രങ്ങളാണ് സമർപ്പിച്ചിരുന്നത്. കോഴിക്കോട് സ്വദേശി മൻസീദ് എന്ന ഒമർ അൽ ഹിന്ദി, ചേലക്കര സ്വദേശി യൂസഫ് ബിലാൽ എന്ന ടി സ്വാലിഹ് മുഹമ്മദ്, കോയമ്പത്തൂർ സ്വദേശി റാഷിദ് എന്ന അബു ബഷീർ, കുറ്റ്യാടി സ്വദേശി ആമുവെന്ന റംഷാദ് നങ്കീലൻ, തിരൂർ സ്വദേശി സഫ്വാൻ, കുറ്റ്യാടി സ്വദേശി എൻ കെ ജാസീം, കോഴിക്കോട് സ്വദേശി സജീർ, തിരുനൽവേലി സ്വദേശി സുബഹാനി ഹാജ മൊയ്തീൻ, കാഞ്ഞങ്ങാട് സ്വദേശി പി കെ മൊയ്നുദ്ദീൻ എന്നിവരാണ് പ്രതികൾ.</p>
      <p>ഇതിൽ ഷജീർ ഒളിവിലും, സുബ്ഹാനിയുടെ വിചാരണ പൂർത്തിയായിട്ടുമില്ല. ഒളിവിലായ ഷജീർ അഫ്ഘാനിസ്ഥാനിൽ കൊല്ലപ്പെട്ടതായും സൂചനയുണ്ട്. ഇവരൊഴികെയുള്ള എഴു പ്രതികൾക്കുള്ള ശിക്ഷയാണ് എൻ ഐ എ കോടതി വിധിക്കുക.</p>
      <p>2016 ഒക്ടോബറിൽ കണ്ണൂർ കനകമലയിൽ ഐഎസ് അനുകൂല രഹസ്യയോഗം ചേർന്ന് ഭീകരവാദ പ്രവർത്തനങ്ങൾ ആസൂത്രണം ചെയ്‌തെന്നാണ് കേസ്. കലാപ ലക്ഷ്യത്തോടെ കേരളത്തിൽ എല്ലാ മതവിഭാഗങ്ങളുടെയും ആരാധനാലയങ്ങൾ ആക്രമിക്കാൻ പ്രതികൾ ആസൂത്രണം നടത്തിയതായി എൻഐഎ കണ്ടെത്തിയിരുന്നു. സ്ഫോടനങ്ങൾക്കുള്ള തയ്യാറെടുപ്പുകളും നടത്തി. ഹൈക്കോടതി ജഡ്ജിമാർ, രാഷ്ട്രീയ നേതാക്കൾ, ഉന്നത പോലീസ് ഉദ്യോഗസ്ഥർ എന്നിവരെ ആക്രമിക്കാൻ ഗൂഡാലോചന നടത്തിയതും കുറ്റപത്രത്തിലുണ്ട്.</p>
      <p>70 സാക്ഷികളെ വിസ്തരിച്ചു. രാജ്യദ്രോഹക്കുറ്റം, ഗൂഡാലോചന, യുഎപിഎയിലെ വിവിധ വകുപ്പുകൾ എന്നിവയാണ് പ്രതികൾക്കെതിരെ ചുമത്തിയിട്ടുള്ളത്. കൊടൈക്കനാലിൽ അവധിയാഘോഷിക്കാനെത്തുന്ന ജൂതരെയും ആക്രമിക്കാൻ ഭീകരവാദികൾ ആസൂത്രണം ചെയ്തതിന്റെ തെളിവുകളും എൻഐഎ കോടതിയിൽ നൽകിയിരുന്നു.</p>
    </article>
  </body>
</html>