<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/24/colabianchi-nuovo-soprintendente-del-lirico-ecco-la-mia-idea-per-8-956497.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T10:55:04+00:00"/>
    <meta property="og:title" content="Colabianchi, nuovo soprintendente del Lirico: &quot;Ecco la mia idea per il futuro del teatro&quot;"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">cagliari</h6>
      <h1>Colabianchi, nuovo soprintendente del Lirico: "Ecco la mia idea per il futuro del teatro"</h1>
      <h2>"È la prima industria culturale della Sardegna", ha detto il maestro</h2>
      <address>
        <time datetime="2019-11-24T10:55:04+00:00">24 Nov 2019, 10:55</time>
      </address>
      <p>"Arrivo a Cagliari estremamente motivato e con tutta l'intenzione di fare un grande lavoro in team, collaborando attivamente con ogni singolo lavoratore del teatro: dirigenti, coro, orchestrali, operai, tecnici, tutti. Sono già al lavoro per pianificare al meglio la stagione 2020 e incontrerò subito sindacati, Rsu e Cdi".</p>
      <p>Sono queste le prime parole di <a href="https://www.unionesarda.it/articolo/cultura/2019/11/22/cagliari-ufficiale-colabianchi-nuovo-sovrintendente-del-teatro-li-8-955733.html">Nicola Colabianchi</a>, nominato come nuovo soprintendente del Teatro Lirico, ente che il maestro definisce "la prima industria culturale della Sardegna" e in questo senso la immagina "come un <i>hub -</i> un punto di riferimento - che produca opere, contenuti, servizi anche verso teatri minori e non solo".</p>
      <p>"Voglio portare il Teatro Lirico in giro per l'Isola - annuncia - facendo un decentramento intelligente, ampliando la platea degli appassionati, avvicinando i tanti curiosi e, soprattutto, aumentando il numero di nuovi fruitori". E anche "che la grande cultura sia a portata di tutti: in questo senso, sarà mia cura lavorare con le scuole e con i giovani, portandoli "dentro" il teatro, offrendo lezioni e appassionandoli con il racconto del dietro le quinte: fare cultura è un'avventura fantastica. Credo che il personale del Lirico debba fare alta formazione".</p>
      <p>Colabianchi, originario di Rosciolo, in Abruzzo, è direttore d’orchestra, compositore, pianista, librettista, ed è stato anche direttore artistico del Teatro dell’Opera di Roma.</p>
      <p>Grande fiducia sul suo operato è stata espressa dal sindaco, Paolo Truzzu: "Il Cdi (Consiglio di indirizzo, ndr) - ha detto - ha fatto un'ottima scelta e ringrazio il ministro Franceschini. Lavoro perché intorno al Lirico nasca la Piazza della cultura, un polo di innovazione culturale molto libero, dove fare formazione e innovazione a stretto contatto con le altre realtà creative".</p>
      <p>(Unioneonline/s.s.)</p>
    </article>
  </body>
</html>