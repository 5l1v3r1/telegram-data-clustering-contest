<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539627/"/>
    <meta property="og:site_name" content="INNnews"/>
    <meta property="article:published_time" content="2019-11-24T10:23:10+00:00"/>
    <meta property="og:title" content="ขอนแก่นเปิดลานประชารัฐให้ชาวนาตากข้าว"/>
    <meta property="og:description" content="เกษตรกรทั้ง 26 อำเภอของ จ.ขอนแก่น ยังคงเร่งเก็บเกี่ยวข้…"/>
  </head>
  <body>
    <article>
      <h1>ขอนแก่นเปิดลานประชารัฐให้ชาวนาตากข้าว</h1>
      <h2>ขอนแก่นเปิดลานประชารัฐ หน้าที่ว่าการอำเภอ ให้เกษตรกรได้นำข้าวมาตาก ประสานโรงเรียน-รพ.สต.และพื้นที่ราชการ เป็นจุดตากข้าว</h2>
      <address>
        <time datetime="2019-11-24T10:23:10+00:00">24 Nov 2019, 10:23</time>
      </address>
      <p>เกษตรกรทั้ง 26 อำเภอของ จ.ขอนแก่น ยังคงเร่งเก็บเกี่ยวข้าวนาปีฤดูกาลผลิตประจำปี 2562/2563 กันอย่างต่อเนื่อง โดยส่วนใหญ่ต่างพากันเก็บเกี่ยวผลผลิตด้วยการลงแขกเกี่ยวข้าวและการใช้บริการรถเกี่ยวข้าวที่ตระเวนมาให้บริการแก่เกษตรกรในพื้นที่ต่างๆ ขณะเดียวกันเมื่อเกษตรกรเมื่อทำการเกี่ยวข้าวมาแล้วตากพากันนำมาตากในพื้นที่สาธารณะและพื้นที่ที่หน่วยงานกำหนด ทดแทนการตากข้าวบนถนนเพื่อไม่ให้เกิดอันตรายที่อาจจะเกิดขึ้นได้ โดยเฉพาะที่ อ.บ้านไผ่ จ.ขอนแก่น ที่พบว่าเกษตรกรล้วนพากันนำข้าวเปลือกมาทำการตากแดดในจุดที่กำหนด ทั้งที่บริเวณลานวัด โรงพยาบาลส่งเสริมสุขภาพตำบล รวมไปถึงพื้นที่สาธารณะต่างๆในภาพรวม</p>
      <p> </p>
      <figure>
        <img src="https://www.innnews.co.th/wp-content/uploads/2019/11/3-167.jpg"/>
      </figure>
      <p>นายรุจน์ รังษี นายอำเภอบ้านไผ่ กล่าวว่า ได้กำหนดให้พื้นที่ลานอเนกประสงค์ด้านหน้าที่ว่าการอำเภอ หรือที่เรียกกันว่าลานประชารัฐ เป็นพื้นที่หลักที่เกษตรกรนั้นสามารถนำข้าวเปลือกมาทำการตากแดดได้ รวมไปถึงการประสานขอความร่วมมือไปยังสถานีตำรวจ วัด โรงเรียน โรงพยาบาลส่งเสริมสุขภาพตำบล รวมไปถึงองค์กรปกครองส่วนท้องถิ่นและหน่วยงานราชการต่างๆ ในการจัดพื้นที่ให้บริการแก่เกษตรกรเพื่อเป็นที่ทำการตากข้าว ซึ่งเกษตรกรแต่ละรายนั้นเมื่อทำการเก็บเกี่ยวมาแล้วต้องทำการนำข้าวมาตากแดดเพื่อคลายความชื้นอย่างน้อยเป็นเวลา 2-3 วัน ทำให้ในระยะนี้นั้นพื้นที่ อ.บ้านไผ่ จะเห็นว่ากลุ่มเกษตรกรได้นำข้าวเปลือกมาตากแดดกันเต็มทุกพื้นที่ยกเว้นบนท้องถนน</p>
      <p>“อำเภอ และ สภ.บ้านไผ่ ได้ประสานขอความร่วมมือไปยังผู้นำชุมชนในการประชาสัมพันธ์ไม่ให้เกษตรกรนั้นได้นำข้าวเปลือกที่ทำการเก็บเกี่ยวแล้วนั้นมาทำการตากแดดบนถนนทุกเส้นทางโดยเด็ดขาด เพื่อป้องกันการเกิดอุบัติเหตุในด้านต่างๆอย่างภาพรวม หรือหากจำเป็นต้องตากข้าวบนถนนในช่วงของการเก็บเกี่ยวซึ่งเป็นระยะเวลาที่ไม่นานก็ต้องทำป้ายหรือเครื่องหมายแจ้งเตือนให้ชัดเจน ”</p>
      <figure>
        <img src="https://www.innnews.co.th/wp-content/uploads/2019/11/2-215.jpg"/>
      </figure>
      <p> </p>
    </article>
  </body>
</html>