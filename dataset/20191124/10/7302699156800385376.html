<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000112724"/>
    <meta property="og:site_name" content="MGR Online"/>
    <meta property="article:published_time" content="2019-11-24T10:59:00+00:00"/>
    <meta property="og:title" content="เตรียมเอาผิดผู้ร่วมขบวนการ NRV แฉไม่มีบริษัทจ้างโปรโมตสินค้าจริง"/>
    <meta property="og:description" content="โอละพ่อ! ผกก.โคกคราม เผย ไม่มีบริษัทไหนเคยจ้าง NRV โปรโมตสินค้า กลุ่มผู้เสียหายแบ่ง 2 ฝ่าย สนับสนุน-เอาผิดบอส ชี้ผู้เสียหายทำใจได้เงินไม่ครบ"/>
  </head>
  <body>
    <article>
      <h1>เตรียมเอาผิดผู้ร่วมขบวนการ NRV แฉไม่มีบริษัทจ้างโปรโมตสินค้าจริง</h1>
      <address><time datetime="2019-11-24T10:59:00+00:00">24 Nov 2019, 10:59</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011661501.JPEG"/>
      </figure>
      <p><b>MGR Online - โอละพ่อ! ผกก.โคกคราม เผย ไม่มีบริษัทไหนเคยจ้าง NRV โปรโมตสินค้า กลุ่มผู้เสียหายแบ่ง 2 ฝ่าย สนับสนุน-เอาผิด"บอส" ชี้ผู้เสียหายทำใจได้เงินไม่ครบ</b><br/><br/>กรณีตำรวจจับกุม นายณรงค์ อินลี อายุ 34 ปี เจ้าของบริษัท เอนเนอร์จี ดีดักชั่น จํากัด ผู้ต้องหา "ร่วมกันกู้ยืมเงินที่เป็นการฉ้อโกงประชาชน" หลังหลอกลวงชวนลงทุนกดไลค์ แชร์ ปั้มยอดวิวโปรโมทสินค้าภายใต้ชื่อ "Nice Review" มีผู้เสียหายทั่วประเทศจำนวนมาก<br/><br/>คืบหน้าวันนี้ (24 พ.ย.) ที่ สน.โคกคราม พ.ต.อ.อลงกรณ์ ศิริสงคราม ผกก.สน.โคกคราม เปิดเผยว่า ขณะนี้อยู่ระหว่างรวบรวมพยานหลักฐาน เพื่อดำเนินคดีเอาผิดผู้ร่วมขบวนการทั้งหมด เงินที่ผู้เสียหายถูกฉ้อโกงจะเอามาจากทรัพย์สินที่อายัด แล้วเฉลี่ยทรัพย์คืนให้อาจจะได้ไม่ครบตามจำนวนเงิน ซึ่งขั้นตอนนี้ใช้เวลานานหลายเดือน<br/><br/>ตอนนี้มีกลุ่มผู้เสียหายแยกเป็น 2 ส่วน คือ 1. กลุ่มผู้เสียหายที่ไม่แจ้งความเอาผิด นายณรงค์ หรือเรียกกันว่า "บอส" ยังคงให้กำลังใจและเชื่อมั่นในตัวบริษัท และ 2. กลุ่มผู้เสียหายที่แจ้งความเอาผิด นายณรงค์ จนนำมาสู่การจับกุม กลุ่มที่ 1 พยายามเกลี่ยกล่อมให้กลุ่มที่ 2 ถอนแจ้งความ<br/><br/>ทั้งนี้ ผกก.สน.โคกคราม กล่าวต่อว่า จากการสอบถามบริษัทสินค้าต่างๆ ที่เคยว่าจ้าง Nice Review โปรโมทสินค้าพบว่าไม่มีการว่าจ้างจริง โดยให้เงินปันผลเหมือนระบบแชร์ทั่วไป ช่วงแรกทุกคนจะได้ประโยชน์เพื่อสร้างความน่าเชื่อถือ จากนั้นให้ชักชวนคนรู้จักมาร่วมลงทุนเพิ่ม<br/><br/>พอมีผู้ร่วมลงทุนมากจนกลายเป็นวงกว้าง ก็ปิดบริษัทหนีโดยให้เหตุผลปรับเปลี่ยนโมเดลธุรกิจ ทางบริษัทแจ้งว่าปิด 90 วันซึ่งผิดรูปแบบของการทำธุรกิจ ปรับปรุงก็ปรับปรุงไปไม่ใช่มาปิดระบบแบบนี้ แสดงว่าเขาจงใจฉ้อโกงตั้งแต่แรกอยู่แล้ว ผู้เสียหายสามารถเข้าแจ้งความได้ทั่วประเทศ</p>
      <figure>
        <img src="https://mpics.mgronline.com/pics/Images/562000011661502.JPEG"/>
      </figure>
      <figure>
        <img src="https://mpics.mgronline.com/pics/Images/562000011661503.JPEG"/>
      </figure>
      <figure>
        <img src="https://mpics.mgronline.com/pics/Images/562000011661504.JPEG"/>
      </figure>
      <figure>
        <img src="https://mpics.mgronline.com/pics/Images/562000011661505.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/crime/photo-gallery/9620000112724"/>
      </related>
    </article>
  </body>
</html>