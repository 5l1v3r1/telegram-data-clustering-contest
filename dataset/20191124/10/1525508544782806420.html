<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779633/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%88-%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%DA%AF%DB%8C%D9%84%D8%A7%D9%86-%D8%A8%D8%A7-%D8%AE%D8%A7%D9%86%D9%88%D8%A7%D8%AF%D9%87-%D8%B4%D9%87%DB%8C%D8%AF-%DB%8C%D9%88%D8%B3%D9%81%DB%8C-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:57:47+00:00"/>
    <meta property="og:title" content="همزمان با ایام هفته بسیج؛ استاندار و فرمانده سپاه گیلان با خانواده شهید «یوسفی» دیدار کردند"/>
    <meta property="og:description" content="رشت- همزمان با فرا رسیدن ایام هفته بسیج فرمانده سپاه قدس و استاندار گیلان با خانواده شهید «سلمان یوسفی» در رشت دیدار و گفتگو کردند."/>
  </head>
  <body>
    <article>
      <h1>همزمان با ایام هفته بسیج؛ استاندار و فرمانده سپاه گیلان با خانواده شهید «یوسفی» دیدار کردند</h1>
      <address>
        <time datetime="2019-11-24T10:57:47+00:00">24 Nov 2019, 10:57</time>
      </address>
      <p>به گزارش <a href="https://www.mehrnews.com/">خبرنگار مهر</a>، پیش از ظهر بکشنبه همزمان با فرا رسیدن هفته بسیج سردار محمد عبدالله پور، فرمانده سپاه قدس گیلان و ارسلان زارع، استاندار گیلان با خانواده شهید «سلمان یوسفی» در رشت دیدار و گفتگو کردند.</p>
      <p>
        <b>تغییر توطئه و نقشه دشمنان علیه نظام اسلامی</b>
      </p>
      <p>استاندار گیلان نیز در این دیدار با تبریک فرارسیدن هفته بسیج، با اشاره به اینکه شجره طیبه بسیج در راستای اعتلای ایدئولوژی توحیدی و با رهبری امام خمینی(ره) شکل گرفت، اظهار کرد: اقشار مختلف بسیج همه در جبهه‌های حق علیه باطل حضور داشتند.</p>
      <p>ارسلان زارع با بیان اینکه سرکشی و دیدار با خانواده‌ شهدا وظیفه مسئولان است، افزود: اینکه خانواده از تنها فرزند خود برای دفاع از انقلاب، نظام و اسلام بگذار کاری ارزشمند بوده و دیدار با این خانواده برای مسئولان مایه مباهات است.</p>
      <p>وی در ادامه به حمایت کشورهای جهان از حمله صدام علیه جمهوری اسلامی ایران اشاره و تصریح کرد: جوانان این مرز و بوم در دوران دفاع مقدس جانانه در مقابل تمامی دشمنان ایستادند.</p>
      <p>استاندار گیلان با اشاره به تغییر نقشه دشمنان علیه انقلاب و نظام اسلامی، ادامه داد: اغتشاشات اخیر و تحریم‌های ظالمانه از جمله نقشه‌های جدید دشمن برای ضربه زدن به انقلاب است.</p>
      <p>
        <b>فرهنگ جهاد و شهادت سبب ماندگاری و گسترش انقلاب شد</b>
      </p>
      <p>فرمانده سپاه قدس گیلان نیز در ادامه این دیدار با بیان اینکه شهید «سلمان یوسفی» در جبهه بسیار محبوب بود، اظهار کرد: محبت و آرامش این شهید بزرگوار در میان نیروهای رزمنده مثال‌زدنی و زبانزد بود.</p>
      <p>سردار محمد عبدالله‌پور با اشاره به اینکه شهدا نور الهی هستند، افزود: همانطور که مقام معظم رهبری فرمودند زنده نگهداشتن یاد شهدا کمتر از شهادت نیست و ما هر چه داریم از شهدا و خانواده آنها است.</p>
      <p>وی با بیان اینکه فرهنگ جهاد و شهادت باعث ماندگاری و گسترش انقلاب شده است، ادامه داد: شهدا باعث سرافرازی، اقتدار، امنیت و سربلندی جمهوری اسلامی ایران در برابر دشمنان شدند.</p>
    </article>
  </body>
</html>