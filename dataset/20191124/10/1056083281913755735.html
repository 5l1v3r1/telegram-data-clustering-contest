<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301588/%D8%A8%D8%A7%D8%B2%D8%A7%D8%B1-%D8%A7%D9%BE%D9%84%DB%8C%DA%A9%DB%8C%D8%B4%D9%86-%D9%87%D8%A7%DB%8C-%D9%85%D9%88%D8%A8%D8%A7%DB%8C%D9%84%DB%8C-%D8%AF%D8%B1-%D8%A7%D9%86%D8%AD%D8%B5%D8%A7%D8%B1-1-%D8%AF%D8%B1%D8%B5%D8%AF-%D8%A7%D8%B2-%D8%AA%D9%88%D8%B3%D8%B9%D9%87-%D8%AF%D9%87%D9%86%D8%AF%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:26:09+00:00"/>
    <meta property="og:title" content="بازار اپلیکیشن‌های موبایلی در انحصار 1 درصد از توسعه‌دهندگان!"/>
    <meta property="og:description" content="بررسی‌های صورت گرفته نشان می‌دهد که بالغ بر ۸۰ درصد دانلود اپلیکیشن‌ها توسط کاربران تنها به یک درصد از توسعه دهندگان تعلق دارد."/>
  </head>
  <body>
    <article>
      <h1>بازار اپلیکیشن‌های موبایلی در انحصار 1 درصد از توسعه‌دهندگان!</h1>
      <address><time datetime="2019-11-24T10:26:09+00:00">24 Nov 2019, 10:26</time> by <a rel="author">متین کاکوئی</a></address>
      <p>بررسی‌های صورت گرفته نشان می‌دهد که بالغ بر ۸۰ درصد دانلود اپلیکیشن‌ها توسط کاربران تنها به یک درصد از توسعه دهندگان تعلق دارد.</p>
      <p>به گزارش ایسنا، بر اساس تازه‌ترین اخبار و گزارش‌های منتشر شده توسط موسسه تحقیقاتی سنسور تاور در بازه زمانی سه ماهه سوم سال ۲۰۱۹ میلادی، بالغ بر ۸۰ درصد از دانلود اپلیکیشن های مختلف در پلتفرم فروشگاههای آنلاین و اینترنتی همچون گوگل پلی استور و اپ استور اپل تنها به یک درصد از توسعه دهندگان نرم افزاری تعلق دارد.</p>
      <p>طبق گزارش وب سایت gsmarena، کارشناسان و تحلیلگران فعال در این موسسه تحقیقاتی بر اساس تعداد دفعات دانلود اپلیکیشن های مختلف در فروشگاههای اپ استور اپل و گوگل پلی استور در حد فاصل اول ژوئیه تا 30 سپتامبر سال جاری میلادی بر روی تعداد کثیری از توسعه دهندگان به نتایج و نمودارهای زیر دست یافته‌اند. </p>
      <p>بر اساس نمودارهای زیر می‌توان انحصار مربوط به توسعه اپلیکیشن‌های مختلف، دانلود بازی‌های موبایلی و درامدهای حاصل از آن به تعداد اندکی از توسعه دهندگان نرم افزاری را به وضوح مشاهده کرد:</p>
      <figure>
        <img src="https://cdn.isna.ir/d/2019/11/24/3/61492969.jpg"/>
      </figure>
      <p>طبق اطلاعات و داده های نمودارهای فوق، می توان دریافت که تنها یک درصد از توسعه دهندگان اپلیکیشن‌های مختلف ۸۰ درصد از دانلود اپلیکیشن در پلتفرم اپ استور و پلی استور را به خود اختصاص داده اند و این بدان معناست که ۲۳.۶ میلیارد دانلود نیز به آنها تعلق دارد.</p>
      <p>این در حالیست که ۹۹ درصد از توسعه دهندگان باقی مانده در سه ماهه سوم سال جاری میلادی توانسته اند تنها سهمی معادل ۲۰ درصد (۶ میلیارد) از دانلود اپلیکیشن های مختلف را در فروشگاههای آنلاین مذکور به خود اختصاص دهند.  </p>
      <figure>
        <img src="https://cdn.isna.ir/d/2019/11/24/3/61492971.jpg"/>
      </figure>
      <p>طبق نمودار بالا، همچنین این یک درصد از توسعه دهندگان ۸۲ درصد از دانلود اپلیکیشن‌های گیمینگ ( بازی موبایلی) معادل ۹.۱ میلیارد دانلود را از آن خود کرده اند در حالی که ۹۹ درصد باقی مانده همچنان سهمی ۱۸ درصدی معادل ۲ میلیارد دانلود را به خود اختصاص داده اند.</p>
      <figure>
        <img src="https://cdn.isna.ir/d/2019/11/24/3/61492970.jpg"/>
      </figure>
      <p>نمودار سوم نیز نشان می‌دهد که درآمدهای حاصل از دانلود و فروش اپلیکیشن های مختلف در پلتفرم فروشگاههای اپ استور و پلی استور نیز به طور انحصارگرایانه ای به تنها یک درصد از توسعه دهندگان نرم افزاری تعلق دارد. به عبارتی دیگر، این تعداد اندک از شرکت های توسعه دهنده اپلیکیشن های موبایل ۹۳ درصد از سهم بازار را به خود اختصاص داده اند که منجر به کسب ۲۰.۵ میلیارد دلار درآمد شده است. ۱.۵ میلیارد دلار درامد نیز به ۷ درصد از توسعه دهندگان تعلق داشته است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019393/%D8%A8%D9%87%D8%AA%D8%B1%DB%8C%D9%86-%D8%A7%D9%BE%D9%84%DB%8C%DA%A9%DB%8C%D8%B4%D9%86-%D9%87%D8%A7%DB%8C-%D9%86%D8%A7%D9%88%D8%A8%D8%B1%DB%8C-%DB%B2%DB%B0%DB%B1%DB%B9"/>
      </related>
    </article>
  </body>
</html>