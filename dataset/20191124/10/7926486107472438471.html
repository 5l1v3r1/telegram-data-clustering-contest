<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012984/%D8%AA%D8%AF%D8%A7%D9%88%D9%85-%D8%B5%D8%A7%D8%AF%D8%B1%D8%A7%D8%AA-%D9%81%D8%B1%D8%B4-%D8%AF%D8%B3%D8%AA%D8%A8%D8%A7%D9%81-%D8%A7%DB%8C%D8%B1%D8%A7%D9%86-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D9%88%D8%AC%D9%88%D8%AF-%D8%AA%D8%AD%D8%B1%DB%8C%D9%85-%D9%87%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:36:59+00:00"/>
    <meta property="og:title" content="تداوم صادرات فرش دستباف ایران به آمریکا با وجود تحریم‌ها"/>
    <meta property="og:description" content="رئیس مرکز ملی فرش ایران گفت: به صورت رسمی صادرات فرش ایران به آمریکا تحریم شده اما صادرکنندگان ایرانی با روابطی که دارند به صورت غیررسمی صادرات خود را به این کشور ادامه می‌دهند."/>
  </head>
  <body>
    <article>
      <h1>تداوم صادرات فرش دستباف ایران به آمریکا با وجود تحریم‌ها</h1>
      <address>
        <time datetime="2019-11-24T10:36:59+00:00">24 Nov 2019, 10:36</time>
      </address>
      <p>
        <i>رئیس مرکز ملی فرش ایران گفت: به صورت رسمی صادرات فرش ایران به آمریکا تحریم شده اما صادرکنندگان ایرانی با روابطی که دارند به صورت غیررسمی صادرات خود را به این کشور ادامه می‌دهند.</i>
      </p>
      <p>به گزارش مشرق، فرشته دستپاک در نشست خبری صبح امروز با اشاره به صحبتهای مقام معظم رهبری در هفته گذشته با اقتصاددانان و تولیدکنندگان، اظهار داشت: رهبر معظم انقلاب اسلامی در سخنان خود تأکید کردند که مشکلات مملکت زمانی حل می‌شود که رونق اقتصاد و تولید داخل رخ دهد و بتوانیم به سمت اقتصاد بدون نفت حرکت کنیم.</p>
      <p>وی با اشاره به اینکه فرش دستباف کالایی است که در همه شرایط اقتصادی به کمک اقتصاد کشور آمده، گفت: این کالا به عنوان یک کالای استراتژیک بوده و در دورترین روستاهای کشور نیز تولید این کالا انجام می‌شود. 80 درصد تولیدات این حوزه صادر می‌شود و تنها 20 درصد آن برای مصرف داخل کشور وارد بازار ایران می‌شود که باید این سهم را افزایش دهیم.</p>
      <blockquote>بیشتر بخوانید:<br/><a href="https://www.mashreghnews.ir/news/908488/%D8%B1%D8%AF%D9%BE%D8%A7%DB%8C-%DA%86%DB%8C%D9%86%DB%8C-%D9%87%D8%A7-%D8%B1%D9%88%DB%8C-%D9%82%D8%A7%D9%84%DB%8C-%DA%A9%D8%B1%D9%85%D8%A7%D9%86">ردپای چینی‌ها روی قالی کرمان<br/></a><a href="https://www.mashreghnews.ir/photo/888859/%D8%B9%DA%A9%D8%B3-%D9%81%D8%B1%D8%B4-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D8%AF%DB%8C%D8%AF%D8%A7%D8%B1%D9%87%D8%A7%DB%8C-%D8%AA%D8%B1%D8%A7%D9%85%D9%BE">عکس/ <i>فرش</i><i>ایرانی</i> در دیدارهای ترامپ‎</a></blockquote>
      <p>رئیس مرکز ملی فرش ایران با بیان اینکه استفاده از فرش دستباف تأثیر زیادی در سلامت جسمی افراد دارد، خاطرنشان کرد: کار مشترکی با پژوهشگاه مغز و اعصاب دانشگاه شهید بهشتی برای بررسی نقش فرش دستباف و تأثیر آن در درمان بیماری‌های روحی در حال انجام است تا بتوانیم استفاده فرش دستباف ایرانی را در داخل و خارج از کشور توسعه دهیم.</p>
      <p>دستپاک با تأکید براینکه فرش ایرانی نباید در فهرست تحریم‌های آمریکا قرار می‌گرفت، گفت: نخستین کالایی که بعد از نفت در فهرست تحریم‌ها قرار گرفت فرش دستباف ایرانی بود که نباید تحریم می‌شد و برهمین اساس مرکز ملی فرش ایران درنظر دارد در کنار تشکلها و ان جی او هایی که در این حوزه وجود دارد، تشکل‌های غیردولتی دیگری را در این حوزه راه اندازی کند تا بتوانند نقش و بازار این کالا را توسعه دهد. برهمین اساس 29 منطقه در این حوزه ثبت جهانی شده که 22 منطقه دیگر را نیز در حال ثبت جهانی در تولید فرش دستبافت ایرانی داریم.</p>
      <p>وی در خصوص پیمان سپاری ارزی فرش دستباف اظهار داشت: پیش از این زمان پیمان سپاری ارزی فرش‌های صادراتی 7 ماه بود که وزیر صمت با ارائه درخواست بانک مرکزی این زمان را به یک سال افزایش داد. برهمین اساس صادرکنندگان یک سال مهلت دارند ارز حاصل از صادرات خود را وارد کشور کنند.</p>
      <p>رئیس مرکز ملی فرش ایران با اشاره به فرش‌های مرجوعی به کشور تصریح کرد: فضای واردات فرشهای مرجوعی صادر شده از کشور مناسب نبوده و صادرکنندگان در این خصوص با مشکلاتی روبرو بودند اما وزیر صنعت با توجه به دستوری که به گمرک کشور ارائه کرده درخواست داشتند که واردات فرش‌های صادرشده و به نوعی فرشهای مرجوعی به کشور تسهیل شود و به جای اینکه به کشور ترکیه برگردد وارد ایران شود.</p>
      <p>دستپاک خاطرنشان کرد: موضوع بیمه بافندگان فرش دستپاک در سال 98 برعهده بیمه تأمین اجتماعی گذاشته شد ولی با توجه به کمبود بودجه هنوز این موضوع عملیاتی نشده به همین منظور قرار است بیمه عشایر روستایی وظیفه بیمه بافندگان فرش را برعهده بگیرد و همه امکانات و تسهیلاتی که قرار بود از طریق بیمه تأمین اجتماعی داده شود، با امضای تفاهم نامه بیمه عشایر روستایی این مسئولیت را برعهده دارد. </p>
      <p>وی در خصوص بیمه درمانی بافندگان فرش نیز گفت: بیمه سلامت آمادگی خود را برای انجام بیمه درمانی بافندگان فرش اعلام کرده و این موضوع نیز در حال انجام است تا مشکل بیمه بافندگان حل شود.</p>
      <p>رئیس مرکز ملی فرش ایران با بیان اینکه درست است 30 درصد صادرات کشور به آمریکا بوده که در حال حاضر به دلیل تحریم‌ها حذف شده است، تصریح کرد: در سال 97 بعد از آمریکا، آلمان با 12 درصد بیشترین واردکننده فرش دستباف ایرانی بوده ولی در سال 98 بعد از تحریم آمریکا نخستین کشور واردکننده فرش دستباف ایرانی کشور ژاپن است. اما با توجه به اینکه به صورت رسمی صادرات با آمریکا تحریم شده اما صادرکنندگان ایرانی با روابطی که دارند به صورت غیررسمی صادرات خود را به این کشور ادامه می‌دهند.</p>
      <p>منبع: تسنیم</p>
    </article>
  </body>
</html>