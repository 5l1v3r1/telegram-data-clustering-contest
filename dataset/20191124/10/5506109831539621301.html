<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145782/%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%A8%D9%87-18-%D8%AC%D8%A7%DB%8C%DA%AF%D8%A7%D9%87-%D8%B3%D9%88%D8%AE%D8%AA-%D8%A7%D9%84%D8%A8%D8%B1%D8%B2-%D8%A2%D8%B3%DB%8C%D8%A8-%D8%B2%D8%AF%D9%86%D8%AF-%D8%A8%D8%A7-%D8%A7%D8%B4%D8%B1%D8%A7%D9%81-%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%B3%D9%BE%D8%A7%D9%87-%D9%88-%D9%86%D8%A7%D8%AC%D8%A7-%D8%A2%D8%B1%D8%A7%D9%85%D8%B4-%D8%A8%D8%B1%D9%82%D8%B1%D8%A7%D8%B1-%D8%B4%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T10:16:02+00:00"/>
    <meta property="og:title" content="‌‌اغتشاشگران به ۱۸ جایگاه سوخت ‌البرز آسیب زدند / با اشراف &quot;وزارت اطلاعات، سپاه و ناجا&quot; آرامش برقرار شد"/>
    <meta property="og:description" content="به گزارش خبرگزاری تسنیم از کرج،عزیزالله شهبازی در جلسه کارگروه تنظیم بازار استان البرز که پیش از ظهر امروز در سالن شهدای دولت استانداری البرز برگزار شد، اظهار داشت: 18 جایگاه سوخت در استان البرز در ناآرامی‌های چند روز گذشته دچار آسیب‌دیدگی شد."/>
  </head>
  <body>
    <article>
      <h1>‌‌اغتشاشگران به ۱۸ جایگاه سوخت ‌البرز آسیب زدند / با اشراف "وزارت اطلاعات، سپاه و ناجا" آرامش برقرار شد</h1>
      <h2>گروه استان‌‌ها ــ استاندار البرز‌ با بیان اینکه در ناآرامی‌های اخیر در استان البرز ۱۸ جایگاه آسیب دید، گفت: ۱۳ جایگاه سوخت احیا شد و تلاش برای احیا و بازسازی ۵ جایگاه ادامه دارد.</h2>
      <address>
        <time datetime="2019-11-24T10:16:02+00:00">24 Nov 2019, 10:16</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/04/13/1398041323112348117804714.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>کرج،</b>عزیزالله شهبازی در جلسه کارگروه تنظیم بازار استان البرز که پیش از ظهر امروز در سالن شهدای دولت استانداری البرز برگزار شد، اظهار داشت: 18 جایگاه سوخت در استان البرز در ناآرامی‌های چند روز گذشته دچار آسیب‌دیدگی شد.</p>
      <p>
        <a href="https://tasnimnews.com/2145683">اعلام زمان ثبت‌نام رانندگان سرویس مدارس برای دریافت سهمیه سوخت</a>
        <a href="https://tasnimnews.com/2144658">افزایش تقاضا برای سوخت CNG / صف پمپ‌های گاز شلوغ شد</a>
        <a href="https://tasnimnews.com/2144958">سهمیه سوخت معلمان روستایی همچنان بلاتکلیف است/تبدیل وضعیت معلمان حق‌التدریس از امروز</a>
      </p>
      <p>وی افزود: با تلاش دست‌اندرکاران 13 جایگاه سوخت به مدار خدمات‌دهی در استان البرز بازگشت و تلاش برای احیا و بِروز‌رسانی 5 جایگاه دیگر ادامه دارد.</p>
      <p>شهبازی با بیان اینکه "در هر شرایطی به‌دنبال جلوگیری از افزایش قیمت کالا و خدمات در استان البرز هستیم"، تصریح کرد: با متخلفان و گران‌فروشان برخورد قانونی انجام می‌شود و خط قرمز ما افزایش نرخ است.</p>
      <p>استاندار البرز با ابراز اینکه "همه باید برای جلوگیری از افزایش قیمت کالا و خدمات بسیج شوند"، اضافه کرد: ما به یک بسیج عمومی و برنامه‌ریزی در دستگاه‌های اجرایی و نظارتی نیاز داریم تا افزایش قیمت بنزین که بر مبنای قانون و در چارچوب برنامه پنج‌ساله توسعه کشور و توسط سران قوا اعمال شده است، منجر به افزایش قیمت در سایر کالا و خدمات نشود.</p>
      <p>وی در ادامه اعلام کرد: از نظر شاخص‌های امنیتی، در البرز امنیت کامل برقرار است و دستگاه‌هایی چون اطلاعات، سپاه، نیروی انتظامی با حمایت دستگاه قضایی با اشراف کامل و امنیت مردم‌محور فضا را تحت کنترل دارند.</p>
      <p>انتهای پیام/ش+</p>
    </article>
  </body>
</html>