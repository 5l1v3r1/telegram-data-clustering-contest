<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012989/%D8%A7%D9%82%D8%B4%D8%A7%D8%B1-%DA%A9%D9%85-%D8%AF%D8%B1%D8%A2%D9%85%D8%AF-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:21:40+00:00"/>
    <meta property="og:title" content="اقشار کم‌درآمد، جاماندگان از دریافت کمک معیشتی"/>
    <meta property="og:description" content="مقامات دولتی می‌گویند که برای ۶۰ میلیون کم‌درآمد، کمک معیشتی ۵۵ تا ۲۰۵ هزار تومانی واریز کرده‌اند؛ اما بررسی‌ها نشان می‌دهد بسیاری از اقشار ضعیف جامعه، موفق به دریافت این یارانه نشده‌اند."/>
  </head>
  <body>
    <article>
      <h1>اقشار کم‌درآمد، جاماندگان از دریافت کمک معیشتی</h1>
      <address>
        <time datetime="2019-11-24T10:21:40+00:00">24 Nov 2019, 10:21</time>
      </address>
      <p>
        <i>مقامات دولتی می‌گویند که برای ۶۰ میلیون کم‌درآمد، کمک معیشتی ۵۵ تا ۲۰۵ هزار تومانی واریز کرده‌اند؛ اما بررسی‌ها نشان می‌دهد بسیاری از اقشار ضعیف جامعه، موفق به دریافت این یارانه نشده‌اند.</i>
      </p>
      <p>به گزارش مشرق، پس از اجرای سیاست افزایش نرخ بنزین و صعود قیمت آزاد این کالا به ۳ هزار تومان، دولت اعلام کرد که تمامی عواید حاصل از اجرای این طرح را در قالب «کمک معیشتی» به ۱۸ میلیون خانوار (۶۰ میلیون نفر) واریز خواهد کرد. به این ترتیب، مقرر شد برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز شود.</p>
      <p>در این راستا، دوشنبه هفته گذشته، مرحله اول کمک معیشتی به یک گروه ۲۰ میلیون نفری که بیشتر اقشار ضعیف و مستمری‌بگیران را در بر می‌گرفت، تعلق گرفت و مرحله دوم نیز در چهارشنبه شب هفته گذشته به حساب سرپرستان خانوار، واریز شده است. حال دولت می‌گوید که مرحله سوم واریزی این کمک معیشتی را شب گذشته(۲ آذر ۹۸) انجام داده و به این ترتیب مطابق با گفته‌های محمدباقر نوبخت، رئیس سازمان برنامه و بودجه، تمامی جامعه هدف ۶۰ میلیون نفری که برای دریافت این کمک هزینه از سوی دولت تعیین شده‌اند، باید تا شب گذشته مبالغ مربوطه را در اختیار داشتند.</p>
      <blockquote>بیشتر بخوانید:<br/><a href="https://www.mashreghnews.ir/news/1012903/%D8%A2%D8%BA%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D8%B3%D8%A7%D9%85%D8%A7%D9%86%D9%87-%DB%B6%DB%B3%DB%B6%DB%B9-%D8%A8%D9%87-%D8%B8%D9%87%D8%B1-%D8%A7%D9%85%D8%B1%D9%88%D8%B2-%D9%85%D9%88%DA%A9%D9%88%D9%84-%D8%B4%D8%AF">آغاز فعالیت سامانه #۶۳۶۹* به ظهر امروز موکول شد<br/></a><a href="https://www.mashreghnews.ir/news/1012887/%D8%A7%D8%A8%D9%87%D8%A7%D9%85%D8%A7%D8%AA-%D8%B9%D8%AC%DB%8C%D8%A8-%D8%AF%D8%B1-%D9%88%D8%A7%D8%B1%DB%8C%D8%B2-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C">ابهامات عجیب در واریز یارانه معیشتی</a></blockquote>
      <p>بر اساس اعلام دولت، این کمک معیشتی به «مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد» واریز شده و در واقع، جامعه هدف آن، اقشار ضعیف و کم‌درآمد جامعه تعیین شده‌اند، در حالیکه گزارش‌های میدانی  و پیام‌های دریافتی مردم حکایت از آن دارد که بخش عمده‌ای از اقشار کم‌درآمد جامعه، هیچ گونه دریافتی از این بابت طی روزهای گذشته نداشته‌اند.</p>
      <p>
        <b>اقشار کم‌درآمد، جاماندگان از دریافت کمک معیشتی</b>
      </p>
      <p>در این میان، بیشتر افرادی که سطح درآمد آنها کمتر از سه میلیون تومان است، دریافتی از این بابت نداشته و همچنان منتظر آن هستند که دولت کمک معیشتی را به حساب آنها هم واریز نماید؛ این در حالی است که وزارت تعاون، کار و رفاه اجتماعی اعلام کرده که از ساعت هشت صبح امروز، آن دسته از افرادی که موفق به دریافت کمک معیشتی نشده‌اند، می‌توانند اعتراض خود را در این رابطه به ثبت برسانند که هم اکنون، به دلیل حجم بالای بار اضافی که بر روی این سامانه طی روزهای گذشته وارد آمده است، با اختلالاتی مواجه شده که این وزارتخانه قول داده تا آن را برطرف نماید.</p>
      <p>از سوی دیگر، بررسی‌های میدانی از دفاتر پیشخوان دولت حکایت از مراجعه متعدد افراد برای پیگیری واریزی کمک معیشتی دارد که نشان می‌دهد بسیاری از مردم در دریافت این یارانه موفق نبوده و بهتر است دولت پاسخ دهد که دقیقا این کمک را به حساب چه کسانی واریز کرده است.</p>
      <p>م. صابری، کارگر با حقوق متوسط ۲ میلیون و ۵۰۰ هزار تومان گفت: اگرچه از سال‌های گذشته، یارانه نقدی را به طور مرتب دریافت کرده‌ام؛ اما در هیچ یک از ۳ مرحله اعلامی دولت، مبلغی تحت عنوان کمک معیشتی به حسابم به عنوان سرپرست خانوار واریز نشده است؛ در حالی که دولت گفته بود از اقشار کم درآمد حمایت خواهد کرد.</p>
      <p>ب. احمدی، خبرنگار با متوسط حقوق ۳ میلیون تومان گفت: طی سه مرحله ای که کمک معیشتی واریز شد، هیچ مبلغی به حساب من به عنوان سرپرست خانوار واریز نشده و این در حالی است که جزو مشمولان یارانه نقدی بوده و با این حال، این طور که به نظر می رسد مشمول کمک معیشتی نشده ام.</p>
      <p>خانم س. افشار، سرپرست خانوار، ضمن گلایه از وضعیت واریزی های دولت، گفت: اگرچه چند سال است که سرپرست خانوار شده‌ام؛ اما با این حال کمک معیشتی دولت را دریافت نکرده‌ام؛ این در حالی  است که یارانه نقدی طی سال های گذشته به حسابم واریز شده است.</p>
      <p>
        <b>دولت اعلام کند که دقیقا کمک معیشتی را به حساب کدام شصت میلیون نفر واریز کرده است؟</b>
      </p>
      <p>محمد که کارمند شرکتی زیرمجموعه دانشگاه آزاد اسلامی و با متوسط حقوق یک میلیون و ۶۰۰ هزار تومان است، گفت: من از کارمندان دانشگاه آزاد هستم. نه تنها برای من با دریافتی یک میلیون و ۶۰۰ هزار تومان، مبلغی واریز نشده؛ بلکه برای هیچ کدام از همکارانم هم، واریزی انجام نشده است.</p>
      <p>وی افزود: سوال من این است که دولت دقیقا این مبالغ را برای کدام شصت میلیون نفر واریز کرده که در اطراف ما هیچ یک از افراد را شامل نمی‌شود.</p>
      <p>مهرداد.ش کارمند یک دانشگاه علوم پزشکی دولتی با بیان اینکه من نیروی قرارداد مستقیم این دانشگاه هستم، گفت: با توجه به اینکه کارانه نیروهای قرارداد مستقیم، مناسب است به هیچ یک از نیروهای قراردادی این دانشگاه، طرح معیشتی تعلق نگرفته است؛ اما نیروهای خدماتی که نیروهای شرکتی و با حقوق پایین هستند، اعلام کردند که تعدادی از آنها موفق به دریافت این مبلغ شده اند؛ در حالیکه با این حال برخی از این افراد دریافتی از دولت نداشته و اتفاقا جزو اقشار کم درآمد جامعه هم به شمار می‌روند.</p>
      <p>ج. کارخانه کارگر یک شرکت خدماتی گفت: حقوق من ماهانه کمتر از دو میلیون تومان است اما با این حال، مبلغی تحت عنوان کمک معیشتی به حسابم واریز نشده است. البته من یارانه بگیر هستم اما تاکنون کمک معیشتی را دریافت نکرده ام.</p>
      <p>علی. خ که جزو قشر فرهنگی است و سالها معلم بوده است، گفت: اگرچه دولت اعلام کرد که معلمان جزو اقشار دریافت کننده کمک معیشتی هستند اما دیشب که مرحله سوم هم واریز شد، برای من با ۲۸ سال سابقه کار و دریافتی زیر ۳ میلیون تومان، یارانه ای تحت عنوان کمک معیشتی واریز نشد.</p>
      <p>بررسی از یک موسسه فرهنگی صد نفره با متوسط حقوق ۲ میلیون و ۸۰۰ هزار تا ۳ میلیون تومان نشان می دهد که از این تعداد تنها ۱۰ نفر مشمول دریافت کمک معیشتی دولت شده اند.</p>
      <p>در این بین پیگیری ها از مستمری بگیران و فرهنگیان حکایت از این دارد که بخش عمده ای از این افراد، در مرحله اول یعنی دوشنبه شب گذشته، کمک معیشتی دولت را دریافت کرده اند.</p>
      <p>همچنین پیگیری ها از اقشار تحت پوشش کمیته امداد امام خمینی (ره) و سازمان بهزیستی نشان می دهد که بیشتر این افراد نیز در مرحله اول، مشمول کمک معیشتی دولت شده و دوشنبه شب هفته گذشته این مبلغ را دریافت کرده اند.</p>
      <p>منبع: مهر</p>
    </article>
  </body>
</html>