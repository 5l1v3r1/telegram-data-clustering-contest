<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220941/legendarny-dusan-galis-oslavuje-zivotne-jubileum-nic-by-som-nemenil-nemam-za-cim-banovat"/>
    <meta property="og:site_name" content="Športky.sk"/>
    <meta property="article:published_time" content="2019-11-24T10:10:00+00:00"/>
    <meta property="og:title" content="Legendárny Dušan Galis oslavuje životné jubileum: Nič by som nemenil, nemám za čím banovať!"/>
    <meta property="og:description" content="BRATISLAVA – Jeden z najúspešnejších slovenských futbalových trénerov Dušan Galis oslávil v nedeľu 70. narodeniny. Pri príležitosti životného jubilea zbilancoval v televíznom štúdiu TABLET.TV svoju ..."/>
  </head>
  <body>
    <article>
      <h1>Legendárny Dušan Galis oslavuje životné jubileum: Nič by som nemenil, nemám za čím banovať!</h1>
      <address>
        <time datetime="2019-11-24T10:10:00+00:00">24 Nov 2019, 10:10</time>
      </address>
      <p>BRATISLAVA – Jeden z najúspešnejších slovenských futbalových trénerov Dušan Galis oslávil v nedeľu 70. narodeniny. Pri príležitosti životného jubilea zbilancoval v televíznom štúdiu TABLET.TV svoju športovú kariéru, spomenul najvýznamnejšie míľniky a ako bývalý reprezentačný kormidelník futbalistov SR ponúkol aj svoj stručný pohľad na účinkovanie súčasného národného tímu v kvalifikácii o postup na EURO 2020.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/dusan-galis-531139.jpg"/>
            <figcaption>Dušan Galis<cite><b>Zdroj:</b> TASR/Martin Baumann</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/slovensko-azerbajdzan-530645.jpg"/>
            <figcaption>Slovenskí reprezentanti ďakujú fanúšikom<cite><b>Zdroj:</b> TASR/Martin Baumann</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/dusan-galis-531141.jpg"/>
            <figcaption>Dušan Galis<cite><b>Zdroj:</b> TASR/Radovan Stoklasa</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/dusan-galis-467519.jpg"/>
            <figcaption>Dušan Galis<cite><b>Zdroj:</b> TASR - Martin Baumann</cite></figcaption>
          </figure>
        </slideshow>
        <p>V konkurencii Chorvátska, Walesu, Maďarska a Azerbajdžanu obsadili slovenskí futbalisti v E-skupine kvalifikácie EURO 2020 nepostupovú 3. priečku. <i><b>"Myslím si, že je to reálne odzrkadlenie toho, na čo naša reprezentácia, ktorá je momentálne vo fáze určitej prestavby, v súčasnosti má. Na druhej strane, áno, slovenská futbalová verejnosť očakávala, že skončíme do druhého miesta, no zápasy, ktoré sme mali uhrať na remízu, alebo v nich bodovať naplno, nám nevyšli. No ešte nie je nič stratené, najbližšie nás čaká barážový duel s Írskom a ja osobne vidím pred týmto súbojom reálnu šancu na úspech. To musia však chlapci k nemu pristúpiť s úplne iným nasadením a inou túžbe po víťazstve, ako tomu bolo napríklad pred pár dňami v Chorvátsku. Proti takémuto súperovi musí 90 percent hráčov základnej zostavy podať nadpriemerný výkon. Priemerný nestačí,"</b></i> rozhovoril sa Galis, ktorého zaskočilo, že slovenskí futbalisti podávali v jednotlivých zápasoch kvalifikácie diametrálne odlišné výkony.</p>
        <figure>
          <img src="https://sportky.zoznam.sk/cacheImg/obr/1200px/slovensko-azerbajdzan-530645.jpg"/>
          <figcaption>Slovenskí reprezentanti ďakujú fanúšikom<cite><b>Zdroj:</b> TASR/Martin Baumann</cite></figcaption>
        </figure>
        <p>Napriek neúspechu v kvalifikačnej skupine majú zverenci trénera Pavla Hapala stále reálnu šancu postúpiť na EURO 2020. To však musia v marcovej baráži zdolať Írsko a následne aj jedného z dvojice Severného Írsko – Bosna a Hercegovina. Galis baráž, aj keď v inej forme, ako reprezentačný tréner pred 14 rokmi zažil, pričom išlo o dva vzájomné zápasy so Španielskom (1:5 a 1:1) v kvalifikácii MS 2006.</p>
        <h3>Svoje zohrala aj diplomacia</h3>
        <p><i><b>"Už samotný žreb baráže bol zvláštny, a tak škoda, že nám do cesty neprisúdil Nórov. Šanca postúpiť na svetový šampionát by bola v tom prípade reálnejšia. Dostali sme však Španielov a presadiť sa proti krajine, ktorej lige kraľujú také kluby ako Real Madrid, Barcelona, FC Sevilla či Atletico Madrid, je nesmierne náročné. Nechcem sa teraz vyhovárať, ale svoje zohrala aj diplomacia. Môže sa so mnou hocikto hádať, ale nikto mi to nevyvráti. Uznávam, že v prvom zápase sme nehrali dobre, no ani zďaleka dobré neboli ani výkony rozhodcov. Neskôr sa to aj potvrdilo, keď ich vyhodili z talianskej ligy. A ak sa nemýlim, tak to bolo pre korupciu,"</b></i> vrátil sa myšlienkami 14 rokov dozadu Galis, ktorý bol v onom zápase vykázaný na tribúnu.</p>
        <figure>
          <img src="https://sportky.zoznam.sk/cacheImg/obr/1200px/dusan-galis-531141.jpg"/>
          <figcaption>Dušan Galis<cite><b>Zdroj:</b> TASR/Radovan Stoklasa</cite></figcaption>
        </figure>
        <p>Ako hráč mal odchovanec dolnokubínskeho futbalu nemalý podiel na tom, že sa Československo prebojovalo na ME 1976, na konci ktorých sa v Belehrade 20. júna toho roku tešili jeho hráči zo zisku titulu majstra Európy. Galisov hviezdny okamih sa však odohral 235 dní predtým. Konkrétne 30. októbra 1975 na bratislavskom Tehelnom poli, keď jeho gólová hlavička rozhodla o výhre nad Anglickom 2:1 a zároveň aj o postupe ČSSR na európsky šampionát.</p>
        <h3>Jediný reprezentačný gól</h3>
        <p><i><b>"Zaujímavé je, že to bol môj jediný reprezentačný gól a stále sa o ňom píše. O takom Mariánovi Masnom, ktorý bol futbalový bohém a lepší odo mňa o tristo percent, sa nepíše nič. To mi príde nespravodlivé. Aby som sa však vrátil k zápasu s Anglickom a môjmu gólu, mimochodom, aj naň mi prihrával Masný, musím povedať toľko, že ja som bol vždy citlivý na fanúšikov. Keď vás totiž dostanú do tranzu, je vám všetko jedno, nič vás nebolí a hráte len pre nich. A tak to bolo aj v tomto súboji,"</b></i> pokračoval Galis, ktorý sa môže taktiež pýšiť titulom majstra Európy, hoci v záverečných dvoch zápasoch proti Holandsku (3:1 po predĺžení) a Nemecku (3:2 po jedenástkovom rozstrele) nenastúpil.</p>
        <figure>
          <img src="https://sportky.zoznam.sk/cacheImg/obr/1200px/dusan-galis-467519.jpg"/>
          <figcaption>Dušan Galis<cite><b>Zdroj:</b> TASR - Martin Baumann</cite></figcaption>
        </figure>
        <p>V pozícii kouča prežil zlaté časy v bratislavskom Slovane, s ktorým získal jeden federálny (1992) a štyri slovenské tituly (1994 – 96 a 2013). O to kontroverznejší bol v roku 1997 jeho trénerský prestup do Spartaka Trnava, ktorý je odvekým a zároveň najväčším rivalom "belasých".<i><b> "Bol som prekvapený, ako ma prijali trnavskí fanúšikovia, nemôžem na nich povedať jedno krivé slovo. Šok som však zažil krátko predtým, a to, keď ma v Slovane odvolali a nikto mi nepovedal prečo. Ja sám som tušil, prečo sa to stalo, no prišla ponuka z Trnavy a ďalej som to už neriešil. V Spartaku som mal potom pod palcom kvalitné mužstvo, povedal by som, že dokonca lepšie ako 1. FC Košice, no ekonomika v takýchto prípadoch nepustí. Ak si môže niekto pozvať na priateľský duel Juventus Turín, niet sa o čom baviť...," </b></i>vysvetlil Galis, ktorý v sezóne 1997/98 skončil s Trnavčanmi v lige druhý, iba bod za majstrovskými Košicami. Miernou náplasťou boli triumfy Spartaka v Slovenskom i Matičnom pohári.</p>
        <h3>Čo bolo, to bolo</h3>
        <p>Ak by sa čerstvý sedemdesiatnik obhliadol za svojou športovou kariérou, urobil by niečo inak, alebo je všetko, ako má byť? <i><b>"Čo bolo, to bolo, treba sa pozerať dopredu, treba sa starať o to, aby bol človek zdravý, a aby bola jeho rodina v poriadku. Banovať za tým, čo bolo, to určite nie. To nikdy nebudem. Otvorene však musím povedať, že nikdy by som nemenil svoju mladosť za mladosť súčasných mladých ľudí. Nikdy v živote! Detstvo, medziľudské vzťahy, ochota si vzájomne pomáhať, pokora, slušnosť a mnoho iných vecí, bolo za mojich čias o niečom úplne inom. A práve to dnešnej mládeži veľmi chýba,"</b></i> dodal Galis, ktorý životné jubileum oslávil v kruhu rodiny a niekoľkých blízkych priateľov.</p>
        <footer><b>Zdroj:</b> TASR<br/><b>Foto:</b> TASR/Martin Baumann</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/220925/slovensky-futbal-v-slzach-tragicka-smrt-mladeho-reprezentanta"/>
          <a href="https://sportky.zoznam.sk/c/220791/posledna-sanca-pre-futbalovu-reprezentaciu-slovaci-to-budu-mat-tazke-o-vsetkom-rozhodol-zreb"/>
          <a href="https://sportky.zoznam.sk/c/220701/video-bale-poriadne-provokoval-hviezdny-real-doslova-sokujuca-reakcia-zidana"/>
          <a href="https://sportky.zoznam.sk/c/220699/rumunski-fanusikovia-sa-nevedia-vpratat-do-koze-rasizmus-tu-nema-miesto-uefa-bude-trestat"/>
        </related>
      </anchor>
    </article>
  </body>
</html>