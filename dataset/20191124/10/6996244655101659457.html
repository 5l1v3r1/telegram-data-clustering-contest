<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709701"/>
    <meta property="og:site_name" content="ישראל היום"/>
    <meta property="article:published_time" content="2019-11-24T10:34:12+00:00"/>
    <meta property="og:title" content="עתירה ראשונה לבג&quot;ץ: על נתניהו להתפטר לאלתר מתפקידו כראש הממשלה"/>
    <meta property="og:description" content="פוליטי"/>
  </head>
  <body>
    <article>
      <h1>עתירה ראשונה לבג"ץ: על נתניהו להתפטר לאלתר מתפקידו כראש הממשלה</h1>
      <h2>לאחר הגשת כתב האישום נגד ראש הממשלה נתניהו בגין עבירות שוחד, מרמה והפרת אמונים, דורשים בתנועה לאיכות השלטון מבית המשפט להתערב • יו"ר התנועה, עו"ד אליעד שרגא: "אוי לנו אם ראש ממשלה עם כתב אישום יגרור את מדינת ישראל כולה יחד לבית המשפט"</h2>
      <address><time datetime="2019-11-24T10:34:12+00:00">24 Nov 2019, 10:34</time> by <a rel="author" href="https://www.israelhayom.co.il/writer_articles?tid=37489" target="_blank">יאיר אלטמן</a></address>
      <p>התנועה לאיכות השלטון הגישה הבוקר (ראשון) עתירה דחופה לבג"ץ, ובה דרשה כי נוכח חומרת המעשים המיוחסים לראש הממשלה בכתב האישום ונוכח הפגיעה הקשה שהישארותו של נתניהו בתפקידיו המיניסטריאליים צפויה לגרום לאמון הציבור ברשויות השלטון, בתקינות פעולתו ובטוהר המידות בו – מבקשת התנועה כי בית המשפט יורה לנתניהו להתפטר מתפקידו – זאת בהלימה לפסיקת בית המשפט והנוהג החוקתי שהתגבש בנושא ב- 25 השנים האחרונות.</p>
      <p>בעתירה שהגושה היום, דורשת התנועה כי בנימין נתניהו יתפטר מתפקידו כראש ממשלה, וכן יממש את סמכותו ויפעל בהתאם להלכה שקבע בית המשפט בעניינם של השר דרעי וסגן השר פנחסי, ויעביר את עצמו מתפקידיו כשר. בנוסף, דורשת התנועה כי בית המשפט יורה לממשלת ישראל למנות ממלא מקום לראש הממשלה מבין השרים.</p>
      <p>
        <b>עוד בנושא: </b>
      </p>
      <p>
        <b>• <a href="https://www.israelhayom.co.il/article/709589">ההימור של גדעון סער</a></b>
      </p>
      <p>• <a href="https://www.israelhayom.co.il/article/709401">איך סיקרו בעולם את החלטת היועמ"ש בתיקי נתניהו?</a></p>
      <p>• <a href="https://www.israelhayom.co.il/article/709433">נתניהו: "נקבל את הכרעת בית המשפט, זו המסגרת ונפעל לפיה"</a></p>
      <p>• <a href="https://www.israelhayom.co.il/article/709331">החלטת היועמ"ש בתיקי נתניהו - יריית הפתיחה לקמפיין הבחירות</a></p>
      <p>• <a href="https://www.israelhayom.co.il/article/709275">כתב האישום המלא נגד ראש הממשלה נתניהו</a></p>
      <p>לחילופין, מבקשת התנועה כי ראש הממשלה יכריז על נבצרותו הזמנית, לפי חוק היסוד. אם לא יעשה כן, טוענת התנועה, יהיה על היועץ המשפטי לממשלה להורות לו להכריז על נבצרותו. כל זאת, לאור חוסר הסבירות הקיצוני בהחלטתו של רה"מ שלא להתפטר מתפקידיו, לאור הלכותיו ארוכות השנים של בית המשפט העליון בעניין מינוי בכירים בשירות הציבורי.</p>
      <figure>
        <img src="https://www.israelhayom.co.il/sites/default/files/u117273/1711_2012-01-10-3.jpg"/>
        <figcaption>
          <b>דיון בנושא איכות השילטון בבג"ץ // צילום ארכיון: יואב ארי דודקביץ</b>
        </figcaption>
      </figure>
      <p>עו"ד תומר נאור, היועץ המשפטי של התנועה: "הגשת כתב אישום כנגד ראש ממשלה מכהן היא חציית קו אדום ופגיעה קשה באמון הציבור ברשויות השלטון במדינת ישראל. ראש ממשלת מעבר זמנית שלא קיבלה את אמון הכנסת הנוכחית, לא יוכל לכהן בעת שמרחף עליו צלו הכבד של כתב האישום בעבירות החמורות ביותר שיכול לעבור נבחר ציבור, ולצערנו הרב דומה כי אין מנוס מהתערבותו של בית המשפט".</p>
      <p>יו"ר התנועה לאיכות השלטון, ד"ר אליעד שרגא: "ראש ממשלה תחת כתב אישום לא יכול לכהן בתפקידו אפילו דקה אחת. יש לאפשר לו למצות את כל האפשרויות ולהילחם על חפותו כאדם פרטי, אבל אוי לנו אם ראש הממשלה יגרור את כל המדינה יחד  איתו לבית המשפט. זה לא הגון וזה לא מוסרי. אנחנו בתנועה לאיכות השלטון עדיין מקווים שראש הממשלה יתעשת ויודיע בעצמו על התפטרותו המידית מהתפקיד, על מנת שלא נגיע למצב שבית המשפט מאלץ אותו להתפטר. זה לא מכבודו ולא מכבודה של מדינת ישראל".</p>
      <p>כזכור, במהלך יום חמישי בשבוע שעבר, היועץ המשפטי לממשלה, אביחי מנדבליט החליט להגיש נגד ראש הממשלה נתניהו כתבי אישום על שוחד, מרמה והפרת אמונים. הוחלט להעמיד את נתניהו בתיק המתנות (1000) ובפרשת נתניהו-מוזס (2000) בהאשמות של מרמה והפרת אמונים, ובתיק בזק-וואלה (4000) יעמוד נתניהו בפני אישום בשוחד, בנוסף למרמה והפרת אמונים.</p>
    </article>
  </body>
</html>