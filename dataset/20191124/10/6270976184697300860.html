<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/24/u-tsentri-kyyeva-pobuduyut-najbilshu-mechet-v-ukrayini-dzhemilyev/"/>
    <meta property="og:site_name" content="Рубрика"/>
    <meta property="article:published_time" content="2019-11-24T10:24:24+00:00"/>
    <meta property="og:title" content="У центрі Києва побудують найбільшу мечеть в Україні, - Джемілєв"/>
    <meta property="og:description" content="Кримськотатарська громада планує за сприяння Туреччини побудувати в Києві найбільшу в Україні мечеть. Проект культової споруди, розрахованої на 5 тисяч осіб, вже готовий. Про це в ефірі телеканалу ATR повідомив народний депутат України, лідер кримськотатарського народу Мустафа Джемілєв. «З пошуками землі ми провели величезну роботу, але нічого не знайшли. І я вдячний олігархові Рінату Ахметову, який подарував […]"/>
  </head>
  <body>
    <article>
      <h1>У центрі Києва побудують найбільшу мечеть в Україні, - Джемілєв</h1>
      <address><time datetime="2019-11-24T10:24:24+00:00">24 Nov 2019, 10:24</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/05/7c73a4272607eaf1eb1aebe499038f4a-860x580-c-1.jpg"/>
      </figure>
      <p>
        <b>
          <b>Кримськотатарська громада планує за сприяння Туреччини побудувати в Києві найбільшу в Україні мечеть. Проект культової споруди, розрахованої на 5 тисяч осіб, вже готовий.</b>
        </b>
      </p>
      <p>Про це в ефірі телеканалу ATR повідомив народний депутат України, лідер кримськотатарського народу Мустафа Джемілєв.</p>
      <p>«З пошуками землі ми провели величезну роботу, але нічого не знайшли. І я вдячний олігархові Рінату Ахметову, який подарував нам ділянку, яка коштує близько 5 мільйонів доларів. Ми про це повідомили Туреччину, проекти вже готові, бюджет теж. Були невеликі розбіжності. Туреччина наполягала: ви, мовляв, плануєте мечеть на 10 тисяч осіб, проте в Києві немає такого співтовариства. Ми відповідали: «Але це мечеть не тільки для кримських татар, а й для всіх мусульман». Зрештою домовилися будувати мечеть на 5 тисяч віруючих. І навіть це буде найбільшою мечеттю в Україні», – розповів Джемілєв.</p>
      <p>За його словами, також вирішується питання будівництва житла для кримських татар, які вимушено покинули Крим і через переслідування окупантів не можуть повернутися додому. Будувати нові квартири для кримських татар планують у Дніпрі, Харкові, Одесі, Херсоні та Львові.</p>
      <p>У Києві, уточнив Джемілєв, у зв’язку з достатнім ринком нерухомості, для кримських татар, які вимушено залишили окупований півострів, планується не будівництво, а купівля житла.</p>
    </article>
  </body>
</html>