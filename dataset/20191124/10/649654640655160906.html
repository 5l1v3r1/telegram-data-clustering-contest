<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/ekonomija/uprava-za-agrarna-placanja-se-transformise-u-platnu-agenciju/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T10:30:45+00:00"/>
    <meta property="og:title" content="Uprava za agrarna plaćanja se transformiše u platnu agenciju"/>
    <meta property="og:description" content="Direktorka Uprave za agrarna plaćanja Biljana Petrović izjavila je da se aktivno radi na tome da ta uprava bude transformisana u platnu agenciju, što je u skladu sa Akcionim planom za pregovaračko Poglavlje 11 u procesu pristupanja Srbije Evropskoj uniji."/>
  </head>
  <body>
    <article>
      <h1>Uprava za agrarna plaćanja se transformiše u platnu agenciju</h1>
      <address><time datetime="2019-11-24T10:30:45+00:00">24 Nov 2019, 10:30</time> by <a rel="author">Beta</a></address>
      <p>
        <b>Direktorka Uprave za agrarna plaćanja Biljana Petrović izjavila je da se aktivno radi na tome da ta uprava bude transformisana u platnu agenciju, što je u skladu sa Akcionim planom za pregovaračko Poglavlje 11 u procesu pristupanja Srbije Evropskoj uniji.</b>
      </p>
      <p>„Aktivno radimo na postizanju tog cilja jer nam je tehnički i kadrovski opremljena platna agencija neophodna za zatvaranje ovog veoma značajnog pregovaračkog poglavlja i priprema za sprovođenje Zajedničke poljoprivredne politike EU, pre svega prvog stuba koji se odnosi na direktna plaćanja u poljoprivredi“, kazala je Petrović za poljoprivredni portal Agrofin.</p>
      <p>Ona je dodala da bi Uprava za agrarna plaćanja kao platna agencija imala veću nezavisnost i efikasnost u radu, ali i veće prisustvo na terenu kroz regionalne kancelarije koje su planirane u nekoliko gradova Srbije i navela da je do sada objavljeno i sprovedeno pet IPARD javnih poziva, na koje je pristiglo 736 zahteva, a 118 poljoprivrednika je isplaćeno.</p>
      <p>Kako je kazala, u toku su dva javna poziva koja se sprovode u okviru Mere 1 Investicije u fizičku imovinu poljoprivrednih gazdinstava, a odziv je u okviru očekivanog i najveći broj zahteva je pristigao za nabavku novog traktora – već 180 zahteva, a konkurs je još uvek u toku.</p>
      <p>Petrović je rekla da je Uprava za agrarna plaćanja u ovoj godini intenzivno sprovodila aktivnosti vezane za digitalizaciju sistema isplate podsticaja u poljoprivredi pa je realizovan pilot projekat elektronskog podnošenja zahteva za podsticaje po košnici pčela, a razvijen je i softver za elektronsku obradu IPARD zahteva.</p>
      <p>Ona je navela da mala poljoprivredna gazdinstva mogu da računaju na podršku iz nacionalnog budžeta u svim investicionim merama pa i pri nabavci novog traktora, a pravilnik kojim će se regulisati nabavka traktora je u procesu izrade.</p>
      <p>„U ovom trenutku mogu reći da je reč o traktorima jačine do 60 kilovata, a njime će biti obuhvaćeni korisnici koji obimom proizvodnje – registrovanim površinama zemlje, brojem životinja ili kapacitetima za odgoj životinja ne ispunjavaju IPARD uslove. Na primer, ako se neko bavi proizvodnjom maline, a ima manje od dva hektara pod zasadom ovog voća, moći će da nabavi traktor kroz nacionalni program“, kazala je Petrović.</p>
      <p>Dodala je da je konkurs za podršku mladim poljoprivrednicima objavljen 17. oktobra i do sada je na njega podneto 500 prijava.</p>
      <p>„Do kraja konkursa, 31. decembra 2019. godine, očekujemo veliki broj prijava, naročito ako imamo u vidu da su uslovi ove godine povoljniji – pravo ostvaruju svi korisnici čija su gazdinstva osnovana posle 1. januara 2018. godine i koji su posle tog datuma postali nosioci gazdinstva“, navela je Petrović.</p>
      <h3>Povezani tekstovi:</h3>
    </article>
  </body>
</html>