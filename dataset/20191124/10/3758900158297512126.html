<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-wilder-obronil-pas-mistrza-swiata-pokonal-przez-nokaut-ortiz,nId,3352223"/>
    <meta property="og:site_name" content="RMF24"/>
    <meta property="article:published_time" content="2019-11-24T10:15:53+00:00"/>
    <meta property="og:title" content="Wilder obronił pas mistrza świata. Pokonał przez nokaut Ortiza"/>
    <meta property="og:description" content="Niepokonany na zawodowych ringach Amerykanin Deontay Wilder po raz 10. obronił pas bokserskiego mistrza świata WBC kategorii ciężkiej. W Las Vegas znokautował w siódmej rundzie Kubańczyka Luisa Ortiza."/>
  </head>
  <body>
    <article>
      <h1>Wilder obronił pas mistrza świata. Pokonał przez nokaut Ortiza</h1>
      <address><time datetime="2019-11-24T10:15:53+00:00">24 Nov 2019, 10:15</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Niepokonany na zawodowych ringach Amerykanin Deontay Wilder po raz 10. obronił pas bokserskiego mistrza świata WBC kategorii ciężkiej. W Las Vegas znokautował w siódmej rundzie Kubańczyka Luisa Ortiza.</b>
      </p>
      <figure>
        <img src="https://i.iplsc.com/deontay-wilder-pokonuje-luisa-ortiza/0009EQOSOWHO2A61-C123-F4.png"/>
        <figcaption>Deontay Wilder pokonuje Luisa Ortiza<cite>/FRANCK BACHINI /PAP/EPA</cite></figcaption>
      </figure>
      <p>Wilder znów okazał się lepszy od Ortiza, w poprzednim roku zwyciężył w 10. rundzie, ale do momentu przerwania walki rewanżowej na punkty prowadził pretendent - 59:55, 59:55, 58:56.<br/><br/>W siódmej rundzie też wygrywał Kubańczyk, ale w samej końcówce wielką klasę pokazał Wilder, który trafił prawym prostym i zakończył pojedynek. Wcześniej rywalizacja nie była porywającym widowiskiem z powodu pasywnej postawy czempiona. Długo czekał na swoją szansę.<br/><br/><i>W końcu doczekałem się właściwego momentu i wyprowadziłem uderzenie</i> - stwierdził Wilder, podkreślając, że ma "wysoki iloraz inteligencji".<br/><br/>Przeciwnik dodał: <i>Próbowałem wstać... Myślę, że liczenie trwało trochę szybciej niż sądziłem</i>.<br/><br/><i>Potrzebuję idealnych dwóch sekund, aby odnieść zwycięstwo i jestem pewny, że szybko zwyciężę w sobotę. Wiem, że jestem najlepszy na świecie</i> - przyznał przed walką 34-letni Wilder, który w profesjonalnej karierze wygrał 42 walki, w tym 41 przed czasem. Rok temu zremisował z Anglikiem Tysonem Furym. Być może za kilka miesięcy dojdzie do rewanżu.<br/><br/>Z kolei 40-letni Ortiz ma na koncie 32 zwycięstwa (26 KO) i dwie porażki.<br/><br/>Na tej samej gali Meksykanin Leo Santa Cruz (37-1-1, 19 KO) wywalczył wakujący tytuł WBA wagi super piórkowej, pokonując na punkty 115:112, 117:110, 117:110 urodzonego w Meksyku reprezentanta Stanów Zjednoczonych Miguela Floresa (24-3, 12 KO).<br/><br/>Natomiast w walce o trofeum WBA w super koguciej pięściarz z USA Brandon Figueroa (20-0-1, 15 KO) zremisował z meksykańskim rywalem Julio Ceją (32-4-1, 28 KO). Pas pozostał przy Figueroi.</p>
    </article>
  </body>
</html>