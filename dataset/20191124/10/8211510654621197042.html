<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/gas-naturale-liquido-italia-distributori-rifornimento-gnl-469007.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T10:00:17+00:00"/>
    <meta property="og:title" content="Gas naturale liquido, Italia prima per distributori ma c’è un problema"/>
    <meta property="og:description" content="I rifornimenti arrivano tutti dall'estero per mancanza di infrastrutture, il paradosso di una rete leader di distribuzione"/>
  </head>
  <body>
    <article>
      <h1>Gas naturale liquido, Italia prima per distributori ma c’è un problema</h1>
      <h2>I rifornimenti arrivano tutti dall'estero per mancanza di infrastrutture, il paradosso di una rete leader di distribuzione</h2>
      <address>
        <time datetime="2019-11-24T10:00:17+00:00">24 Nov 2019, 10:00</time>
      </address>
      <p><b>[Rassegna stampa]</b> Il paradosso del gas naturale liquido in Italia: siamo primi per rete di distributori ma i rifornimenti a questi arrivano dall’estero.</p>
      <blockquote>
        <a href="https://www.formulapassion.it/automoto/mondoauto/ape-piaggio-spopola-in-india-con-le-versioni-a-gas-e-metano-401800.html">Ape Piaggio spopola in India con le versioni a gas e metano</a>
      </blockquote>
      <p>
        <i>L’Italia è al primo posto in Europa quanto a numero di distributori stradali di Gnl in grado di rifornire veicoli pesanti, a fronte di circa 2.500 i camion alimentati a gas naturale liquefatto che circolano sulle nostre strade. Pur avendo questo primato, però, il Paese, al momento, non è dotato di alcuna infrastruttura per l’approvvigionamento di questa rete di distributori e deve quindi rivolgersi all’estero per rifornirla. A lanciare l’allarme è Assogasliquidi, associazione confindustriale di settore. Questa situazione, tra l’altro, a breve si ripercuoterà anche sul comparto marittimo perché, in mancanza di rigassificatori o di depositi costieri in grado di rifornire bettoline (piccole navi cisterna per dare carburante ad altre navi), le compagnie crocieristiche italiane che hanno commissionato unità alimentate a Gnl, dovranno organizzare bunkeraggi fuori dall’Italia. Costa Crociere, ad esempio, ha già nella flotta una nave a Gnl (si tratta di AidaNova, del brand tedesco Aida, controllato dalla società tricolore) e a dicembre arriverà anche Costa Smeralda (seguiranno altre tre unità). Ma anche Msc ha in portafoglio cinque navi con propulsori a Gnl. La prima, Msc Europa, entrerà in servizio a maggio 2022. Nei giorni scorsi, peraltro, il ministro dell’Ambiente Sergio Costa ha sottolineato la necessità di utilizzare in misura sempre maggiore il Gnl. come combustibile alternativo a quelli più inquinanti. «Il mercato italiano – afferma Andrea Arzà, presidente di Assogasliquidi – sia per gli usi di automotive, sia per gli impianti industriali energivori, si serve di Gnl principalmente presso i terminali di Marsiglia (Fos Cavaou e Fos Tonkin, ndr) oppure, nei momenti di difficoltà, presso quello di Barcellona o nelle basi del Mare del Nord. Panigaglia è l’unico rigassificatore onshore che abbiamo in Italia ma al momento non ha la tecnologia per fare la caricazione di camion-autobotti: funziona solo come base a terra per rigassificare». Anche i terminali offshore Olt Lng Toscana (Livorno) e Adriatic Lng (Rovigo) non sono per ora dotati dei mezzi per caricare le bettoline. Eppure l’Italia ha attualmente oltre 55 punti vendita di Gnl, contro 36 della Spagna, 19 della Francia, 8 della Finlandia, 4 della Svezia, 2 di Belgio e Slovenia. Seguono le nazioni che hanno un solo punto vendita (Germania, Portogallo, Estonia). Proprio questa situazione, sottolinea Arzà, ha fatto sì che la maggior parte dei punti vendita italiani «sia concentrata al Centronord. Con l’assenza di logistica di basi italiane, infatti, manca la competitività per arrivare a rifornire il Centrosud. E’ quindi fondamentale che il nostro Paese si doti di infrastrutture per l’approvvigionamento, perché, in assenza di queste, è difficile raggiungere in modo competitivo aree importanti del Paese». E i pochi imprenditori che hanno aperto distributori nel Sud sono, secondo Arzà, «dei veri coraggiosi. Noi li apprezziamo e li sosteniamo perché dimostrano di credere nello sviluppo del Gnl. Però se poi, come Paese, non sapremo dotarci delle infrastrutture, questi imprenditori non avranno una grande possibilità di sostenersi, specie quando ci sarà maggiore competizione. Per contro, le aziende che chiedono il servizio del Gnl, fanno e faranno lo switch, rispetto al gasolio, se il prezzo del metano liquefatto resta in una determinata forcella di costo. Se invece risulta non competitivo, gli imprenditori di logistica e trasporto diventano molto più titubanti nell’utilizzo di veicoli sostenibili. E così si rallenta il potenziale di sviluppo e di crescita del mercato e di tutta la catena». […]</i>
        <br/>
        <b>Raoul de Forcade, Il Sole 24 Ore</b>
      </p>
      <footer>RIPRODUZIONE RISERVATA</footer>
    </article>
  </body>
</html>