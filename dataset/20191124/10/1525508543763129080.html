<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779566/%D8%B9%D9%84%D9%85-%D8%AC%D8%AF%DB%8C%D8%AF-%D9%85%D9%86%D8%AC%D8%B1-%D8%A8%D9%87-%D8%A2%D8%B1%D8%A7%D9%85%D8%B4-%D8%A8%D8%B4%D8%B1-%D8%AC%D8%AF%DB%8C%D8%AF-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:08:06+00:00"/>
    <meta property="og:title" content="سعیدرضا عاملی: علم جدید منجر به آرامش بشر جدید نشده است"/>
    <meta property="og:description" content="دبیر شورای عالی انقلاب فرهنگی گفت: محصول علم جدید منجر به آرامش بشر جدید نشده و شرایط آرامی برای انسان امروز فراهم نشده است."/>
  </head>
  <body>
    <article>
      <h1>سعیدرضا عاملی: علم جدید منجر به آرامش بشر جدید نشده است</h1>
      <address><time datetime="2019-11-24T10:08:06+00:00">24 Nov 2019, 10:08</time> by <a rel="author" href="https://www.mehrnews.com/archive?jr=352" target="_blank">سارا فرجی</a></address>
      <p>به گزارش <a href="https://www.mehrnews.com/">خبرنگار مهر</a>، مراسم افتتاحیه «پنجمین کنگره بین المللی علوم انسانی اسلامی» صبح امروز در سالن همایش های صدا و سیما برگزار شد.</p>
      <p>حجت الاسلام سعیدرضا عاملی، دبیر شورای عالی انقلاب فرهنگی گفت: محصول علم جدید منجر به آرامش بشر جدید نشده و شرایط آرامی برای انسان امروز فراهم نشده است. استوارت هال در جایی گفته است انسان جدید منطق جدیدش خواب ناآرام است. چنین انسانی وقتی در ارتباط با درون خود دچار اختلال می شود ارتباطات بیرونی اش هم مختل می شود. علوم انسانی اسلامی دو ساحت دارد؛ هستی شناسی و ساحت دوم اینکه بر مبنای شناخت هستی چه مسیری را برای زندگی انتخاب کرده ایم. کسانی که مقابل علوم انسانی اسلامی قرار می گیرند استدلال شان این است که چنین علمی فرد را دچار یکجانبه نگری می کند.</p>
      <p>حجت الاسلام عاملی گفت:  بحث توحید در علوم را امام باقر (ع) پایه گذاری کردند. ایشان بر شناخت منطق هستی تأکید می کردند و اینکه همه علوم یک منشاء دارند که باید به آن توجه کنند. علوم تجربی در بنیان خودش نوعی ابطال پذیری دارد به این معنا که از همان زمانی که به علم آزمون یافته دست پیدا می کند زیر پایش سست می شود چون ابطال پذیر است. به دلیل این ابطال پذیری مسیر جدیدی به نام شبیه سازی هستی به وجود آمد. به این معنی که در هستی DNA وجود دارد که به علم ناب دست پیدا می کند.</p>
      <p>دبیر عالی شورای انقلاب فرهنگی  ادامه داد: به موازات این رویکرد دانش دیگری به وجود آمد به نام دانش یکپارچه که به نوعی به همان حکمت قدیم خودمان برمی گردد. دانش یکپارچه تأکید می کند که دانش یک پیکره دارد. در ذیل دانش یکپارچه رویکرد چند رشته ای و بین رشته ای به موضوعات به وجود آمد و ترکیب هایی در حوزه علم پدیدار شد.</p>
      <p>وی تصریح کرد: به وجود آمدن جهان موازی عرصه دوتایی ها را فعال کرد و جهان دومی به وجود آمد که با جهان اول که جهان فیزیکی است فرق دارد. جهان اول جغرافیامحور است، اما جهان دوم ریاضی وار و رقومی است. چیزی که در گذشته جهان ذهن بود، تبدیل به جهان واقعی شد. نوآوری ها در جهان دوم عرصه بزرگتری دارند. به وجود آمدن جهان مجازی ضرورت دانش یکپارچه را گسترش داده است. علوم انسانی اسلامی علوم انسانی است که باید به مجموعه حقایق هستی توجه کند. ما هم در سهم هستی به نگرش اسلامی نیاز داریم و هم در مسیر دادن انسان نیازمند به قواعد الهی هستیم.</p>
      <p>دبیر عالی شورای انقلاب فرهنگی ادامه داد: بیداری آشفته انسان امروز محصول از بین رفتن تعادل علم است و منشا تعادل علمی هم به خدا و آموزه های دینی برمی گردد.</p>
    </article>
  </body>
</html>