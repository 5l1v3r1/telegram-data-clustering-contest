<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594233/%E0%A6%9C%E0%A7%87%E0%A6%B2%E0%A6%BE-%E0%A6%89%E0%A6%AA%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%A4%E0%A6%A8%E0%A7%8D%E0%A6%A4%E0%A7%8D%E0%A6%B0-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%A8%E0%A7%9F-%E0%A6%95%E0%A7%87%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T10:27:00+00:00"/>
    <meta property="og:title" content="জেলা-উপজেলায় স্বতন্ত্র পরীক্ষাকেন্দ্র নয় কেন: হাইকোর্ট"/>
    <meta property="og:description" content="দেশের প্রতিটি জেলা-উপজেলায় স্বতন্ত্র পরীক্ষার হল নির্মাণের নির্দেশ কেন দেওয়া হবে না, তা জানতে চেয়ে রুল জারি করেছেন হাইকোর্ট। চার সপ্তাহের মধ্যে শিক্ষা মন্ত্রণালয় সচিব, গৃহায়ণ ও গণপূর্ত মন্ত্রণালয় সচিব, সংশ্লিষ্ট জেলা প্রশাসককে এই রুলের জবাব দিতে বলা হয়েছে। জনস্বার্থে দায়ের করা এক রিটের..."/>
  </head>
  <body>
    <article>
      <h1>জেলা-উপজেলায় স্বতন্ত্র পরীক্ষাকেন্দ্র নয় কেন: হাইকোর্ট</h1>
      <address><time datetime="2019-11-24T10:27:00+00:00">24 Nov 2019, 10:27</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2017/05/28/26b4c4a9d5fdfb59b4b301d21076d091-592ad3dce41aa.jpg"/>
      </figure>
      <p>দেশের প্রতিটি জেলা-উপজেলায় স্বতন্ত্র পরীক্ষার হল নির্মাণের নির্দেশ কেন দেওয়া হবে না, তা জানতে চেয়ে রুল জারি করেছেন হাইকোর্ট। চার সপ্তাহের মধ্যে শিক্ষা মন্ত্রণালয় সচিব, গৃহায়ণ ও গণপূর্ত মন্ত্রণালয় সচিব, সংশ্লিষ্ট জেলা প্রশাসককে এই রুলের জবাব দিতে বলা হয়েছে। জনস্বার্থে দায়ের করা এক রিটের প্রাথমিক শুনানি শেষে রবিবার (২৪ নভেম্বর ) বিচারপতি এফআরএম নাজমুল আহাসান ও বিচারপতি কেএম কামরুল কাদেরের সমন্বয়ে গঠিত হাইকোর্টে বেঞ্চ এ রুল জারি করেন।</p>
      <p>আদালতে রিটের পক্ষে শুনানি করেন রিটকারী আইনজীবী সর্দার জাকির হোসেন। রাষ্ট্রপক্ষে ছিলেন সহকারী অ্যাটর্নি জেনারেল সাইফুল আলম।</p>
      <p>এই প্রসঙ্গে সর্দার জাকির হোসেন সাংবাদিকদের বলেন, ‘প্রতিবছর পিইসি, জেএসসি, এসএসসি, এইচএসসিসহ বিভিন্ন নিয়োগ পরীক্ষার সময় জেলা-উপজেলার শিক্ষা প্রতিষ্ঠানগুলো প্রায়ই বন্ধ থাকে। এতে শিক্ষার্থীদের শিক্ষাজীবন ক্ষতিগ্রস্ত হয়। তাই গত আগস্ট মাসে দেশের প্রতিটি জেলা-উপজেলায় স্বতন্ত্র পরীক্ষার হল তৈরির নির্দেশনা চেয়ে রিট দায়ের করি।’ আদালত ওই রিটের শুনানি শেষে রুল জারি করেন বলেও তিনি জানান।</p>
      <footer>/বিআই/এমএনএইচ/</footer>
    </article>
  </body>
</html>