<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/842904"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T10:26:00+00:00"/>
    <meta property="og:title" content="লজ্জাজনক রেকর্ডের খাতায় নাম লেখালেন মুমিনুল"/>
    <meta property="og:description" content="ভারত-বাংলাদেশ মধ্যকার ঐতিহাসিক দিবা-রাত্রির টেস্টে লজ্জাজনক এক রেকর্ডের খাতায় নাম লেখালেন মুমিনুল হক। রেকর্ডটি হলো দুই ইনিংসেই শূন্য রানে আউট।  গত শুক্রবার থেকে কলকাতার ইডেন গার্ডেনে শুরু হওয়া গোলাপি বলের এই টেস্টে টস জিতে আগে ব্যাটিংয়ের সিদ্ধান্ত নেন বাংলাদেশ অধিনায়ক মুমিনুল হক। প্রথম ইনিংসে ওপেনার ইমরুল কায়েসের বিদায়ের পর মাঠে নামেন মুমিনুল হক। তবে মাত্র ৭ বল খেলে উমেশ যাদবের বলে স্লিপে ক্যাচ আউট হন। দ্বিতীয় ইনিংসেও ব্যর্থ হন মুমিনুল। এবারো ৬টি বল খেলতে না খেলতেই উইকেটরক্ষকের হাতে ক্যাচ তুলে দেন তিনি।  এর মধ্য দিয়ে দুই ইনিংসে ডাক মারার লজ্জাজনক রেকর্ড গড়েন তৃতীয় বাংলাদেশি এই টেস্ট অধিনায়ক। তার আগে এই লজ্জাজনক রেকর্ডে নাম লেখান হাবিবুল বাশার সুমন ও মোহাম্মদ আশরাফুল। মুমিনুল ছাড়াও দুই ইনিংসেই শূন্য রানে আউট হওয়ার রেকর্ড গড়েছেন আরো ২৩ জন টেস্ট অধিনায়ক। ১৯০২ সালে প্রথম অধিনায়ক হিসাবে অস্ট্রেলিয়ান জোসেফ এই লজ্জার রেকর্ড দেখান। এছাড়া এই লজ্জার রেকর্ডের সাক্ষী হয়েছেন ইয়ান বোথাম, অ্যালান বোর্ডার, কোর্টনি ওয়ালশ, ওয়াকার ইউনিস, নাসির হুসেইন, স্টিফেন ফ্লেমিং, ড্যারেন স্যামি, এবি ডি ভিলিয়ার্সের মতো প্রখ্যাত ক্রিকেটাররা।…"/>
  </head>
  <body>
    <article>
      <h1>লজ্জাজনক রেকর্ডের খাতায় নাম লেখালেন মুমিনুল</h1>
      <address><time datetime="2019-11-24T10:26:00+00:00">24 Nov 2019, 10:26</time> by <a rel="author">কালের কণ্ঠ অনলাইন</a></address>
      <p>ভারত-বাংলাদেশ মধ্যকার ঐতিহাসিক দিবা-রাত্রির টেস্টে লজ্জাজনক এক রেকর্ডের খাতায় নাম লেখালেন মুমিনুল হক। রেকর্ডটি হলো দুই ইনিংসেই শূন্য রানে আউট। </p>
      <p>গত শুক্রবার থেকে কলকাতার ইডেন গার্ডেনে শুরু হওয়া গোলাপি বলের এই টেস্টে টস জিতে আগে ব্যাটিংয়ের সিদ্ধান্ত নেন বাংলাদেশ অধিনায়ক মুমিনুল হক। প্রথম ইনিংসে ওপেনার ইমরুল কায়েসের বিদায়ের পর মাঠে নামেন মুমিনুল হক। তবে মাত্র ৭ বল খেলে উমেশ যাদবের বলে স্লিপে ক্যাচ আউট হন। দ্বিতীয় ইনিংসেও ব্যর্থ হন মুমিনুল। এবারো ৬টি বল খেলতে না খেলতেই উইকেটরক্ষকের হাতে ক্যাচ তুলে দেন তিনি। </p>
      <p>এর মধ্য দিয়ে দুই ইনিংসে ডাক মারার লজ্জাজনক রেকর্ড গড়েন তৃতীয় বাংলাদেশি এই টেস্ট অধিনায়ক। তার আগে এই লজ্জাজনক রেকর্ডে নাম লেখান হাবিবুল বাশার সুমন ও মোহাম্মদ আশরাফুল।</p>
      <p>মুমিনুল ছাড়াও দুই ইনিংসেই শূন্য রানে আউট হওয়ার রেকর্ড গড়েছেন আরো ২৩ জন টেস্ট অধিনায়ক। ১৯০২ সালে প্রথম অধিনায়ক হিসাবে অস্ট্রেলিয়ান জোসেফ এই লজ্জার রেকর্ড দেখান। এছাড়া এই লজ্জার রেকর্ডের সাক্ষী হয়েছেন ইয়ান বোথাম, অ্যালান বোর্ডার, কোর্টনি ওয়ালশ, ওয়াকার ইউনিস, নাসির হুসেইন, স্টিফেন ফ্লেমিং, ড্যারেন স্যামি, এবি ডি ভিলিয়ার্সের মতো প্রখ্যাত ক্রিকেটাররা। এই তালিকায় আছেন সদ্য অধিনায়কত্ব হারানো সরফরাজ আহমেদও।</p>
    </article>
  </body>
</html>