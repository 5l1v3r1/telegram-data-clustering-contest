<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/punjab/amritsar/news/cloth-merchant-committed-suicide-in-factory-263205"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-24T10:47:35+00:00"/>
    <meta property="og:title" content="अमृतसर के कपड़ा व्यापारी ने फैक्ट्री में निगला जहरीला पदार्थ"/>
    <meta property="og:description" content="अमृतसर: चर्चित नरेश महाजन हत्या कांड में शामिल रह चुके कपड़ा व्यापारी ओमकार नाथ शर्मा उर्फ ओमी मास्टर ने आत्महत्या कर ली है। उन्होंने अपनी फैक्टरी में जहरीला पदार्थ निगला। बाद में अस्पताल में दम तोड़ दिया। थाना वेरका की पुलिस द्वारा शनिवार को मैडीकल कालेज से शव का पोस्टमार्टम करवा कर परिजनों को सौंप दिया गया। पॉश इलाका ग्रीन एवेन्यू की कोठी नंबर 374ए में रहने वाले ओमकार नाथ शर्मा पुत्र मेहर चंद की वल्ला वेरका बाईपास पर कपड़े की फैक्टरी है। अमृतसर के चर्चित नरेश महाजन हत्या कांड को लेकर ओमकार नाथ शर्मा अभी तक चर्चा में थे।"/>
  </head>
  <body>
    <article>
      <h1>अमृतसर के कपड़ा व्यापारी ने फैक्ट्री में निगला जहरीला पदार्थ</h1>
      <address><time datetime="2019-11-24T10:47:35+00:00">24 Nov 2019, 10:47</time> by <a rel="author">Harman</a></address>
      <p>अमृतसर: चर्चित नरेश महाजन हत्या कांड में शामिल रह चुके कपड़ा व्यापारी ओमकार नाथ शर्मा उर्फ ओमी मास्टर ने आत्महत्या कर ली है। उन्होंने अपनी फैक्टरी में जहरीला पदार्थ निगला। बाद में अस्पताल में दम तोड़ दिया। थाना वेरका की पुलिस द्वारा शनिवार को मैडीकल कालेज से शव का पोस्टमार्टम करवा कर परिजनों को सौंप दिया गया। पॉश इलाका ग्रीन एवेन्यू की कोठी नंबर 374ए में रहने वाले ओमकार नाथ शर्मा पुत्र मेहर चंद की वल्ला वेरका बाईपास पर कपड़े की फैक्टरी है। अमृतसर के चर्चित नरेश महाजन हत्या कांड को लेकर ओमकार नाथ शर्मा अभी तक चर्चा में थे।</p>
      <p>22 अक्तूबर, 1998 को पुतलीघर स्थित ओ.बी.सी. बैंक के मैनेजर नरेश महाजन की लाश एक कार में रंजीत एवेन्यु इलाके में मिली थी। उस समय पुलिस द्वारा केस दर्ज कर मामले की जांच शुरू की गई। नरेश महाजन के भाई द्वारा अपने भाई की मौत की उच्च स्तरीय जांच की मांग की गई। इसके चलते पहले एस.पी. रैंक के अधिकारी एस.एस.पी. मान, फिर एस.एस. बराड़, फिर दर्शन सिंह मान, आई.पी.एस. नरेश अरोड़ा, सिद्धार्थ चट्टोपाध्याय और नागेशवर राव द्वारा जांच की गई। आरोपी इतनी पहुंच वाले थे कि सभी पुलिस अधिकारी उनके आगे बेबस नजर आए। जांच किसी नतीजे पर नहीं पहुंची। जबकि पहले ही दिन शक की सुई कई आरोपियों पर थी। </p>
      <p>आईपीएस अधिकारी जतिंदर जैन ने अपनी जांच में ओमकार नाथ शर्मा समेत कई लोगों को नरेश महाजन की हत्या के केस में नामजद किया। इसके बावजूद भी पुलिस ने आरोपियों को हाथ नहीं लगाया। 11 जुलाई, 2001 को मामला पंजाब एंड हरियाणा हाईकोर्ट में पहुंचा। हाईकोर्ट द्वारा सी.बी.आई. को जांच सौंपी गई। सी.बी.आई. द्वारा भी इस केस में कई बार जांच की। सी.बी.आई. की भी आरोपियों के आगे एक नहीं चली। आखिरकार सी.बी.आई. ने इस केस को रद्द करने की मांग की। मगर वर्ष 2015 में सी.बी.आई. की पटियाला अदालत ने सी.बी.आई. के केस को रद्द करने की मांग को खारिज कर दिया। इस केस की दोबारा से जांच करने का आदेश जारी किया। यह मामला इतना चर्चित था कि इसकी गूंज दिल्ली तक राज्य सभा में भी गूंजी।</p>
      <p>थाना वेरका के एएसआई लखविंदर सिंह के अनुसार ओमकार नाथ शर्मा ने शुक्रवार की शाम को अपनी कपड़ा फैक्टरी में सल्फास की गोलियां निकल लीं। परिजनों द्वारा उन्हें इलाज के लिए एस्कार्ट अस्पताल दाखिल करवाया गया। जहां पर मौत हो गई। अस्पताल से सूचना मिलने के बाद पुलिस हरकत में आई। पुलिस ने शव कब्जे में लिया। थाना वेरका के मुंशी रंजीत सिंह के बयानों पर पुलिस द्वारा धारा 174 के तहत कार्रवाई कर शव का पोस्टमार्टम करवाया गया है। जांच अधिकारी का कहना है कि परिजनों ने पुलिस को बताया कि ओमकार नाथ शर्मा पिछले कुछ दिनों से परेशान रहते थे। इसी परेशानी के चलते आत्महत्या की है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> cloth merchant committed suicide in factory</p>
    </article>
  </body>
</html>