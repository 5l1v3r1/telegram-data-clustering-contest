<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301568/%D8%AA%D8%AD%D9%88%DB%8C%D9%84-%DB%B1%DB%B6-%D9%87%D8%B2%D8%A7%D8%B1-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:13:33+00:00"/>
    <meta property="og:title" content="تحویل ۱۶ هزار کارت سوخت در مازندران"/>
    <meta property="og:description" content="ایسنا/مازندران مدیر عامل شرکت پست مازندران از تحویل ۱۶ هزار کارت سوخت از ابتدای اجرای طرح جدید سهمیه بندی بنزین (جمعه ۲۴ آبان) تا دیروز خبر داد."/>
  </head>
  <body>
    <article>
      <h1>تحویل ۱۶ هزار کارت سوخت در مازندران</h1>
      <address><time datetime="2019-11-24T10:13:33+00:00">24 Nov 2019, 10:13</time> by <a rel="author">بهناز مقدس</a></address>
      <p>ایسنا/مازندران مدیر عامل شرکت پست مازندران از تحویل ۱۶ هزار کارت سوخت از ابتدای اجرای طرح جدید سهمیه بندی بنزین (جمعه ۲۴ آبان) تا دیروز خبر داد.</p>
      <p>حسین کرمی در جمع خبرنگاران با بیان اینکه صاحبان خودرو که فاقد کارت سوخت هستند می‌توانند با مراجعه به مراکز پلیس به‌علاوه ۱۰ برای دریافت کارت سوخت اقدام کنند، گفت: ادامه عملیات ثبت نام و توزیع کارت سوخت خودروها در باجه‌های پست استان همه روزه از ساعت ۷ و نیم صبح تا ۲۰ عصر انجام می‌شود.<br/>وی تصریح کرد: شهروندان در صورت نداشتن بارکد پستی می‌توانند با مراجعه به سامانه epolice.ir یا ارسال شماره VIN خودرو به سامانه پیامکی ۱۱۰۱۲۰۲۰۲۰ و همچنین مراجعه به یکی از دفاتر پلیس ۱۰+ در کل کشور، برای دریافت بارکد یا شناسه پستی اقدام کنند.<br/>مدیر عامل شرکت پست مازندران خاطرنشان کرد: شهروندان در صورت داشتن  بارکد پستی باید به بخش رهگیری مرسولات به نشانی https://newtracking.post.ir در سامانه شرکت ملی پست مراجعه کنند تا از آخرین وضع و باجه پستی که کارت سوخت در آنجا نگهداری می‌شود، مطلع شوند.<br/>کرمی کامل نبودن آدرس گیرنده و نبود اشخاص در منازل را از مهم‌ترین دلایل باقی ماندن کارت‌های سوخت در باجه معطله برشمرد و از مردم خواست برای سرعت و سهولت دریافت کارت سوخت در درج آدرس پستی دقت داشته باشند.<br/>وی یادآور شد: کارت‌های سوخت پس از صدور در مدت زمان حداکثر ۴۸ ساعت میان صاحبان خودرو توزیع می‌شود.</p>
      <p>انتهای پیام</p>
    </article>
  </body>
</html>