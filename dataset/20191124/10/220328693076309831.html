<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/prviyat-u-nas-robot-chovek-tezhi-50-kg-407500.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T10:27:07+00:00"/>
    <meta property="og:title" content="Първият у нас робот-човек тежи 50 кг"/>
    <meta property="og:description" content="Направен е от втора употреба части на различни електронни устройства"/>
  </head>
  <body>
    <article>
      <h1>Първият у нас робот-човек тежи 50 кг</h1>
      <address><time datetime="2019-11-24T10:27:07+00:00">24 Nov 2019, 10:27</time> by <a rel="author">Редактори, кадър бТВ</a></address>
      <p>1,70 м високи и 50 кг тежък е първият създаден от българин у нас хуманоиден робот. Направен е от втора употреба части на различни електронни устройства. Може да разпознава предмети, да се движи, а в бъдеще би могъл дори да проговори. Негов създател е Росен Христов, става ясно от репортаж на бТВ.</p>
      <p>Главата на Роки има две камери, които се местят във всички посоки, с цел да разпознават даден обект. Ръката му наподобява човешката. Всеки пръст се задвижва с отделен механизъм.</p>
      <p>„Задвижването на пръстите е от машинка за счупено DVD, втора употреба. Движението на очите е също от такива машинки за DVD-та, за CD-та. Като цяло торсът е кутия от компютър, завъртяна вертикално”, разкрива създателят на Роки и разказва, че в създаването на робота е използвано и кошче за боклук.</p>
      <p>Роки е създаден преди 5 години, но преди месец излиза от своя дом за първи път за единственото в страната изложение за младежко техническо творчество в Горна Оряховица.</p>
      <p>Причината да го крие толкова дълго Росен обяснява, че когато проектира, винаги си мисли, че не е на достатъчно ниво. „Ако го представя някъде, хората няма да го харесат – може би от такава гледна точка. Че не е достатъчно добро, за да го представя някъде”.</p>
      <p>Всъщност разработката му е достатъчно добра и му носи първо място на изложението.</p>
      <p>Футбол между роботи: В двубоите сили премериха над 200 отбора</p>
      <p>„Искам да мотивирам и останалите хора, защото по този начин може да се изгражда нагоре и нагоре. За един такъв проект, според мен, са нужни на първо място средства и време, на второ място време и средства и на трето място може би не толкова важно, но екип от повече хора, за да може да станат по-бързо нещата”, казва Росен.</p>
      <p>Според създателят на Роки „имаме поле за развитие на роботиката”. „Има достатъчно хора, които разбират от тези работи, за да правят по-сериозни проекти”, казва Росен.</p>
      <p>Изобретяването на такъв Робот извън България струва стотици хиляди. А за създаването на Роки, Росен е похарчил не повече от 2000 лева.</p>
      <p>Младият изобретател  следва първо в Шуменския университет, а по-късно завършва и Варненския. Машинен инженер е по професия, но никога преди това не е изучавал или практикувал програмиране.</p>
      <p>„Обичам да изобретявам разни неща. Имам много изобретения като малък. Може би във втори клас хванах за първи път поялник. Това е устройство, с което се правят платки. И може би покрай баща ми се запалих, защото той се занимава с електроника и като цяло ми се отдава това – да изобретявам някакви неща”, разказва Росен.</p>
      <p>Никой от съседите му не подозира какво има в гаража му под блока. Роки всъщност е неговият дипломен проект, но и неговата сбъдната детска мечта.</p>
      <p>„Когато го представих в университета, той съответно не беше там, беше на клип – те не повярваха, че съм го направил, което е нормално и аз не бях виждал хуманоиден робот до тогава”, споделя младият изобретател.</p>
      <p>Роботиката не е единственият му талант. Росен е бивш професионален състезател по бокс. В 8 клас пише първия си фантастичен роман, а в свободното си време рисува. Освен Роки, младият талант има и други изобретения. Мечтае да създаде робот, който  може да говори и да помага на работното място, в домакинствата или на хора в неравностойно положение.</p>
      <p>„Предпочитам да остана в България, не извън страната. Целта ми е да покажа, че има развитие роботиката в България. Другите страни са много по-развити, обаче аз все пак искам да остана тук”, разкрива бъдещите си планове Росен.</p>
    </article>
  </body>
</html>