<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474406-ostro-w-studiu-gasiuk-pihowicz-pis-wybral-sowieckie-metody"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T10:14:15+00:00"/>
    <meta property="og:title" content="Ostro w studiu! Gasiuk-Pihowicz: PiS wybrał sowieckie metody anulowania w trakcie głosowania; Dera: Proszę nie robić afery"/>
    <meta property="og:description" content="&quot;Nie róbmy z tego afery, skoro i tak mieli większość. Wiele głosowań się przerywa bez ogłaszania wyników &quot; - mówił Dobromir Sośnierz odnosząc sie do głosowania w Sejmie ws. wyboru nowych członków KRS."/>
  </head>
  <body>
    <article>
      <h1>Ostro w studiu! Gasiuk-Pihowicz: PiS wybrał sowieckie metody anulowania w trakcie głosowania; Dera: Proszę nie robić afery</h1>
      <address><time datetime="2019-11-24T10:14:15+00:00">24 Nov 2019, 10:14</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Politycy są podzieleni w opiniach na temat sejmowego głosowaniem ws. wyboru członków KRS. To sowieckie metody anulowania w trakcie głosowania - ocenia część opozycji. Według PiS, to szukanie skandalu w sytuacji, która nie jest nadzwyczajna ani nowa.</b>
      </p>
      <p>CZYTAJ TAKŻE: <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a></p>
      <p>
        <a href="https://wpolityce.pl/polityka/474178-zobacz-jak-wygladal-przebieg-glosowania-na-czlonkow-krs">ZOBACZ, jak wyglądał przebieg głosowania ws. członków Krajowej Rady Sądownictwa. Sejm publikuje stenogram z burzliwych obrad</a>
      </p>
      <p>
        <a href="https://wpolityce.pl/polityka/474222-prezes-pis-decyzja-pani-marszalek-byla-wlasciwa-wideo">Prezes PiS: Decyzja pani marszałek była właściwa. Wniosek o odwołanie to demonstracja polityczna. Nie doszło do przestępstwa. WIDEO</a>
      </p>
      <p>Sejm wybrał w czwartek w nocy posłów PiS: Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie miało burzliwy przebieg; było powtórzone, posłowie opozycji skandowali: „oszustwo”.</p>
      <blockquote>W normalnym demokratycznym państwie mamy procedury, które regulują taką sytuację, natomiast w państwie PiS rządzi hasło: trzeba anulować, bo przegrywamy. To po raz kolejny pokazało, jak PiS nie szanuje prawa. Sytuacja jest bez precedensu</blockquote>
      <p>— oceniła posłanka KO Kamila Gasiuk-Pihowicz w niedzielę w Polsat News. Wskazała, że nie rozumie zachowania marszałek Sejmu Elżbiety Witek, ponieważ - jak zauważyła - PiS ma większość w Sejmie, a regulamin izby przewiduje procedurę na wypadek pomyłki i jest nią reasumpcja głosowania.</p>
      <blockquote>Nie rozumiem dlaczego PiS wybrał sowieckie metody anulowania w trakcie głosowania</blockquote>
      <p>— dodała Gasiuk-Pihowicz.</p>
      <p>Także poseł Lewicy Adrian Zandberg wskazywał, że nie ma w regulaminie podstawy do anulowania głosowania.</p>
      <blockquote>Mamy procedurę reasumpcji. Jeżeli jest grupa posłów, która uważa, że ich głos został oddany źle ze względów technicznych, to ma regulaminowy sposób zwrócenia się o to. Unikanie (podania) wyniku przeprowadzonego głosowania jest zupełnie bez sensu</blockquote>
      <p>— ocenił. Zaznaczył, że rządzący mieli w poprzedniej kadencji okazję, aby zmodernizować system służący do głosowania.</p>
      <p>Także poseł KP PSL-Kukiz‘15 Władysław Teofil Bartoszewski powiedział, że marszałek Sejmu mogła zarządzić reasumpcję głosowania i wówczas nikt by nie protestował.</p>
      <blockquote>Mamy pełną świadomość tego, że większość posłów na sali należy do PiS i chcieli zagłosować tak, jak zagłosowali, ale jeżeli ktoś skończy głosowanie i nie ogłasza się wyników, to jest to bez precedensu</blockquote>
      <p>— podkreślił.</p>
      <p>Zastępca rzecznika prasowego PiS Radosław Fogiel ocenił, że opozycja próbuje dopatrzyć się skandalu w sytuacji, która nie jest niczym nadzwyczajnym i nie jest nowa, ponieważ – jak przypomniał - w 2008 i 2010 roku dochodziło do tego, że głosowanie było przerywane i rozpoczynano je od nowa.</p>
      <blockquote>Robienie z tego awantury, afery i doszukiwanie się czegoś nadzwyczajnego jest zupełnie błędne</blockquote>
      <p>— przekonywał.</p>
      <blockquote>Nie jest tak, że coś zostało źle zrobione w kwestii proceduralnej. Reasumpcja, to nie jest tak po prostu zagłosowanie ponowne, to ponowne rozpatrzenie sprawy, które podlega głosowaniu, a tutaj sprawa nie została rozpatrzona nawet po raz pierwszy</blockquote>
      <p>— dodał Fogiel.</p>
      <p>Dobromir Sośnierz z Konfederacji stwierdził z kolei, że „robienie burzy, na takim diapazonie powagi, jaki dobiega ze strony opozycji jest śmieszne i pokazuje miałkość sporów”.</p>
      <blockquote>Nie róbmy z tego afery, skoro i tak mieli większość. Wiele głosowań się przerywa bez ogłaszania wyników</blockquote>
      <p>— wskazał.</p>
      <p>Prezydencki minister Andrzej Dera akcentował, że jego doświadczenie parlamentarne – a był posłem trzy kadencje - jest takie, że zawsze były problemy z imiennymi głosowaniami.</p>
      <blockquote>To nie jest wyjątek. Kolejny Sejm, kolejne problemy i zawsze te pierwsze (problemy) są, aż się posłowie nie nauczą jak z tego w prawidłowy sposób korzystać</blockquote>
      <p>— ocenił.</p>
      <blockquote>W wyniku tego co sami posłowie wykrzykiwali do pani marszałek, pani marszałek podjęła decyzję, żeby jeszcze raz głosować, żeby głosowanie odzwierciedlało rzeczywisty wynik. Posłowie mówili: pomyliłem się, nie działają karty. Ważna rzecz – marszałek nie widzi wyników (głosowania), tylko widzi ile osób brało udział w głosowaniu i podjęła decyzję, aby głosowanie ponowić. Proszę nie robić z tego jakiejś wielkiej afery. Takie rzeczy działy się wcześniej</blockquote>
      <p>— powiedział Dera.</p>
      <p>as/PAP</p>
    </article>
  </body>
</html>