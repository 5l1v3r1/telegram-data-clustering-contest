<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/TOP-09-nevzkveta-uvedl-Czernin-a-predstavil-sve-cile-604497"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="TOP 09 nevzkvétá, uvedl Czernin a představil své cíle"/>
    <meta property="og:description" content="Delegáti pražského sněmu opoziční TOP 09 dnes volili nového předsedu. Senátor a dosavadní řadový místopředseda Tomáš Czernin v kandidátském vystoupení uvedl, že strana nevzkvétá a přešlapuje na místě. Představil svůj program, chce taky stínové ministry. Delegátům slíbil, že TOP 09 dovede k úspěchu. Druhou kandidátkou do čela strany byla poslankyně a dosavadní první místopředsedkyně Markéta Pekarová Adamová, která do strany přizvala mladé lidi a mimo jiné zdůraznila důležitost připojení ČR k eurozóně."/>
  </head>
  <body>
    <article>
      <h1>TOP 09 nevzkvétá, uvedl Czernin a představil své cíle</h1>
      <address>
        <time datetime="2019-11-24T10:01:00+00:00">24 Nov 2019, 10:01</time>
      </address>
      <p>
        <b>Delegáti pražského sněmu opoziční TOP 09 dnes volili nového předsedu. Senátor a dosavadní řadový místopředseda Tomáš Czernin v kandidátském vystoupení uvedl, že strana nevzkvétá a přešlapuje na místě. Představil svůj program, chce taky stínové ministry. Delegátům slíbil, že TOP 09 dovede k úspěchu. Druhou kandidátkou do čela strany byla poslankyně a dosavadní první místopředsedkyně Markéta Pekarová Adamová, která do strany přizvala mladé lidi a mimo jiné zdůraznila důležitost připojení ČR k eurozóně.</b>
      </p>
      <p>„Naše strana nevzkvétá,“ řekl Czernin, čímž napodobil slova prezidenta Václava Havla v jeho prvním novoročním projevu o tehdejším Československu. TOP 09 se podle Czernina nedaří prosazovat z opozice svůj dobrý program. „Máme pocit, že naše práce nemá cenu a lidé nám nenaslouchají,“ uvedl.</p>
      <p>Jeho klíčovými tématy by byly, jak uvedl, ochrana klimatu a přírodních zdrojů, bezpečnost včetně ochrany demokracie a lidských práv po celém světě, vzdělání, věda a výzkum a podpora podnikatelů. „Připravíme důchodovou reformu a reformu zdravotnictví,“ řekl Czernin. TOP 09 bude podle něho i garantem solidnosti členství Česka v EU.</p>
      <p>Czernin chce sestavit tým odborníků z řad TOP 09, kteří by představovali stínovou vládu. „Máme skvělý program a skvělé lidi,“ řekl. Volební potenciál TOP 09 se podle Czernina pohybuje v dvouciferných číslech, chtěl by ho dosáhnout. Nyní průzkumy přisuzují TOP 09 kolem pěti procent hlasů, což je hranice vstupu do Sněmovny.</p>
      <p>Pekarová Adamová, která se k řečnickému pultíku postavila po Czerninovi, uvedla, že jí udělalo radost, jak se v poslední době probudila občanská společnost. Zmínila protivládní demonstrace na Letné. Mladé lidi, kterým jsou vlastní hodnoty sametové revoluce, vyzvala, aby rozšířili řady TOP 09. „Přidejte se k nám, jste vítáni,“ vzkázala jim.</p>
      <p>Česká republika podle ní zlenivěla, a to hlavně v tom, že si přestala klást vyšší mety a cíle, které jsou přitom základem odpovědné politiky. Jednou z dalších takových met je pro Pekarovou Adamovou vstup do eurozóny.</p>
      <p>„Připojení k eurozóně je posledním krokem, abychom se stali plnohodnotným členem elitního klubu EU,“ zdůraznila. Euro je podle ní další pojistkou proti snahám zavléct ČR „opět někam na východ“.</p>
      <p>Česko podle dosavadní první místopředsedkyně TOP 09 zaspalo v otázce kvalitního vzdělávání. Další z klíčových témat, která by podle ní strana měla prosazovat, jsou vědecké názory a apely ohledně životního prostředí. TOP 09 by se měla stát vedoucí silou v ochraně přírodních zdrojů, dodala. „TOP 09 má cíl. Společně nejenže vydržíme, ale našeho cíle dosáhneme. My to dáme,“ řekla v závěru svého projevu. Delegáti sněmu ji odměnili potleskem podobně dlouhým, jaký předtím věnovali Czerninovi.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Senator-Laska-Place-vola-o-pomoc-a-dovolava-se-spravedlnosti-to-je-zfackovany-Sputnik-604487"/>
        <a href="https://www.parlamentnilisty.cz/arena/monitor/Dalsi-prevracena-lod-s-migranty-143-lidi-zachraneno-dve-zeny-se-hledaji-604475"/>
        <a href="https://www.parlamentnilisty.cz/zpravy/tiskovezpravy/CEZ-letos-opet-pomuze-rozsvitit-vanocni-stromy-na-severu-Cech-604483"/>
        <a href="https://www.parlamentnilisty.cz/politika/politici-volicum/Primator-Hrib-Navysili-jsme-pocty-mestskych-bytu-pro-ucitele-zachranare-uredniky-604476"/>
      </related>
    </article>
  </body>
</html>