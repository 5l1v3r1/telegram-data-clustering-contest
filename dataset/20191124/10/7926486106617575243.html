<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013014/%D8%AD%D9%85%D8%A7%DB%8C%D8%AA-%D8%B1%DB%8C%DB%8C%D8%B3-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AA%DB%8C%D8%B1%D8%A7%D9%86%D8%AF%D8%A7%D8%B2%DB%8C-%D8%A7%D8%B2-%D9%BE%D8%B3%D8%B1%D8%B4"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T10:29:10+00:00"/>
    <meta property="og:title" content="حمایت رییس فدراسیون تیراندازی از پسرش"/>
    <meta property="og:description" content="رئیس فدراسیون تیراندازی گفت: ما به مربیان ایرانی حداقل دستمزد را داده ایم و تلاش مان این است الهام هاشمی همچنان کنار ما باشد."/>
  </head>
  <body>
    <article>
      <h1>حمایت رییس فدراسیون تیراندازی از پسرش</h1>
      <address>
        <time datetime="2019-11-24T10:29:10+00:00">24 Nov 2019, 10:29</time>
      </address>
      <p>
        <i>رئیس فدراسیون تیراندازی گفت: ما به مربیان ایرانی حداقل دستمزد را داده ایم و تلاش مان این است الهام هاشمی همچنان کنار ما باشد.</i>
      </p>
      <p>به گزارش مشرق، <b>علی دادگر </b>رئیس<b> فدراسیون تیراندازی</b> در نشست خبری گفت: فدراسیون نتایج خوبی را در مسابقات کسب سهمیه داشته است. ایران جزو کشورهایی محسوب می شود که پیشرفت خوبی در تفنگ داشته اما ما از رشته های دیگر غافل نبودیم. همانطور که در تپانچه سهمیه گرفتیم و در اهداف پروازی رکوردشکنی داشتیم.</p>
      <blockquote>بیشتر بخوانید:<br/><a href="https://www.mashreghnews.ir/news/1001659/%DA%98%D9%86-%D8%AE%D9%88%D8%A8-%D8%AF%D8%B1-%D9%84%DB%8C%D8%B3%D8%AA-%D8%AA%DB%8C%D9%85-%D8%A7%D8%B9%D8%B2%D8%A7%D9%85%DB%8C-%D8%A8%D9%87-%D9%82%D8%B7%D8%B1">«ژن خوب» در لیست تیم اعزامی به قطر؟</a></blockquote>
      <p>* ۳ مربی ایرانی ۱۰۰ میلیون گرفته اند<br/>وی افزود: ما از مربیان ایرانی استفاده کردیم. ما برای ۳ مربی ایرانی کمتر از ۱۰۰ میلیون تومان هزینه کردیم در حالی که دستمزد لازلو در گذشته زیاد بود و با قیمت الان ۳ میلیارد می شد. فدراسیون تیراندازی در حال پوست اندازی است و با وجود مشکلات سلاح، مهمات و مالی، با غیرت مربیان ورزشکاران و فدراسیون تیراندازی ۶ سهمیه گرفتیم.<br/>دادگر در ادامه خاطرنشان کرد: برنامه کوتاه مدت ما از الان تا المپیک ۲۰۲۰ است و برای بازیهای ۲۰۲۴ پاریس هم برنامه داریم. ما خیلی نباید به نتایج مغرور شویم و کار ما هنوز تمام نشده است. هنوز فرصت برای کسب سهمیه وجود دارد و این انتظار هست که تیراندازی مدال بگیرد. ما نمی توانیم قول دهیم اما امیداوریم که در المپیک به مدال برسیم.</p>
      <p>* اهداف پروازی حتما باید دیده شود<br/>رئیس فدراسیون تیراندازی در پاسخ به سوال فارس مبنی بر اصرار فدراسیون برای اعزام اهداف پروازی با وجود عدم کسب نتیجه، تصریح کرد: از تمامی فرصت ها برای کسب سهمیه باید استفاده کنیم. در اهداف پروازی چون سهمیه کسب نشده دلیل بر ناتوانی آنها نیست. آنها رکوردشکنی داشتند. دوستی ۱۱۹ امتیاز کسب کرد و اگر این عدد به ۱۲۰ می رسید، می توانست فینالیست شود و حتی سهمیه بگیرد. اهداف پروازی باید حتما دیده شود.</p>
      <p>* توفیق کسب سهمیه از بشارتی سلب شد<br/>وی در پاسخ به سوال دیگر فارس مبنی بر عدم حضور بشارتی در قطر با وجود اینکه نامش در لیست بود، خاطرنشان کرد: بر اساس رکوردهای که ورزشکاران دارند کمیته فنی تصمیم می گیرد که چه کسانی اعزام شوند. دوستی و بشارتی بالاترین رکورد را داشتند. بشارتی از چند سال قبل می خواست به آمریکا برود و با ریسک آمدن و نیامدن مواجه بود. او رفت و چون نمی توانست بیش از یک بار در سال خروج کند، نتوانست به قطر بیاید. ما هم کسی را در حد امتیاز او نداشتیم به همین دلیل کسی را اعزام نکردیم. بشارتی با ما در ارتباط است و آرزویش این بود سهمیه بگیرد که این توفیق از او سلب شد. او تمریناتش را دارد و آرزویش کسب سهمیه است.</p>
      <figure>
        <img src="https://media.farsnews.com/Uploaded/Files/Images/1397/01/20/13970120000158_Test_NewPhotoFree.jpg"/>
      </figure>
      <p>* ما وارد و تولیدکننده فشنگ نیستیم<br/>رئیس فدراسیون تیراندازی درباره حل مشکلات فشنگ و مهمات، یادآور شد: ما نه تولیدکننده و نه واردکننده فشنگ هستیم. دو ارگان دیگر باید این کار را انجام دهند که به خاطر مشکلاتی که وجود دارد این امکان نیست. با برگزاری اردوی هانوفر و تمرین با فشنگ مرغوب ما سهمیه گرفتیم. امیدوارم با اعزام هائی که داریم این مشکل را حل کنیم. ورزشکاران خارجی روزانه ۲۰۰-۳۰۰ فشنگ استفاده می کنند در حالی که ورزشکاران ما با حداقل امکانات این نتایج را داشته اند. تلاش این است با همکاری وزارت دفاع مشکل را حل کنیم. در گذشته برای ۴۰ ورزشکار خدمات رسانی داشتیم اما از این پس به صورت گلخانه ای باید عمل کنیم.</p>
      <p>* احمدی متاسفانه در دوره افول بود<br/>دادگر درباره اینکه کدام ورزشکاران می توانند بر اساس رنکینگ سهمیه بگیرند، خاطرنشان کرد: الهه احمدی، پورحسینی، نکونام و سبقت الهی امکان دسترسی به سهمیه المپیک دارند. سبقت الهی شانس بیشتری نسبت به بقیه دارد و باید از چند فرصتی که هست استفاده کنیم. الهه احمدی با یک دهم امتیاز در هند و در قطر با یک امتیاز نتوانست سهمیه بگیرد. ورزشکاران زمانی اوج رکورد دارند و زمانی هم افول رکورد که او متاسفانه در دوره افول بود. او بانوی شایسته تیراندازی است.</p>
      <p>* اعزام ورزشکاران به المپیک به آمادگی آنها بستگی دارد<br/>وی عنوان کرد: سهمیه ها برای کشور است و این امکان هست کسانی که بهترین شرایط را دارند به المپیک اعزام شوند. اعزام ورزشکاران به المپیک بستگی به آمادگی آنها و نظر مربی است. ۸ ماه تا المپیک مانده و ما انتخابی نداریم اما هیچ چیزی قابل پیش بینی نیست.</p>
      <p>* وزارت انتظار ۲ مدال در المپیک دارد<br/>رئیس فدراسیون تیراندازی درباره کسب مدال در المپیک، یادآور شد: اظهارنظر در تیراندازی بسیار سخت است و تلاش می کنیم از پیش بینی خودداری کنیم اما وزارت حداقل انتظار ۲ مدال دارد. ما هیچ قولی به کمیته و وزارت ندادیم اما تلاش می کنیم این نتایج حاصل شود و امیدواریم اولین مدالها را کسب کنیم. تلاش همه رشته ها کسب سکو است. ما در کسب سهمیه تاریخ ساز شدیم و امیدواریم در کسب مدال هم همین طور باشد. از این به بعد کمیته و وزارت، برنامه و نظارت خاص خواهند داشت و ما هم ورزشکاران را از نظر خدمات بی بهره نمی گذاریم.</p>
      <p>* یکسال با هاشمی برای هدایت ایران مذاکره کردیم<br/>وی درباره اینکه آیا نباید به مربی ایرانی توجه شود و آنها تشویق شوند، تصریح کرد: این ۳ میلیاردی که گفتم در گذشته بوده است. ما یک سال با حداقل درآمد با الهام هاشمی مذاکره کردیم تا به ایران بیابد. الان ابراهیم اینانلو سرمربی اندونزی است و این کشور توانست نخستین سهمیه را بگیرد. ما با توجه به بودجه ای که داریم، حقوق می دهیم و آنها هم بزرگواری کردند و کشورشان را ترک نکردند. ما حداقل حقوق را در نظر گرفتیم و در مقایسه با مربیان خارجی این مبلغ یک به ۳۰ است، ما شرمنده مربیان ایرانی هستیم. می دانم هاشمی از همه جا پیشنهاد دارد و امیدواریم او کنار ما باشد.</p>
      <p>* گزینه اول و آخرمان هاشمی است<br/>دادگر درباره اینکه آیا شما با الهام هاشمی تا المپیک ۲۰۲۰ همکاری می کنید، گفت: او از بهترین مربیان است و ما نمی خواهیم او را از دست بدهیم. امیدوارم او کنار ما باشد. نجمه خدمتی مدتی افت رکورد داشت و بعد از حضور او خدمتی جهش خیلی خوبی داشت. قرارداد هاشمی تا پایان مسابقات بود و فدراسیون نمی خواهد با یک مربی که نتایج خوب داشته قطع همکاری کند. گزینه اول و آخر ما الهام هاشمی است.</p>
      <figure>
        <img src="https://media.farsnews.com/Uploaded/Files/Images/1397/01/18/13970118000363_Test_NewPhotoFree.jpg"/>
      </figure>
      <p>* تا زمانی که پسرم لیاقت داشته باشد اعزام می شود<br/>رئیس فدراسیون تیراندازی درباره حضور پسرش در تیم و نتایجی که در اهداف پروازی داشته، گفت: ما به دنبال ورزشکاران خوب با رکورد بالا هستیم حالا پسر من باشد یا نه فرقی ندارد. تیراندازی یک رشته رکوردی است و بر اساس کمیته فنی او اعزام شد. تا زمانی که پسر من لیاقت داشته باشد، اعزام می شود. اینکه مربی با نفوذش نفری را انتخاب کند و یا یکسری محروم شوند، این طور نیست. تا به امروز یک ورزشکار بخواهد از اعزام پسرم گلایه کند، نداشتیم چون او رکورد بالایی داشته و استحقاق اعزام را داشته است.</p>
      <p>منبع: فارس</p>
    </article>
  </body>
</html>