<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549595.html/%D8%AD%D8%AC%D9%85-%D9%BE%D8%A7%DB%8C%DB%8C%D9%86-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%82%D8%B2%D9%88%DB%8C%D9%86----%D9%85%D9%86%D8%B7%D9%82%D9%87-%D8%A2%D8%B3%DB%8C%D8%A8-%D8%AE%DB%8C%D8%B2-%D8%AA%D9%88%D8%B3%D8%B7-%D8%A8%D8%B3%DB%8C%D8%AC-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:31:00+00:00"/>
    <meta property="og:title" content="حجم پایین آسیب های اجتماعی در استان قزوین/ ۱۲منطقه آسیب خیز توسط بسیج شناسایی شد"/>
    <meta property="og:description" content="مدیرکل امور اجتماعی استانداری قزوین گفت: ۱۲منطقه آسیب خیز در استان توسط بسیج شناسایی شد که چهار منطقه هم با اعتبارات خود بسیج پیش بینی شد که برنامه‌های آموزشی و فرهنگی در این محلات برای کاهش آسیب‌ها اجرا کردند."/>
  </head>
  <body>
    <article>
      <h1>حجم پایین آسیب های اجتماعی در استان قزوین/ ۱۲منطقه آسیب خیز توسط بسیج شناسایی شد</h1>
      <h2>مدیرکل امور اجتماعی استانداری قزوین خبر داد</h2>
      <address>
        <time datetime="2019-11-24T10:31:00+00:00">24 Nov 2019, 10:31</time>
      </address>
      <p>مدیرکل امور اجتماعی استانداری قزوین گفت: ۱۲منطقه آسیب خیز در استان توسط بسیج شناسایی شد که چهار منطقه هم با اعتبارات خود بسیج پیش بینی شد که برنامه‌های آموزشی و فرهنگی در این محلات برای کاهش آسیب‌ها اجرا کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مریم بیدخام در گفت‌وگو با <a href="https://sobheqazvin.ir/">صبح قزوین</a><a href="http://shakhesnews.com/">،</a> اظهار کرد: هیئت وزیران در جلسه‌ای در پنجم خرداد ماه سال جاری آئین‌نامه اجرایی شورای برنامه‌ریزی و توسعه استان را تصویب کرد که از مصوبات بسیار خوب بود.</p>
      <p>وی افزود: طبق این آئین‌نامه کارگروه بانوان و خانواده، سلامت و امنیت غذایی و کارگروه اجتماعی که قبلا به صورت منفک و جداگانه برگزار می‌شد نیز در هم ادغام شد.</p>
      <p>مدیرکل امور اجتماعی استانداری قزوین گفت: مسائل اجتماعی به جهت در هم تنیدگی که دارد؛ این ظرفیت فراهم شد تا همه اعضا در کنار هم بتوانند مسائل اجتماعی را از زوایای مختلف مورد رصد و ارزیابی قرار دهند.</p>
      <p>این مقام مسئول عنوان کرد: ضروری است که همه طرح‌ها و برنامه‌ها در سطح استان از یک نوع پیوست فرهنگی برخوردار و نگاه به برنامه‌ها یک نگاه فرهنگی باشد.</p>
      <p>بیدخام گفت: از استاندار انتظار داریم که هر ۱۵روز یک بار این کارگروه برگزار شود و مدیران کل هم نسبت به تشکیل گروه‌های کاری اقدام و نتیجه را به دبیرخانه ارسال کنند تا در کارگروه مطرح شود.</p>
      <p>وی بیان کرد: مسائل اجتماعی همانند پازل هستند که در اثر بخشی باید با پرهیز از موازی کاری در کنار هم قرار گیرند و دفتر اجتماعی هم این آمادگی را دارد که با دریافت طرح‌های اثربخش و ارائه آن‌ها به سازمان اجتماعی کشور پیگیری لازم را برای دریافت اعتبارات داشته باشد.</p>
      <p>مدیرکل امور اجتماعی استانداری قزوین گفت: بنابر ماده ۸۰ برنامه ششم توسعه، دولت مکلف است که به منظور پیشگیری از آسیب‌های اجتماعی با اولویت اعتیاد، طلاق، حاشیه‌نشینی و کودکان کار به گونه‌ای اقدام کند که در پایان برنامه تا ۲۵درصد آسیب‌ها نسبت به وضعیت کنونی کاهش پیدا کند.</p>
      <p>این مقام مسئول تصریح کرد: دولت هم اهتمام ویژه‌ای در خصوص کاهش آسیب‌های اجتماعی دارد و اعتبارات خوبی را هم به این منظور تخصیص داده است.</p>
      <p>
        <b>آموزش و پرورش طرح نظام مراقبت اجتماعی دانش آموزان را اجرا کرد</b>
      </p>
      <p>وی یادآور شد: اگر چه استان قزوین با پیشینه فرهنگی و تاریخی که دارد از نظر رنج میانگین آسیب‌های اجتماعی در رتبه‌های میانی و پایین نمودار آماری قرار دارد ولی باز هم به جهت پیشگیری از آسیب‌ها اعتباراتی در خصوص برنامه‌های فرهنگی اجتماعی در سطح استان رقم خورد.</p>
      <p>بیدخام ادامه داد: در خصوص اعتبارات سال ۹۷ هم از لحاظ تملک دارایی و هم هزینه‌ای ما جزو استان‌هایی بودیم که در یک بازه زمانی کوتاه طرح‌ها را از دستگاه‌ها اخذ و به سازمان اجتماعی ارائه کردیم.</p>
      <p>مدیرکل امور اجتماعی استانداری قزوین گفت: برای آموزش و پرورش طرح نظام مراقبت اجتماعی دانش آموزان بود که ۲۵۶میلیون تومان هزینه شد، تجهیز زیرساخت‌های طرح نماد و تجهیز مراکز آموزشی هم شامل این طرح بود که در مناطق حاشیه‌ای اختصاص پیدا کرد.</p>
      <p>این مقام مسئول ادامه داد: علوم پزشکی طرح پیشگیری و کنترل مصرف الکل در مناطق حاد و بحرانی و اجرای طرح آموزش‌های حین ازدواج مبتنی بر سبک زندگی اسلامی و برنامه‌های پیشگیرانه در حوزه ایدز را داشت که مبلغ ۲۱۵میلیون تومان اعتبارات هزینه‌ای به آن تخصیص پیدا کرد.</p>
      <p>وی عنوان کرد: به دانشگاه بین‌المللی امام خمینی (ره) بحث کاهش طلاق و مفاسد اخلاقی و حمایت از بازارچه عرضه تولیدات دانشجویی با تاکید بر مشاغل کوچک و دانشجویی، اجرای برنامه پیشگیری از خودکشی با تاکید بر دانشجویان خوابگاهی و کمک به دانشگاه برای برگزاری کارگاه‌های آموزشی در زمینه شکست عاطفی دانشجویان ۵۵میلیون تومان اعتبارات هزینه‌ای تعلق گرفت.</p>
      <p>بیدخام ادامه داد: اعتبارات سازمان ورزش و جوانان در دو حوزه هزینه‌ای و تملک بود که ۴۰میلیون تومان برای حفظ و ارتقای سلامت اجتماعی و ۶۴۰میلزون تومان هم برای احداث زمین چمن مصنوعی در سه روستا دریافت کرد.</p>
      <p>
        <b>سامانه تصمیم در سطح استان راه‌اندازی شد</b>
      </p>
      <p>مدیرکل امور اجتماعی استانداری قزوین اضافه کرد: بهزیستی ۷۰میلیون تومان اعتبارات هزینه‌ای برای راه‌اندازی سامانه تصمیم دریافت کرد که به منظور پیشگیری از آمار طلاق اتفاق افتاد و اکنون این سامانه در سرتاسر استان به جز آوج راه‌اندازی شده است.</p>
      <p>این مقام مسئول یادآور شد: ۸۹میلیون تومان هم اعتبارات تملک دارایی به بهزیستی تعلق گرفت که برای تجهیز مراکز اورژانس اجتماعی و پایگاه‌های سلامت در مناطق محروم و آسیب خیز هزینه شد.</p>
      <p>وی بیان کرد: ۱۲منطقه آسیب خیز در استان توسط بسیج شناسایی شد که چهار منطقه هم با اعتبارات خود بسیج پیش بینی شد که برنامه‌های آموزشی و فرهنگی در این محلات برای کاهش آسیب‌ها اجرا کردند.</p>
      <p>بیدخام خاطرنشان کرد: اعتبار فرهنگ و ارشد را کانون‌های مساجد استان جذب کرد که ۱۷۰میلیون تومان بود که در مساجد محلات آسیب خیز وارد می‌شود و برنامه‌های فرهنگی و آموزشی را برای نوجوانان اجرا می‌کنند.</p>
      <p>مدیرکل امور اجتماعی استانداری قزوین گفت: امور زندان‌ها هم کنترل و کاهش آسیب‌ها و آموزش فرزندان و همسران زندانیان را داشت که ۱۵۰ میلیون تومان هم برای این مطلب اختصاص پیدا کرد.</p>
      <p>این مقام مسئول عنوان کرد: اداره کل فنی و حرفه‌ای هم ۹۵میلیون تومان برای تهیه و تجهیز مراکز آموزشی در مناطق آسیب خیز را داشت که این طرح مورد تایید بازرسین سازمان اجتماعی کشور قرار گرفت و مجدد ۵۵۰میلیون تومان برای سال ۹۸ تخصیص خواهد یافت.</p>
      <p>وی در پایان بیان کرد: در حوزه‌ سازمان‌های مردم نهاد هم نگاه دولت حمایتی است و از دستگاه‌ها انتظار می‌رود از این سازمان‌ها به عنوان بازوان اجرایی دولت استفاده کنند.</p>
      <p>انتهای پیام/</p>
    </article>
  </body>
</html>