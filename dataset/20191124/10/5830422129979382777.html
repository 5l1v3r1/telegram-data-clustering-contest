<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140846/%DA%AF%D8%B2%D8%A7%D8%B1%D8%B4-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B4%D8%B1%DA%A9%D8%AA-%D8%A8%D9%88%D8%B1%D8%B3%DB%8C-%D8%A7%D8%B2-%D8%B3%D8%A7%D9%85%D8%A7%D9%86%D9%87-%D8%AC%D8%AF%DB%8C%D8%AF-%D8%A8%D8%A7%D8%B2%D8%A7%D8%B1-%D9%85%D8%AA%D8%B4%DA%A9%D9%84-%D8%A7%D8%B1%D8%B2%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T10:40:00+00:00"/>
    <meta property="og:title" content="گزارش مدیرعامل شرکت بورسی از سامانه جدید بازار متشکل ارزی"/>
    <meta property="og:description" content="مدیرعامل شرکت بورسی خدمات انفورماتیک گفت:بانک مرکزی برای نظارت بر پلتفرم‌های بانکداری باز و تراکنش‌های مبتنی بر حساب، سامانه دیبا را راه‌اندازی کرده که در بازار متشکل ارزی استفاده می‌شود."/>
  </head>
  <body>
    <article>
      <h1>گزارش مدیرعامل شرکت بورسی از سامانه جدید بازار متشکل ارزی</h1>
      <address>
        <time datetime="2019-11-24T10:40:00+00:00">24 Nov 2019, 10:40</time>
      </address>
      <p>
        <i>مدیرعامل شرکت بورسی خدمات انفورماتیک گفت:بانک مرکزی برای نظارت بر پلتفرم‌های بانکداری باز و تراکنش‌های مبتنی بر حساب، سامانه دیبا را راه‌اندازی کرده که در بازار متشکل ارزی استفاده می‌شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ابوطالب نجفی مدیرعامل شرکت بورسی خدمات انفرماتیک ( که امروز با رشد قیمت سهام روبرو شده ) در خصوص فعالیت سامانه دیبا به ایبنا گفت: دیبا ، سامانه حاکمیتی همانند شاپرک است که با نظارت بر تراکنش‌های کارتی به هرج‌ و مرج خدمات PSP شرکت‌ها پایان داد. با توجه به اینکه بانک‌ها به سمت ارائه خدمات بانکداری باز حرکت کرده و فین تک‌ها نیز در حال‌توسعه هستند، کسب‌ و کارهای نوین از طریق پلتفرم‌های بانکداری باز ، خدمات موردنیاز را از بانک‌ها را دریافت می‌کنند.</p>
      <p>وی افزود: به همین منظور برای نظارت بر این بخش، بانک مرکزی سامانه‌ای با عنوان دیبا را طراحی کرده که بوم‌های بانکداری باز به این سامانه وصل و بر تراکنش‌های مبتنی بر حساب بر این بخش نظارت می‌شود. پلتفرم‌های بانکداری باز با همکاری بانک‌ها فعالیت را دنبال می‌کنند اما تراکنش‌ آن‌ها باید از طریق سامانه دیبا فرستاده شود تا بانک مرکزی بتواند نظارت را بر تراکنش‌های مبتنی بر حساب در این بخش اعمال کند.</p>
      <p>این مقام مسئول ادامه داد: همان‌گونه که شاپرک نظارت بر تراکنش‌های کارتی را بر عهده دارد در دیبا نیز نظارت بر تراکنش‌های حسابی اعمال می‌شود و این روند نه انحصار است و نه جلوی فعالیت دیگر بوم‌های بانکداری باز را می‌گیرد. می‌توان از طریق دیبا روندهای اشتباه و غیراستانداردی که در ارائه APIها در برخی پلتفرم‌های بانکداری باز انجام می‌شود، نظارت و رویه‌ها را اصلاح کرد. البته الزامات این سامانه برای فعالیت در حال تدوین بوده و هنوز تکمیل‌نشده است. اولین حوزه‌ای که به دلیل حساسیت موضوع از دیبا در آن استفاده می‌شود، بازار متشکل ارزی است.</p>
      <p>نجفی در پاسخ به این پرسش که بازار متشکل ارزی با بخش خصوصی در حال تکمیل بود و با فعالیت این سامانه چه تغییری در این روند ایجاد می‌شود ، توضیح داد: به دلیل حساسیت موضوع و اینکه در این روند بانک مرکزی به دلیل خصوصی بودن شرکت فوق نظارت کامل بر این بخش نداشت، تشکیل بازار متشکل ارزی از طریق دیبا دنبال می‌شود. همچنین قیمت ارز و نقش بانک مرکزی در این بخش فعالیت‌ها از طریق سامانه دیبا دنبال می‌شود.</p>
      <p>انتهای پیام</p>
    </article>
  </body>
</html>