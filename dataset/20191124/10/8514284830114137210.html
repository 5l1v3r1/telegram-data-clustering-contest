<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/a-parlament-jovahagyta-az-uj-valasztasokrol-szolo-torvenyt-2490807"/>
    <meta property="og:site_name" content="hírTV"/>
    <meta property="article:published_time" content="2019-11-24T10:58:00+00:00"/>
    <meta property="og:title" content="A parlament jóváhagyta az új választásokról szóló törvényt"/>
    <meta property="og:description" content="Morales november 10-én kényszerült lemondani az elnöki posztról."/>
  </head>
  <body>
    <article>
      <h1>A parlament jóváhagyta az új választásokról szóló törvényt</h1>
      <address><time datetime="2019-11-24T10:58:00+00:00">24 Nov 2019, 10:58</time> by <a rel="author">MTI</a></address>
      <h4>A bolíviai képviselőház és szenátus szombat este elfogadta az új parlamenti és elnökválasztások megtartásáról szóló törvényt, amely szerint e voksolásokon nem vehet részt Evo Morales lemondatott elnök.</h4>
      <p>A törvényjavaslatot a magát az ország ideiglenes államfőjévé nyilvánító Jeanine Ánez szerdán küldte el a parlamentnek az új választások kiírása érdekében, egy hónappal az erőszakos tüntetéseket kiváltó október 20-i szavazást követően.</p>
      <p>Ánez sajtótájékoztatón akkor azt mondta, ha jóváhagyják a jogszabályt, akkor megsemmisítik az októberi voksolás eredményét, ami után az azóta Mexikóba menekült, lemondatott Evo Morales kikiáltotta választási győzelmét. A javaslat ezenkívül lehetővé tenné egy új választási szerv felállítását - fűzte hozzá.</p>
      <p>Morales november 10-én kényszerült lemondani az elnöki posztról. A rendőrség és a hadsereg vezetője is távozásra szólította fel azt követően, hogy az Amerikai Államok Szervezete (OAS) súlyos szabálytalanságokra derített fényt az októberi elnökválasztáson, és az eredmény megsemmisítésére szólította fel La Pazt.</p>
      <p>Miután a parlament mindkét háza határozatképtelenné vált ahhoz, hogy kijelölje Morales ideiglenes utódát, Ánez, a szenátus ellenzéki alelnöke az ország ideiglenes államfőjévé nyilvánította magát, és bejelentette, hogy a lehető leghamarabb új elnökválasztást akar. Három napja új választások megtartásáról állapodott meg az Ánez által beiktatott bolíviai átmeneti kormány Morales pártjának parlamenti képviselőivel.</p>
      <p> </p>
      <p>MTI</p>
    </article>
  </body>
</html>