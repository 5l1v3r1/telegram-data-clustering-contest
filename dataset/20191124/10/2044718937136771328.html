<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/firstclass/2019/11/24/szintet-lepett-a-virtualis-valosag-megerinthetjuk-egymast/"/>
    <meta property="og:site_name" content="Vezess"/>
    <meta property="article:published_time" content="2019-11-24T10:54:05+00:00"/>
    <meta property="og:title" content="Szintet lépett a virtuális valóság, megérinthetjük egymást"/>
    <meta property="og:description" content="Bőrtapasz segítségével a jövőben az interneten keresztül is megérinthetik egymást az emberek. A különleges fejlesztés virtuálisan kommunikálja az érintést."/>
  </head>
  <body>
    <article>
      <h1>Szintet lépett a virtuális valóság, megérinthetjük egymást</h1>
      <address><time datetime="2019-11-24T10:54:05+00:00">24 Nov 2019, 10:54</time> by <a rel="author" href="https://www.vezess.hu/author/erdos-norti/" target="_blank">Erdős Norti</a></address>
      <p>
        <b>Bőrtapasz segítségével a jövőben az interneten keresztül is megérinthetik egymást az emberek. A különleges fejlesztés virtuálisan kommunikálja az érintést.</b>
      </p>
      <p>A puha, drót nélküli szilikonos műszer a bőrhöz tapad és vibráló ingert ad. Készítői abban reménykednek, egy napon segíthet abban, hogy az emberek online – beszélgetés vagy játék során – megérinthessék egymást.</p>
      <p>A tapasz összekapcsolható okostelefonokkal és tabletekkel. Az NFC, vagyis a kis hatótávolságú kommunikáció vagy a vezeték nélküli töltésen alapuló technológia kihasználásával drót, valamint elem vagy akkumulátor nélkülivé tették az új fejlesztést – írja honlapján a Newsweek.</p>
      <p>Harminckét érzékelő segít az érintés érzetét kelteni viselője bőrén, miközben egy másik felületen módosítani lehet minden érzékelő rezgésszámát és amplitúdóját.</p>
      <p>John A. Rogers, az illinoisi Northwestern Egyetem McCormick Mérnöki Iskolájának professzora szerint korábban mások is próbálkoztak hasonló technológiával, azok azonban olyan gátló tartozékokat is tartalmaztak, mint a drótok és elemek.</p>
      <blockquote>“El lehet képzelni, hogy mindenütt létező dologgá válhat a belátható jövőben az, hogy virtuális érintést küldünk, miközben videohívást folytatunk a családunkkal” – fogalmazott Yonggang Huang kutató.</blockquote>
      <p>Rogers szerint az eszköz <i>“nagy hatású lehet a társas kapcsolatokban, a klinikai orvoslásban és olyan területeken, amelyeket ma még elképzelni sem tudunk – a játék és a szórakoztatás nyilvánvaló lehetőségein túl”.</i></p>
      <footer>Forrás: Newsweek</footer>
    </article>
  </body>
</html>