<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549598.html/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7%DB%8C-%D9%85%D8%AC%D9%84%D8%B3-%D8%A7%D8%B2-%D8%A2%D8%B0%D8%B1%D9%85%D8%A7%D9%87----%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%D9%82%D8%B2%D9%88%DB%8C%D9%86-%D8%AF%D8%B1%DA%AF%DB%8C%D8%B1-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:25:00+00:00"/>
    <meta property="og:title" content="آغاز ثبت‌نام کاندیداهای مجلس از آذرماه/ ۲۰هزار نفر در قزوین درگیر برگزاری انتخابات مجلس هستند"/>
    <meta property="og:description" content="رئیس ستاد انتخابات استان قزوین گفت: ثبت نام نامزدهای انتخابات مجلس از دهم آذرماه به مدت هفت روز کاری، از هفت صبح تا شش بعد از ظهر انجام می‌شود و به این منظور داوطلبان می‌توانند به فرمانداری‌ها و وزارت کشور مراجعه کنند."/>
  </head>
  <body>
    <article>
      <h1>آغاز ثبت‌نام کاندیداهای مجلس از آذرماه/ ۲۰هزار نفر در قزوین درگیر برگزاری انتخابات مجلس هستند</h1>
      <h2>رئیس ستاد انتخابات استان قزوین اعلام کرد</h2>
      <address>
        <time datetime="2019-11-24T10:25:00+00:00">24 Nov 2019, 10:25</time>
      </address>
      <p>رئیس ستاد انتخابات استان قزوین گفت: ثبت نام نامزدهای انتخابات مجلس از دهم آذرماه به مدت هفت روز کاری، از هفت صبح تا شش بعد از ظهر انجام می‌شود و به این منظور داوطلبان می‌توانند به فرمانداری‌ها و وزارت کشور مراجعه کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  منوچهر حبیبی رئیس ستاد انتخابات استان قزوین در گفتگو با<a href="https://sobheqazvin.ir/"> صبح قزوین</a> با اشاره به اینکه ستاد انتخابات استان برای انتخابات مجلس شورای اسلامی کار خود را از سه- چهار ماه قبل آغاز کرده، اظهار کرد: ستاد امنیتی انتخابات نیز فعال شده و تعداد شعب مورد نیاز را پیش بینی کره‌ایم، در فرمانداری و بخشداری‌ها نیز آمادگی لازم وجود دارد.</p>
      <p>وی افزود: با توجه به آمار استان و آمارهای انتخابات‌های قبلی، تعرفه‌ی مورد نیاز خود را به ستاد انتخابات کشور اعلام کرده‌ایم، همچنین در این انتخابات تلاش داریم شعبات سیار را به حداقل برسانیم.</p>
      <p>این مقام مسئول با تاکید بر رصد تحرکات نامزدهای احتمالی، عنوان کرد: تحرکات نامزهای احتمالی کنترل شده و در اختیار هیئت‌های نظارت قرار می‌گیرد.</p>
      <p>حبیبی اضافه کرد: یکی از ضروریات شرکت در انتخابات داشتن شماره ملی یا کارت هوشمند ملی است، تاکنون 87 درصد واجدین شرایط در استان کارت ملی هوشمند دریافت کرده‌اند که سعی می‌کنیم تا زمان انتخابات به 100 درصد برسد. با این وجود اگر کسی موفق به دریافت کارت هوشمند ملی نشد، برای شرکت در انتخابات همراه داشتن شماره‌ی ملی و شناسنامه الزامی است.</p>
      <p><b>آغاز ثبت نام نامزدها از دهم آذرماه</b><br/><br/>رئیس ستاد انتخابات استان با اعلام آغاز ثبت نام نامزدها از دهم آذرماه ثبت نام، تشریح کرد: ثبت نام به مدت هفت روز کاری از هفت صبح تا شش بعد از ظهر انجام می‌شود و به این منظور داوطلبان می‌توانند برای ثبت نام به فرمانداری‌ها و وزارت کشور مراجعه کنند.</p>
      <p>حبیبی با اشاره به شرایط ثبت نام کاندیداها ابراز کرد: استعفای افرادی که دارای مسئولیت‌هایی از جمله استاندار، معاونین و مشاور استاندار، فرماندار، بخشدار، روسای سازمان‌های دولتی، ائمه‌ی جمعه، قضات، مدیران کل، روسای دانشگاه آزاد، اعضای شورای اسلامی شهر و روستا، روسای اتاق‌های بازرگانی و مدیران مراکز صدا و سیما هستند، شش ماه قبل از ثبت نام یعنی قبل از تاریخ 16 خرداد ماه 98 باید انجام می‌شد؛ به این منظور تا قبل از تاریخ اعلام شده هفت نفر در استان قزوین در رده‌ی مدیر کل، معاون مدیر کل و عضو شورا استعفا داده‌اند.</p>
      <p>معاون سیاسی امنیتی استاندار قزوین با بیان برنامه‌ی زمانبندی انتخابات توضیح داد: پس از آغاز ثبت نام در دهم آذرماه، هیئت‌های اجرایی انتخابات تشکیل می‌شوند. اعضای هیئت‌ اجرایی طی فرآیندی به پیشنهاد فرمانداری و تایید هیئت نظارت بر انتخابات منصوب می‌شوند، فرماندار، دادستان و مدیر ثبت احوال نیز در این هیئت عضو هستند.</p>
      <p>وی گفت: ظرف چهار روز استعلام لازم از مراجع چهارگانه وزارت اطلاعات، سازمان ثبت احوال، نیروی انتظامی و قوه قضائیه انجام می‌شود، سپس هیئت اجرایی از 17 آذر تا 26 آذر فرصت بررسی صلاحیت‌ها را دارد تا با اعلام آن به داوطلبان، آن‌ها بتوانند اعتراض خود را بیان کنند. پس از آن نوبت به مجموعه‌ی هیئت نظارت می‌رسد تا به صلاحیت‌ها رسیدگی کنند.</p>
      <p><b>آمادگی استان قزوین برای برگزاری الکترونیکی انتخابات</b><br/><br/>حبیبی با بیان اینکه استان قزوین و وزارت کشور آمادگی مکانیزه کردن انتخابات را دارد، اظهار کرد: وزارت کشور در حال بحث و بررسی این موضوع با شورای نگهبان است و اگر این شورا تایید کند، ما در استان‌ها آمادگی برگزاری الکترونیکی انتخابات را داریم.</p>
      <p>رئیس ستاد انتخابات استان افزود: در انتخابات شورای شهر قبلی، در استان قزوین منهای روز رای‌گیری 96 درصد فرآیند انتخابات مکانیزه برگزار شد، اکنون نیز به این منظور جلسات متعددی با مخابرات و شرکت ارتباطات زیرساخت برگزار می‌شود. مبنای ما بر انجام مکانیزه‌ی انتخابات است، ممکن است انتخابات در برخی استان‌ها یا حوزه‌های منتخب الکترونیکی باشد که پیش‌بینی می‌شود استان ما جزو آن‌ها باشد.</p>
      <p>این مقام مسئول با تاکید بر انتخابات مجلس به عنوان یکی از مهم‌ترین اتفاقات سال جاری عنوان کرد: مردم بار دیگر برای رای به نظام حضور می‌آیند، بنابراین انتخابات باید در تراز نظام باشد، باید مر قانون اجرا شود، امانتدار آرای مردم باشیم و بستر را برای مشارکت حداکثری فراهم کنیم.</p>
      <p>حبیبی ابراز کرد: از ورود هر گروهی که در ظرف نظام قرار گیرد به صحنه‌ی انتخابات استقبال می‌کنیم، زیرا موجب بالا رفتن مشارکت می‌شود. در مجموع پیش‌بینی می‌شود با توجه به حضور چهره‌های متعدد، انتخابات پرشوری پیش را داشته باشیم، استان قزوین در انتخابات گذشته‌ی ریاست جمهوری نیز 75 درصد و انتخابات مجلس بیش از 60 درصد مشارکت را دارا بوده است.</p>
      <p><b>نقش مهم رسانه‌ها در برگزاری پرشور انتخابات</b><br/><br/>رئیس ستاد انتخابات استان با اشاره به اهمیت حضور جوانان در صحنه‌ی انتخابات اذعان کرد: رهبر انقلاب در بیانیه‌ی گام دوم بر جوانگرایی تاکید کرده‌اند و حضور جوانان در عرصه‌ی انتخابات نیز مهم است موجب افزایش مشارکت می‌شود. بر اساس گزار‌های وصول شده و رصدهایی که انجام می‌شود، جوانان حضور پررنگی در صحنه‌ی انتخابات استان دارند.</p>
      <p>وی اضافه کرد: برگزاری انتخابات کار بزرگی است و حدود 20 هزار نفر در قزوین درگیر انتخابات هستند، در هر شعبه‌ی اخذ رای بین 15 تا 20 نفر نمایندگانی از بازرسی، نمایندگان کاندیداها، نیروی انتظامی و حراست حضور دارند و اطمینان می‌دهیم که امکان تخلف در شعبه‌ی اخذ رای نزدیک به صفر است.</p>
      <p>معاون سیاسی امنیتی استاندار قزوین با تاکید بر اهمیت همراهی رسانه‌ها در برگزاری انتخابات تصریح کرد: ارتباط با رسانه ها یکی از اولویت های ماست و رسانه‌ها می‌توانند با اطلاع‌‌رسانی بازار مشارکت را گرم و به پرشور تر شدن آن کمک کنند، در ستاد انتخابات نیز کمیته‌ی اطلاع رسانی داریم و تمامی اطلاعیه‌ها از طریق رسانه‌ی ملی و دیگر رسانه‌ها منتشر می‌شود.</p>
      <p>وی در پایان گفت: رای دهندگان اولی باید 18 سال تمام داشته باشند، یعنی متولدین قبل از 2/12/ 1380 می‌توانند در انتخابات اسفند ماه شرکت کنند.<br/>انتهای پیام/</p>
    </article>
  </body>
</html>