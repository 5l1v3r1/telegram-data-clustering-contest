<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779637/%D9%85%D8%B1%DA%A9%D8%B2-%D9%BE%DA%98%D9%88%D9%87%D8%B4-%D9%87%D8%A7%DB%8C-%D9%86%D8%B8%D8%A7%D9%85-%D9%85%D9%87%D9%86%D8%AF%D8%B3%DB%8C-%D8%B3%D8%A7%D8%AE%D8%AA%D9%85%D8%A7%D9%86-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:44:20+00:00"/>
    <meta property="og:title" content="رئیس سازمان نظام مهندسی ساختمان استان قزوین: مرکز پژوهش های نظام مهندسی ساختمان راه اندازی می شود"/>
    <meta property="og:description" content="قزوین- رئیس سازمان نظام مهندسی ساختمان استان قزوین گفت: با راه اندازی مرکز پژوهش های نظام مهندسی ساختمان زمینه تشویق مردم به استفاده از خدمات مهندسی و کیفی سازی ساخت و ساز مهیا می شود."/>
  </head>
  <body>
    <article>
      <h1>رئیس سازمان نظام مهندسی ساختمان استان قزوین: مرکز پژوهش های نظام مهندسی ساختمان راه اندازی می شود</h1>
      <address>
        <time datetime="2019-11-24T10:44:20+00:00">24 Nov 2019, 10:44</time>
      </address>
      <p>به گزارش <a href="https://www.mehrnews.com/">خبرنگار مهر</a>، کارگاه تخصصی الزامات پدافند غیرعامل در راستای تاب آوری شهری در برابر مخاطرات گسل ها و وقوع زلزله روز یکشنبه با حضور علی بیت اللهی دبیر کارگروه زلزله کشور و جمعی از مهندسان در اداره راه و شهرسازی استان قزوین برگزار شد.</p>
      <p>کاظم مجابی در این همایش اظهارداشت: مقررات ملی ساختمان جوابگوی نیازهاست اما هنوز اجرایی نشده است.</p>
      <p>وی بیان کرد: همه عوامل طراحی و نظارت باید متخصص باشند اما گاهی اوقات از ظرفیت نظام مهندسی ساختمان که با بیش از ۱۰ هزار کارشناس می تواند نقش مهمی در کیفی سازی امور داشته باشد استفاده نمی شود.</p>
      <figure>
        <img src="https://media.mehrnews.com/d/2019/11/24/4/3301836.jpg"/>
      </figure>
      <p>مجابی تصریح کرد: در حالی که مباحث ساختمانی می تواند نقش مهمی در کیفیت ساختمان داشته باشد اما حدود ۲۰ درصد مباحث اجرا می شود و ضوابط و مقررات داریم اما عمل نمی کنیم.</p>
      <p>رئیس سازمان نظام مهندسی ساختمان استان قزوین یادآورشد: اجرای مقررات مبحث ۲۱ را جدی گرفته ایم و با یک برنامه ریزی مدون باید آن را اجرا کنیم و در این میان لازم است دغدغه مردم در بحران پیگیری شود.</p>
      <p>وی اضافه کرد: در سازه می توانیم نگرانی را به حداقل برسانیم اما در تاسیسات و سایر مباحث مشکلاتی داریم زیرا بیشترین آسیب در حوزه تاسیسات است و در معرض تهدید خطر آتش سوزی است.</p>
      <p>مجابی تصریح کرد: باید از ظرفیت تشکل های بخش خصوصی و نظام مهندسی استفاده کنیم و با راه اندازی مرکز پژوهش ها زمینه بهره برداری از خدمات مهندسی را مهیا کنیم.</p>
      <figure>
        <img src="https://media.mehrnews.com/d/2019/11/24/4/3301835.jpg"/>
      </figure>
      <p>وی گفت: تعامل مسئولان با هم خوب است اما مشکلات در اجرا باقیست و هنوز ضوابط اجرا نداریم و در این میان موضوع اس اچ سی در حال تدوین است و عمدتا در بخش ایمنی دنبال می شود و این کار در زمان طراحی و ساخت باید عملیاتی شود.</p>
      <p>رئیس سازمان نظام مهندسی ساختمان استان قزوین اظهارداشت: لازم است از ظرفیت مهندسان عضو سازمان نظام مهندسی ساختمان حداکثر استفاده را ببریم و کاری کنیم واحدی که مردم می خرند ایمن باشد تا سرمایه ها هدر نرود.</p>
    </article>
  </body>
</html>