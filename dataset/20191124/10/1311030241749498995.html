<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626051/%E0%A6%AC%E0%A7%87%E0%A6%A8%E0%A6%BE%E0%A6%AA%E0%A7%8B%E0%A6%B2-%E0%A6%B8%E0%A7%80%E0%A6%AE%E0%A6%BE%E0%A6%A8%E0%A7%8D%E0%A6%A4%E0%A7%87-%E0%A7%A9%E0%A7%A8-%E0%A6%A8%E0%A6%BE%E0%A6%B0%E0%A7%80-%E0%A6%AA%E0%A7%81%E0%A6%B0%E0%A7%81%E0%A6%B7-%E0%A6%B6%E0%A6%BF%E0%A6%B6%E0%A7%81-%E0%A6%93-%E0%A6%B9%E0%A6%BF%E0%A6%9C%E0%A7%9C%E0%A6%BE-%E0%A6%86%E0%A6%9F%E0%A6%95"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T10:40:00+00:00"/>
    <meta property="og:title" content="বেনাপোল সীমান্তে ৩২ নারী, পুরুষ, শিশু ও হিজড়া আটক"/>
    <meta property="og:description" content="যশোরের বেনাপোল থেকে ৩২ নারী, পুরুষ, শিশু ও হিজড়াকে আটক করেছে বর্ডার গার্ড ব্যাটালিয়ন (বিজিবি)। আজ রোববার ভোরে বেনাপোল বন্দর থানার গাতিপাড়া সীমান্ত দিয়ে ভারত থেকে বাংলাদেশে ঢোকার সময় তাঁদের আটক করে।"/>
  </head>
  <body>
    <article>
      <h1>বেনাপোল সীমান্তে ৩২ নারী, পুরুষ, শিশু ও হিজড়া আটক</h1>
      <address><time datetime="2019-11-24T10:40:00+00:00">24 Nov 2019, 10:40</time> by <a rel="author">প্রতিনিধি, যশোর</a></address>
      <p>যশোরের বেনাপোল থেকে ৩২ নারী, পুরুষ, শিশু ও হিজড়াকে আটক করেছে বর্ডার গার্ড ব্যাটালিয়ন (বিজিবি)। আজ রোববার ভোরে বেনাপোল বন্দর থানার গাতিপাড়া সীমান্ত দিয়ে ভারত থেকে বাংলাদেশে ঢোকার সময় তাঁদের আটক করা হয়।</p>
      <p>আটককৃত ব্যক্তিদের মধ্যে ১৭ জন পুরুষ, ১১ জন নারী, ২টি শিশু এবং ২ জন হিজড়া রয়েছেন। তাঁদের মধ্যে ২২ জন বাগেরহাট, চারজন খুলনা, একজন ফরিদপুর, একজন বরগুনা, একজন মুন্সিগঞ্জ এবং একজন চট্টগ্রামের বাসিন্দা। দুজন হিজড়া কুমিল্লা জেলার বাসিন্দা।</p>
      <p>বিজিবি জানায়, ওই ৩২ জন আজ ভারতের কালিয়ানী সীমান্ত দিয়ে বাংলাদেশে ঢোকেন। বেনাপোল বন্দর থানার গাতিপাড়া সীমান্তের বিজিবি সীমান্ত পিলার ১৮/১ এস থেকে প্রায় ২০ গজ বাংলাদেশের অভ্যন্তরে জনৈক ফজলে করিমের আমবাগানের মধ্যে তাঁরা অবস্থান করছিলেন। ভোররাত চারটার দিকে দৌলতপুর সীমান্তচৌকির টহল দল অভিযান চালিয়ে তাঁদের আটক করে। বিজিবি জানায়, জিজ্ঞাসাবাদে তাঁরা জানিয়েছেন, তাঁরা ভালো কাজের প্রলোভনে দালালের মাধ্যমে ছয় মাস থেকে এক বছরের মধ্যে ভারতে গিয়েছিলেন। সেখানে তাঁরা কাগজকুড়ানি এবং বাসাবাড়িতে গৃহকর্মীর কাজ করতেন। ভালো কাজ না পাওয়ায় এবং পুলিশের ভয়ভীতিতে তাঁরা দেশে ফিরে আসার সিদ্ধান্ত নেন। সে অনুযায়ী তাঁরা বিনা পাসপোর্টে দেশে ফিরছিলেন।</p>
      <p>বাগেরহাট জেলার আটক এক নারী বলেন, ‘পাঁচ মাস আগে ভারতে গিয়েছিলাম। বেঙ্গালুরু শহরের এক বাসাবাড়িতে গৃহকর্মীর কাজ করতাম। ভারতে আমাদের বৈধ কোনো কাগজপত্র ছিল না। ভারতীয় পুলিশ ভয়ভীতি দেখিয়ে আমাদের দেশে চলে যেতে বলে। সে অনুযায়ী আমরা ভারত সীমান্ত পার হয়ে বাংলাদেশে প্রবেশ করি। এ সময় বিজিবি আমাদের আটক করে।’</p>
      <p>খুলনা ২১ বর্ডার গার্ড ব্যাটালিয়নের অধিনায়ক লে. কর্নেল মোহাম্মদ মনজুর-ই-এলাহী বলেন, বিনা পাসপোর্টে অবৈধভাবে ভারত থেকে বাংলাদেশে ঢোকার সময় বেনাপোল বন্দর থানার গাতিপাড়া সীমান্ত থেকে ৩২ নারী, পুরুষ, শিশু ও হিজড়াকে আটক করা হয়েছে। তাঁরা ভালো কাজের প্রলোভনে দালালের মাধ্যমে ছয় মাস থেকে এক বছরের মধ্যে ভারতে গিয়েছিলেন। তাঁদের বিরুদ্ধে বেনাপোল বন্দর থানায় মামলা হয়েছে। তাঁদের থানায় সোপর্দ করা হয়েছে।</p>
    </article>
  </body>
</html>