<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-tizezrek-tiltakoztak-a-medvek-elohelyere-athelyezett-szilveszteri-koncert-miatt-zakopaneban/"/>
    <meta property="og:site_name" content="lokál"/>
    <meta property="article:published_time" content="2019-11-24T10:34:40+00:00"/>
    <meta property="og:title" content="Tízezrek tiltakoztak a medvék élőhelyére áthelyezett szilveszteri koncert miatt Zakopanéban"/>
    <meta property="og:description" content="Több tízezren írták alá a petíciót a lengyel síparadicsomban, Zakopanéban, amelyben az ellen tiltakoztak, hogy a város megváltoztatta a hagyományos szilveszteri koncert és tűzijáték helyszínét. A tiltakozók szerint a városon kívüli hegyoldalra helyezett rendezvény megzavarhatja a medvék téli álmát."/>
  </head>
  <body>
    <article>
      <h1>Tízezrek tiltakoztak a medvék élőhelyére áthelyezett szilveszteri koncert miatt Zakopanéban</h1>
      <address><time datetime="2019-11-24T10:34:40+00:00">24 Nov 2019, 10:34</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/07/european_brown_bear_wild_animal_bear_dangerous_animal_world_fur_nature_animal-554721.jpgd_-1280x817.jpg"/>
      </figure>
      <p>
        <b>Több tízezren írták alá a petíciót a lengyel síparadicsomban, Zakopanéban, amelyben az ellen tiltakoztak, hogy a város megváltoztatta a hagyományos szilveszteri koncert és tűzijáték helyszínét. A tiltakozók szerint a városon kívüli hegyoldalra helyezett rendezvény megzavarhatja a medvék téli álmát.</b>
      </p>
      <p>A város lakói egy helyi újságból tudták meg, hogy a városi tanács októberben megtárgyalta a lengyel köztévé által is közvetített ünnepség áthelyezését a belvárosból a hegy lábához, a Tátrai Nemzeti Parkba, a híres Wielka Krokiew síugrósánchoz.</p>
      <p>Miután a polgármester elismerte, hogy ilyen döntés született, múlt szombaton több száz tüntető vonult végig a városon egy fekvő medvebábút cipelve. A tiltakozók azt követelték, hogy a polgármester vonja vissza a döntést.</p>
      <p>Az újság által indított petíciót keddre már több mint 27 ezren írták alá.</p>
      <p>A szilveszteri rendezvényt élőben közvetítő TVP közszolgálati tévécsatorna “ál-környezetvédőnek” nevezte a tiltakozókat, és azzal érvelt, hogy a sportrendezvényeket is gond nélkül lebonyolítják a térségben.</p>
      <p>Az újság cikkét követően a nemzeti park is közleményt adott ki, amelyben hangsúlyozták, hogy a zaj és a tűzijáték fényei megijeszthetik az állatokat, ami miatt elvándorolhatnak és hosszú távon a populációjuk is csökkenhet. A közlemény rámutatott, hogy tavaly elpusztult egy medve, amely felébredt a szilveszteri mulatság zajától.</p>
      <p>A park szakemberei elmondták, hogy a hegyen kárpáti barna medvék élnek, bár azt, hogy mekkora a populáció, nem tudják pontosan.</p>
      <p>Az AFP jelentése szerint a zakopanei polgármester pénteken azt mondta, hogy engedtek a közvélemény nyomásának, és a köztévével megegyezve idén is az óvárosban rendezik meg a szilveszteri koncertet.</p>
    </article>
  </body>
</html>