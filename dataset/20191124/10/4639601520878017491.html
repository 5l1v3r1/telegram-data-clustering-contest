<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/science/klimatiki-allagi-o-leptos-pagos-ston-arktiko-okenano-dyskoleyei-eksereynites-na-ton-diasxisoun-me-ski/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T10:45:31+00:00"/>
    <meta property="og:title" content="Κλιματική αλλαγή: Ο λεπτός πάγος στον αρκτικό ωκενανό δυσκολεύει εξερευνητές να τον διασχίσουν με σκι"/>
    <meta property="og:description" content="Δύο διάσημοι εξερευνητές που προσπαθούν να διασχίσουν με σκι τον παγωμένο Αρκτικό Ωκεανό αντιμετωπίζουν σοβαρές δυσκολίες, καθώς το στρώμα του πάγου είναι ασυνήθιστα λεπτό, λόγω της κλιματικής αλλαγής"/>
  </head>
  <body>
    <article>
      <h1>Κλιματική αλλαγή: Ο λεπτός πάγος στον αρκτικό ωκενανό δυσκολεύει εξερευνητές να τον διασχίσουν με σκι</h1>
      <h2>Δύο διάσημοι εξερευνητές που προσπαθούν να διασχίσουν με σκι τον παγωμένο Αρκτικό Ωκεανό αντιμετωπίζουν σοβαρές δυσκολίες, καθώς το στρώμα του πάγου είναι ασυνήθιστα λεπτό, λόγω της κλιματικής αλλαγής</h2>
      <address><time datetime="2019-11-24T10:45:31+00:00">24 Nov 2019, 10:45</time> by <a rel="author">ΤοΒΗΜΑ Team</a></address>
      <p>Δύο διάσημοι εξερευνητές που προσπαθούν να διασχίσουν με σκι τον παγωμένο Αρκτικό Ωκεανό αντιμετωπίζουν σοβαρές δυσκολίες, καθώς το στρώμα του πάγου είναι ασυνήθιστα λεπτό, λόγω της κλιματικής αλλαγής, με αποτέλεσμα να κινδυνεύουν να μείνουν χωρίς τρόφιμα, αφού το ταξίδι τους ήδη διαρκεί περισσότερο απ’ όσο είχαν προβλέψει αρχικά.</p>
      <p>Ο Νοτιοαφρικανός Μάικ Χορν και ο Νορβηγός Μπόργκ Ούσλαντ, 53 και 57 ετών αντίστοιχα, αναχώρησαν από το Νόμε της Αλάσκας με ένα ιστιοφόρο στις 25 Αυγούστου. Έφτασαν στον παγωμένο ωκεανό στις 12 Σεπτεμβρίου και έκτοτε συνεχίζουν με σκι, τραβώντας πίσω τους έλκηθρα με τρόφιμα και είδη πρώτης ανάγκης.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Αρχικά πίστευαν ότι θα ολοκλήρωναν τον άθλο τους γύρω στα μέσα Νοεμβρίου. Όμως «λόγω της κλιματικής αλλαγής ο πάγος είναι πιο λεπτός απ’ ότι συνήθως και πιο επιρρεπής στο να παρασύρεται από τα ρεύματα», εξήγησε στο Γαλλικό Πρακτορείο ένας εκπρόσωπος της αποστολής, ο Λαρς Έμπεσεν.</p>
      <p>Υπό κανονικές συνθήκες, αυτή η παράσυρση των πάγων θα επέτρεπε στους εξερευνητές να προχωρούν λίγα επιπλέον χιλιόμετρα σε καθημερινή βάση. Όμως τώρα «οι άνεμοι σπρώχνουν τον πάγο προς τη Γροιλανδία και υποχωρούν κατά 3-5 χιλιόμετρα την ημέρα», συνέχισε.</p>
      <p>Η ομάδα ελπίζει ότι θα επιτύχει τον στόχο της μέσα στις επόμενες 10-12 ημέρες. Τόσο θα κρατήσουν τα τρόφιμα που διαθέτουν.</p>
      <figure>
        <embed-post data-src="https://www.instagram.com/p/B4H6y2xAFyP" data-service="Instagram"/>
      </figure>
      <p>Η μεγαλύτερη κόρη του Μάικ Χορν, η 26χρονη Άνικα, είπε στη γαλλική εφημερίδα Le Parisien ότι το εγχείρημα του πατέρα της έχει μετατραπεί σε εφιάλτη. «Το ηθικό του είναι πεσμένο. Δεν τον έχω ξαναδεί έτσι, σε τέτοια κατάσταση ακραίας σωματικής εξάντλησης», είπε.</p>
      <p>Ο Έμπεσεν διαβεβαίωσε ότι δεν υπάρχει κίνδυνος για τους δύο εξερευνητές. «Αν χρειαστεί περισσότερος χρόνος, θα σκεφτούμε πώς θα τους στείλουμε περισσότερα τρόφιμα», είπε, διευκρινίζοντας ότι οι καιρικές συνθήκες βελτιώνονται και αναμένονται πιο ευνοϊκοί άνεμοι.</p>
      <figure>
        <embed-post data-src="https://www.instagram.com/p/B3M6rDkgs79" data-service="Instagram"/>
      </figure>
      <p>Οι δύο άνδρες δεν έχουν ζητήσει να τους διασώσουν και είναι «σε πολύ καλή κατάσταση», αν εξαιρέσει κανείς τις χιονίστρες, είπε ένας εκπρόσωπος του Κέντρου Συντονισμού Διασώσεων της Βόρειας Νορβηγίας, ο Μπαρντ Μόρτενσεν. Για προληπτικούς λόγους ωστόσο, οι διασώστες εξετάζουν ποιος θα ήταν ο προτιμότερος τρόπος –με πλοίο ή με ελικόπτερο– για να τους παραλάβουν αν χρειαστεί. Ο Μόρτενσεν διαβεβαίωσε ότι «δεν είναι σε εξέλιξη καμία επιχείρηση διάσωσης γιατί (…) είναι αποφασισμένοι να τα καταφέρουν μόνοι τους».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>