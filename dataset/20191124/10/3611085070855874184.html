<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/spanijas-tenisa-izlase-saspringta-cina-ieklust-deivisa-kausa-finala/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T10:20:42+00:00"/>
    <meta property="og:title" content="Spānijas tenisa izlase saspringtā cīņā iekļūst Deivisa kausa finālā"/>
    <meta property="og:description" content="Spānijas vīriešu tenisa izlase sestdien Madridē nodrošināja vietu Deivisa kausa finālā. Spānija pusfinālā ar 2-1 pārspēja Lielbritāniju. Dienas pirmajā duelī"/>
  </head>
  <body>
    <article>
      <h1>Spānijas tenisa izlase saspringtā cīņā iekļūst Deivisa kausa finālā</h1>
      <address><time datetime="2019-11-24T10:20:42+00:00">24 Nov 2019, 10:20</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Spānijas vīriešu tenisa izlase sestdien Madridē nodrošināja vietu Deivisa kausa finālā.</p>
      <p>Spānija pusfinālā ar 2-1 pārspēja Lielbritāniju.</p>
      <p>Dienas pirmajā duelī brits Kails Edmunds (ATP 69.) ar 6-3, 7-6 (7:3) pārspēja spāni Felisiano Lopes (ATP 62.).</p>
      <p>Tiesa, nākamajā duelī Spānija izlīdzināja rezultātu, planētas pirmajai raketei Rafaelam Nadalam ar 6-4, 6-0 pārspējot Denu Evansu (ATP 42.).</p>
      <p>Līdz ar  to, finālisti tika noskaidroti dubultspēlē, kurā Nadals un Lopess uzvarēja taibreikos  un ar 7-6 (7:3), 7-6 (10:8) pārspēja Džeimiju Mareju un Nīlu Skupski.</p>
      <p>Spānijas pretiniece finālā būs Kanāda, kas pusfinālā ar 2-1 pārspēja Krieviju.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar “Barcelona” futbolistam Žerāram Pikē piederošo investīciju kompāniju “Kosmos”, kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties “La Caja Magica” tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem – Francijai, Horvātijai, ASV un Spānijai, kā arī tika piešķirti divi īpašie ielūgumi jeb “wild card”, kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
    </article>
  </body>
</html>