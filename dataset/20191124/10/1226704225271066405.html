<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/centra-zdielanych-sluzieb-hladaju/431933-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T10:01:00+00:00"/>
    <meta property="og:title" content="Centrá zdieľaných služieb hľadajú zamestnancov aj medzi vysokoškolákmi"/>
    <meta property="og:description" content="Centrá zdieľaných služieb sa finančne podieľajú aj na projektoch založených na interakcii škôl a ich študentov s európskymi inštitúciami, diplomatickými zbormi a ústavnými činiteľmi."/>
  </head>
  <body>
    <article>
      <h1>Centrá zdieľaných služieb hľadajú zamestnancov aj medzi vysokoškolákmi</h1>
      <h2>Centrá zdieľaných služieb sa finančne podieľajú aj na projektoch založených na interakcii škôl a ich študentov s európskymi inštitúciami, diplomatickými zbormi a ústavnými činiteľmi.</h2>
      <address><time datetime="2019-11-24T10:01:00+00:00">24 Nov 2019, 10:01</time> by <a rel="author">TASR</a></address>
      <p>Bratislava 24. novembra (TASR) - Niektoré firmy pre nedostatok pracovnej sily hľadajú budúcich zamestnancov už medzi vysokoškolákmi. Týka sa to napríklad centier zdieľaných služieb. Tie čoraz intenzívnejšie nadväzujú spoluprácu s univerzitami. Skúsenosti personalistov ukazujú, že ak absolvent firmu už pozná, je pravdepodobnejšie, že si ju po skončení štúdia vyberie.</p>
      <p>Centrá zdieľaných služieb najmä v súvislosti so zákazníckym servisom stále preferujú kandidátov s predchádzajúcimi skúsenosťami z administratívy, ukončeným vysokoškolským vzdelaním a kvalitnou angličtinou. Pod vplyvom rekordne nízkej nezamestnanosti však centrá oproti predchádzajúcim obdobiam znižujú svoje požiadavky a vyhľadávajú potenciálnych zamestnancov aj bez predchádzajúcich skúseností, ale so záujmom o túto oblasť a plynulým anglickým jazykom, čo je šanca práve pre absolventov.</p>
      <p>Aktivity zo strany centier zdieľaných služieb smerom k vysokým školám a ich študentom majú finančné aj nepeňažné podoby. <i>"Medzi tie prvé patrí napríklad participácia na akciách príslušného zamerania na univerzitnej pôde. Viaceré vysoké školy pravidelne organizujú veľtrhy práce a kariérneho poradenstva, aby poskytli spoločnostiam priamy kontakt na sprostredkovanie príležitostí, odporúčaní a konzultácií končiacim študentom,"</i> priblížila odborníčka personálnej agentúry Grafton Slovakia Dagmara Haľamová.</p>
      <p>Centrá zdieľaných služieb sa finančne podieľajú aj na projektoch založených na interakcii škôl a ich študentov s európskymi inštitúciami, diplomatickými zbormi a ústavnými činiteľmi. Do tejto kategórie spadajú aj špeciálne výskumné projekty. <i>"Firmy čoraz častejšie využívajú možnosť vytvárania pracovných skupín napríklad v rámci rôznych programov medzi univerzitami a zamestnávateľmi v oblasti centier zdieľaných služieb,"</i> doplnila Haľamová s tým, že napríklad na platených workshopoch zadávajú firmy študentom tzv. roleplay a na základe toho im prípadne ponúkajú miesto.</p>
      <p>Hlavnou nefinančnou metódou kooperácie centier zdieľaných služieb s vysokými školami je vstup priamo do vzdelávacieho procesu. Súčasťou výučby sú prednášky lektorov a tútorov o personálnom manažmente, psychológii či udržateľnosti zdrojov, aj s týmito aktivitami sa spájajú workshopy.<i> "Centrá v tejto sfére spolupracujú aj s tretími stranami typu univerzitných vzdelávacích centier či študentských organizácií," </i>priblížila odborníčka Graftonu.</p>
      <p>Študenti tak majú možnosti, ako získať kontakt s firmami, majú prehľad o trhu, spoznávajú budúcu náplň práce a majú viac času na rozhodovanie o svojom kariérnom smerovaní. <i>"Navyše, nadobudnú pracovné návyky, akcelerujú svoj osobný rozvoj a do CV im pribudne jedna z prvých skúseností. Okrem toho sa naučia, ako sa pripraviť na pracovný pohovor, uvedomia si očakávania druhej strany a zistia, ako prezentovať svoje prednosti,"</i> dodala Haľamová.</p>
    </article>
  </body>
</html>