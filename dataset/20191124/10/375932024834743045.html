<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/novekvo-forgalomban-ujabb-csucsokat-dontott-a-pesti-tozsde-1888095/"/>
    <meta property="og:site_name" content="Világgazdaság"/>
    <meta property="article:published_time" content="2019-11-24T10:15:00+00:00"/>
    <meta property="og:title" content="Növekvő forgalomban újabb csúcsokat döntött a pesti tőzsde"/>
    <meta property="og:description" content="A részvénypiac heti forgalma meghaladta a 61,62 milliárd forintot"/>
  </head>
  <body>
    <article>
      <h1>Növekvő forgalomban újabb csúcsokat döntött a pesti tőzsde</h1>
      <address><time datetime="2019-11-24T10:15:00+00:00">24 Nov 2019, 10:15</time> by <a rel="author">MTI</a></address>
      <p>Növekvő forgalomban emelkedett a Budapesti Értéktőzsde (BÉT) részvényindexe a héten, a BUX 44 053,95 ponton, új történelmi csúcson zárt pénteken, 669,32 ponttal, 1,54 százalékkal magasabban az előző heti záróértékénél.</p>
      <p>A részvénypiac heti forgalma meghaladta a 61,62 milliárd forintot az előző heti 56,12 milliárd forint után, a vezető részvények közül az OTP és a Richter árfolyama nőtt, a Mol-é és a Magyar Telekomé pedig csökkent. A BUX a héten háromszor zárt mindne korábbit meghaladó szinten.</p>
      <p>Már a hét első kereskedési napján csúcsot döntött a BUX, amelynek értéke 1,11 százalékkal 43 867,73 pontra nőtt. A magyar piac 1 százalék feletti növekedésével nemcsak a nyugat-európai, hanem a kelet-európai országok között is jól teljesített, ennél nagyobb emelkedést Európában nap közben csak Törökországban lehetett látni. A nap sztárja a Richter volt.</p>
      <p>Kedden némi korrekciót élt át a piac A vezető részvények mindegyike esett a Telekom kivételével. A monetáris tanács keddi ülésén nem változtatott sem az alapkamat 0,90 százalékos szintjén, sem a kamatfolyosón, ami megfelelt az elemzői várakozásoknak. A jegybanki alapkamat 2016. május 25. óta 0,90 százalékon áll, ez nem élénkítette a részvénypiacot.</p>
      <figure>
        <img src="https://www.vg.hu/wp-content/uploads/2019/11/LUS2044.jpg"/>
        <figcaption>Fotó: VG / Kallus György</figcaption>
      </figure>
      <p>Szerdán visszatért a pozitív hangulat, a BUX 0,73 százalékos emelkedése meghozta az új, 43 938,90 pontos csúcsot, annak ellenére, hogy az ázsiai és az amerikai piacok is gyengélkedtek. A lendületet az OTP adta, amely csúcsközeli szinten zárt, de a Richter is jól teljesített.<br/>Csütörtökön kedvezőtlen nemzetközi hangulatban a Mol gyengülése húzta le a BUX-ot. A Mol kivételével a vezető részvények ára alig változott, az olajipari részvény árfolyama azonban csaknem 3 százalékkal gyengült.</p>
      <p>Pénteken viszont az ismét a kedvezőre váltó nemzetközi hangulatban megjött a BUX aktuális történelmi csúcsa.<br/>A vezető részvények közül a legnagyobb mértékben, 3,03 százalékkal az OTP árfolyama emelkedett a héten, pénteki záróára 14 280 forint volt, heti forgalma meghaladta a 22,5 milliárd forintot.</p>
      <p>A Richter 2,67 százalékot erősödött, pénteken a papír a kereskedést 5950 forinton fejezte be, heti forgalma 18,05 milliárd forint volt. A Magyar Telekom árfolyama 0,34 százalékkal esett a héten, pénteken 441,5 forinton zárt, heti forgalma több mint 656 millió forintot tett ki. A Mol papírjainak ára 0,60 százalékkal mérséklődött a héten, pénteki záróáruk 2974 forint volt, heti forgalmuk 9,8 milliárd forintot tett ki.</p>
      <p>A kis- és közepes részvények mérsékeltebben drágultak a vezető részvényeknél. A BUMIX 3983,90 ponton zárt pénteken, az előző héthez képest emelkedése 4,41 pont, 0,11 százalék volt.</p>
    </article>
  </body>
</html>