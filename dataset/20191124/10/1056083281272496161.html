<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301579/%D8%AF%D8%A7%D8%AF%DA%AF%D8%B1-%D8%AA%D8%A7-%D8%B2%D9%85%D8%A7%D9%86%DB%8C-%DA%A9%D9%87-%D9%BE%D8%B3%D8%B1%D9%85-%D9%82%D8%A7%D8%A8%D9%84%DB%8C%D8%AA-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF-%D8%A8%D9%87-%D9%85%D8%B3%D8%A7%D8%A8%D9%82%D8%A7%D8%AA-%D9%85%DB%8C-%D8%B1%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:21:50+00:00"/>
    <meta property="og:title" content="دادگر: تا زمانی که پسرم قابلیت داشته باشد به مسابقات می‌رود!/ پیش‌بینی مدال المپیک داریم"/>
    <meta property="og:description" content="رئیس فدراسیون تیراندازی در مورد حواشی مختلف اعزام پسرش به مسابقات مختلف می‌گوید که بر اساس رکوردهایش اعزام شده و تا زمانی که وضعیت خوبی دارد اعزام می‌شود."/>
  </head>
  <body>
    <article>
      <h1>دادگر: تا زمانی که پسرم قابلیت داشته باشد به مسابقات می‌رود!/ پیش‌بینی مدال المپیک داریم</h1>
      <address><time datetime="2019-11-24T10:21:50+00:00">24 Nov 2019, 10:21</time> by <a rel="author">معصومه مومی‌وند</a></address>
      <p>رئیس فدراسیون تیراندازی در مورد حواشی مختلف اعزام پسرش به مسابقات مختلف می‌گوید که بر اساس رکوردهایش اعزام شده و تا زمانی که وضعیت خوبی دارد اعزام می‌شود.</p>
      <p>به گزارش ایسنا، علی دادگر، رئیس فدراسیون تیراندازی در مورد نتایج تیراندازی ایران بیان کرد: فدراسیون تیراندازی از زمان تاسیس این فدراسیون و در طول ۷۲ سال نتایج خوب و ارزشمندی را کسب کرده است. در تفنگ بادی جزو پنج کشور قدرتمند دنیا هستیم. از ماده‌های دیگر هم غافل نبودیم و تپانچه سهمیه کسب کرد و اهداف پروازی هم نتایج خوبی به دست آورد.</p>
      <p>او در این مورد افزود: تفاوت این دوره با دوره‌های قبل کاهش ۱۵ درصدی سهمیه‌های المپیک توسط فدراسیون جهانی بود اما فدراسیون ایران ۲۰ درصد نسبت به دوره‌های قبلی رشد داشته است و این در حالی به دست آمد که از مربیان داخلی استفاده کردیم. برای ۳ مربی ایرانی کمتر از ۱۰۰ میلیون تومان هزینه کردیم در صورتی که قبلا و با پول آن موقع به سرمربی خارجی نزدیک به سه میلیارد تومان پول می‌دادیم.</p>
      <p>او در ادامه بیان کرد: مشکلات مالی، ارزی و مهمات هم‌ بر کسی پوشیده نیست اما غیرت و تلاش ورزشکاران، مربیان و همکارانم در فدراسیون باعث شد تا این نتایج خوب به دست بیاید. خیلی نباید مغرور شویم هنوز شانس سهمیه داریم و از تمام ظرفیت‌ها استفاده می‌کنیم تا سهمیه‌هایمان افزایش پیدا کند. در المپیک هم پیش بینی می‌کنیم که اولین مدال المپیکی را به دست بیاوریم.</p>
      <p>دادگر در مورد برنامه‌های فدراسیون بیان کرد: برنامه‌هایمان را به سه قسمت کوتاه مدت، میان مدت و بلند مدت تقسیم کردیم. برنامه کوتاه مدتمان از الان تا المپیک ۲۰۲۰ شروع شده و بعد از آن برنامه‌های میان مدت و بلند مدتمان را اجرا می‌کنیم تا به اهداف پیش بینی شده برسیم.</p>
      <p>دادگر در مورد وضعیت تیم‌های اهداف پروازی در مسابقات مختلف بیان کرد: برای کسب سهمیه باید از تمامی ظرفیت‌ها در تمامی رشته‌ها استفاده کنیم. در اهداف پروازی چون سهمیه گرفته نشده دلیل بر ناتوانی این رشته نیست بلکه آنها با سه رکورد شکنی تاریخی خود را ثابت کردند. آقای دوستی از ۱۲۵ هدف ۱۱۹ هدف را زد و کسی که ۱۲۰ زد به فینال رسید. این نتایج امیدوار کننده بود و از آنها راضی هستیم. این پایان کار نیست اهداف پروازی باید مثل سابق دیده شود.</p>
      <p>او در مورد اینکه نام رامتین بشارتی در استارت لیست مسابقات قهرمانی آسیا بود اما در مسابقات شرکت نکرد، گفت: کمیته فنی بر اساس رکوردهایی که ورزشکاران در مسابقات داخلی زدند، تصمیم می‌گیرد که کدام ورزشکاران اعزام شوند، رامتین بشارتی هم یکی از بالاترین رکوردها را داشت و قرار بر اعزامش بود. او چند سال است که به دنبال رفتن به آمریکا بود و برای این مسابقات هم ریسک آمدن یا نیامدن را داشت اما چون اجازه خروج بیش از یک بار در سال را نداشت، نتوانست در مسابقات شرکت کند. علاوه بر این رکوردهای نفرات بعدی خیلی خوب نبود و فدراسیون تصمیم گرفت که نفرات بعدی اعزام نشوند. او تمریناتش را آمریکا انجام می‌دهد و با فدراسیون در ارتباط است. یکی از بزرگترین آرزوهایش کسب سهمیه المپیک بود که آن را از دست داد اما در آینده در اختیار تیم ملی خواهد بود.</p>
      <p>دادگر در مورد مشکل فشنگ گفت: ما مصرف کننده فشنگ هستیم و تولیدی نداریم یعنی برخی ارگان‌ها یا بخش خصوصی باید وارد کننده باشند اما بنابر مشکلات این امکان سلب شده است. با این حال با دو هفته تمرین در هانوفر توانستیم سهمیه المپیک به دست بیاوریم یعنی تا این حد فشنگ‌ در کسب سهمیه حیاتی است. برای آینده مختصری فشنگ در اختیار تیم ملی داریم اما امیدوارم با اعزام های برون مرزی این کمبود را جبران کنیم. ورزشکاران خارجی روزانه ۲۰۰ تا ۳۰۰ فشنگ استفاده می‌کنند اما ورزشکاران ما با دو هفته تمرین با فشنگ سهمیه گرفتند و این نشان دهنده توانایی آنها است‌. برنامه ای در مورد واردات فشنگ مرغوب با همکاری وزارت دفاع داریم تا آنها یا بخش خصوصی یا فدراسیون بتوانند فشنگ وارد کنند.</p>
      <p>دادگر در مورد امکان کسب سهمیه المپیک توکیو از طریق رنکینگ گفت: الهه احمدی، سجاد پورحسینی، محمد نکونام و گلنوش سبقت اللهی امکان دسترسی به سهمیه را از طریق رنکینگ دارند. البته برخی از آنها با توجه به جایگاه خود شانس بیشتری دارند که سبقت اللهی این شرایط را دارد و شانس بیشتری نسبت به بقیه دارد. از فرصت های باقی مانده و چند اعزام که برای افزایش رنکینگ آنها وجود دارد، استفاده می‌کنیم.</p>
      <p>ادامه دارد...</p>
    </article>
  </body>
</html>