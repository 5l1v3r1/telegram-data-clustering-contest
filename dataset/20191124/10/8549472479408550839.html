<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/icc-world-test-championship-points.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-24T10:07:00+00:00"/>
    <meta property="og:title" content="കൊല്‍ക്കത്ത ക്രിക്കറ്റ് ടെസ്റ്റില്‍ ഇന്ത്യയ്ക്ക് ഐതിഹാസിക ജയം; ബംഗ്ലാദേശിനെ തൂത്തെറിഞ്ഞു; പരമ്പരയില്‍ താരമായത് 9 വിക്കറ്റ് എടുത്ത ഇശാന്ത് ശര്‍മ"/>
    <meta property="og:description" content="ഒട്ടേറെ ചരിത്ര നിമിഷങ്ങള്‍ അണിനിരന്ന കൊല്‍ക്കത്ത ക്രിക്കറ്റ് Kolkota, News, Cricket, Bangladesh, Winner, Sports, National,"/>
  </head>
  <body>
    <article>
      <h1>കൊല്‍ക്കത്ത ക്രിക്കറ്റ് ടെസ്റ്റില്‍ ഇന്ത്യയ്ക്ക് ഐതിഹാസിക ജയം; ബംഗ്ലാദേശിനെ തൂത്തെറിഞ്ഞു; പരമ്പരയില്‍ താരമായത് 9 വിക്കറ്റ് എടുത്ത ഇശാന്ത് ശര്‍മ</h1>
      <address><time datetime="2019-11-24T10:07:00+00:00">24 Nov 2019, 10:07</time> by <a rel="author">kvartha pre</a></address>
      <p><b>കൊല്‍ക്കത്ത: (www.kvartha.com 24.11.2019)</b> ഒട്ടേറെ ചരിത്ര നിമിഷങ്ങള്‍ അണിനിരന്ന കൊല്‍ക്കത്ത ക്രിക്കറ്റ് ടെസ്റ്റില്‍ ഇന്ത്യയ്ക്ക് ഐതിഹാസിക ജയം. ഇന്ത്യ ആതിഥ്യം വഹിച്ച ആദ്യ ഡേ നൈറ്റ് ടെസ്റ്റില്‍ ബംഗ്ലാദേശിനെ തകര്‍ത്ത് ഒട്ടേറെ ചരിത്ര മുഹൂര്‍ത്തങ്ങള്‍ക്കാണ് ഈഡന്‍ സാക്ഷിയായത്. <br/><br/>ഇഷാന്ത് - ഉമേഷ്- ഷമി പേസാക്രമണത്തിനു മുന്നില്‍ തകര്‍ന്നടിഞ്ഞ ബംഗ്ലാദേശിനെ ഇന്നിങ്‌സിനും 46 റണ്‍സിനുമാണ് ഇന്ത്യ തകര്‍ത്തത്. 241 റണ്‍സിന്റെ ഒന്നാം ഇന്നിങ്‌സ് ലീഡ് വഴങ്ങി രണ്ടാമതും ബാറ്റിങ്ങിന് ഇറങ്ങിയ ബംഗ്ലാദേശ് 41.1 ഓവറില്‍ 195 റണ്‍സിന് എല്ലാവരും പുറത്തായി. ഇതോടെ രണ്ടു മത്സരങ്ങളടങ്ങിയ പരമ്പരയും ഇന്ത്യ തൂത്തുവാരി.</p>
      <figure>
        <img src="https://1.bp.blogspot.com/-pQzcaIOJhE4/XdpWQU6iGZI/AAAAAAABuBU/TwAkL4Rf6zwFRdipsJhckYIRuTalllmPQCLcBGAsYHQ/s1600/ICC-World-Test-Championship.jpg"/>
      </figure>
      <p>ഇന്‍ഡോറില്‍ നടന്ന ഒന്നാം ടെസ്റ്റില്‍ ഇന്നിങ്‌സിനും 130 റണ്‍സിനുമാണ് ഇന്ത്യ ജയിച്ചത്. ടെസ്റ്റ് ക്രിക്കറ്റിന്റെ ചരിത്രത്തില്‍ തുടര്‍ച്ചയായ ഏഴാം വിജയമാണ് ഇന്ത്യയുടേത്. ഇത് റെക്കോര്‍ഡാണ്. ടെസ്റ്റ് ക്രിക്കറ്റിന്റെ ചരിത്രത്തില്‍ നാല് തുടര്‍ ഇന്നിങ്‌സ് വിജയങ്ങള്‍ നേടുന്ന ആദ്യ ടീമുമായി ഇന്ത്യ. മത്സരത്തിലാകെ ഒന്‍പതു വിക്കറ്റ് വീഴ്ത്തിയ ഇഷാന്ത് ശര്‍മയാണ് കളിയിലെ കേമനും പരമ്പരയുടെ താരവും.<br/><br/>സ്‌കോര്‍: ബംഗ്ലാദേശ് 106, 195 (41.1 ഓവര്‍), ഇന്ത്യ 347/9 ഡിക്ലയേര്‍ഡ്<br/><br/>രണ്ടാം ഇന്നിങ്‌സില്‍ അഞ്ചു വിക്കറ്റ് നേട്ടം കൈവരിച്ച ഉമേഷ് യാദവാണ് മൂന്നാം ദിനം ബംഗ്ലാദേശിന്റെ അന്തകനായത്. ഞായറാഴ്ച വീണ മൂന്നു വിക്കറ്റുകളും ഉമേഷ് യാദവിന് സ്വന്തം. 14.1 ഓവറില്‍ 53 റണ്‍സ് വഴങ്ങിയാണ് ഉമേഷ് യാദവ് അഞ്ചു വിക്കറ്റ് നേട്ടം കൈവരിച്ചത്. ഇഷാന്ത് ശര്‍മ 13 ഓവറില്‍ 56 റണ്‍സ് വഴങ്ങി നാലു വിക്കറ്റ് വീഴ്ത്തി. <br/><br/>ആറു വിക്കറ്റ് നഷ്ടത്തില്‍ 152 റണ്‍സെന്ന നിലയില്‍ മൂന്നാം ദിനം ബാറ്റിങ് പുനഃരാരംഭിച്ച ബംഗ്ലാദേശിന് ഇന്നിങ്‌സ് തോല്‍വി ഒഴിവാക്കാന്‍ വേണ്ടിയിരുന്നത് 89 റണ്‍സാണ്. കൈവശമുണ്ടായിരുന്നത് നാലു വിക്കറ്റും. എന്നാല്‍, മഹ്മൂദുല്ലയ്ക്ക് വീണ്ടും ബാറ്റിങ്ങിന് ഇറങ്ങാനാകാതെ പോയതോടെ ഇന്ത്യയ്ക്ക് വിജയത്തിലേക്കു വേണ്ടിയിരുന്നത് മൂന്നു വിക്കറ്റ് മാത്രം. <br/><br/>ഒന്നാം ഇന്നിങ്‌സില്‍ അഞ്ചു വിക്കറ്റ് വീഴ്ത്തിയ ഇഷാന്തിന് തലനാരിഴയ്ക്കാണ് ടെസ്റ്റിലെ രണ്ടാമത്തെ 10 വിക്കറ്റ് നേട്ടം നഷ്ടമായത്. രണ്ടാം ദിനം പരിക്കേറ്റ് ബാറ്റിങ് അവസാനിപ്പിച്ച് മടങ്ങിയ മഹ്മൂദുല്ല ഞായറാഴ്ച ബാറ്റിങ്ങിന് ഇറങ്ങിയില്ല. അര്‍ധസെഞ്ച്വറി നേടിയ മുഷ്ഫിഖുര്‍ റഹിമാണ് ബംഗ്ലാദേശിന്റെ ടോപ് സ്‌കോറര്‍. റഹിം 96 പന്തില്‍ 13 ഫോറുകള്‍ സഹിതം 74 റണ്‍സെടുത്തു. <br/><br/>മത്സരത്തില്‍ ബംഗ്ലാദേശിനു നഷ്ടമായ 19 വിക്കറ്റുകളും ഇന്ത്യന്‍ പേസര്‍മാരായ ഇഷാന്ത് ശര്‍മ ഉമേഷ് യാദവ് മുഹമ്മദ് ഷമി എന്നിവര്‍ പങ്കിട്ടു. സ്വന്തം മണ്ണില്‍ ഇന്ത്യന്‍ സ്പിന്നര്‍മാര്‍ക്ക് വിക്കറ്റ് ലഭിക്കാതെ പോകുന്ന രണ്ടാമത്തെ മാത്രം ടെസ്റ്റാണിത്.<br/><br/>തുടര്‍ച്ചയായ ഏഴാം ജയത്തോടെ ഐസിസി ലോക ടെസ്റ്റ് ചാംപ്യന്‍ഷിപ്പിലും ഇന്ത്യ ബഹുദൂരം മുന്നിലെത്തി. നിലവില്‍ 360 പോയിന്റുമായി മറ്റു ടീമുകളേക്കാള്‍ ബഹുദൂരം മുന്നിലാണ് ഇന്ത്യ. പാക്കിസ്ഥാനെ ഇന്നിങ്‌സിനും അഞ്ചു റണ്‍സിനും തോല്‍പ്പിച്ച ഓസ്‌ട്രേലിയ 116 പോയിന്റുമായി രണ്ടാമതുണ്ട്. കഴിഞ്ഞ നാലു ടെസ്റ്റുകളില്‍ ഇന്ത്യയുടെ വിജയങ്ങള്‍ ഇങ്ങനെ:<br/><br/>1. പുണെയില്‍ ദക്ഷിണാഫ്രിക്കയെ ഇന്നിങ്‌സിനും 137 റണ്‍സിനും തോല്‍പ്പിച്ചു.<br/><br/>2. റാഞ്ചിയില്‍ ദക്ഷിണാഫ്രിക്കയെ ഇന്നിങ്‌സിനും 202 റണ്‍സിനും തോല്‍പ്പിച്ചു.<br/><br/>3. ഇന്‍ഡോറില്‍ ബംഗ്ലദേശിനെ ഇന്നിങ്‌സിനും 130 റണ്‍സിനും തോല്‍പ്പിച്ചു.<br/><br/>4. കൊല്‍ക്കത്തയില്‍ ബംഗ്ലദേശിനെ ഇന്നിങ്‌സിനും 46 റണ്‍സിനും ജയിച്ചു.<br/><br/>മൂന്നാം ദിനം 52 പന്തുകള്‍ എറിയുമ്പോഴേയ്ക്കും വിജയത്തിലേക്ക് ആവശ്യമായ മൂന്നു വിക്കറ്റും ഇന്ത്യ പിഴുതു. ഉമേഷ് യാദവിനാണ് മൂന്നു വിക്കറ്റും. റഹിമിനു പുറമെ മഹ്മൂദുല്ല (39, റിട്ടയേര്‍ഡ് ഹര്‍ട്ട്), മെഹ്ദി ഹസന്‍ (15), തയ്ജുല്‍ ഇസ്‌ലാം (11), അല്‍ അമീന്‍ ഹുസൈന്‍ (21) എന്നിവരാണ് രണ്ടാം ഇന്നിങ്‌സില്‍ രണ്ടക്കം കണ്ടത്. ഷദ്മാന്‍ ഇസ്‌ലാം (0), ഇമ്രുല്‍ കയേസ് (5), മോമിനുല്‍ ഹഖ് (0), മുഹമ്മദ് മിഥുന്‍ (6), എബാദത്ത് ഹുസൈന്‍ (0) എന്നിവര്‍ നിരാശപ്പെടുത്തി. അബു ജായേദ് രണ്ടു റണ്‍സുമായി പുറത്താകാതെ നിന്നു.<br/><br/>മൂന്നാം ദിനത്തിലെ 10-ാം പന്തില്‍ത്തന്നെ ബംഗ്ലാദേശിന്റെ ഏഴാം വിക്കറ്റ് വീണു. മുഷ്ഫിഖുര്‍ റഹിമിനൊപ്പം ബാറ്റിങ് ആരംഭിച്ച എബാദത്ത് ഹുസൈന്‍ ഡക്കിനു പുറത്ത്. ഉമേഷ് യാദവിന്റെ പന്തില്‍ വിരാട് കോലിക്കു ക്യാച്ച് സമ്മാനിച്ചായിരുന്നു ഹുസൈന്റെ മടക്കം. തുടര്‍ ഫോറുകളുമായി ആക്രമണം തുടര്‍ന്ന മുഷ്ഫിഖുര്‍ റഹിമിനൊപ്പം അല്‍ അമീന്‍ ഹുസൈനും ഒരുമിച്ചതോടെ സ്‌കോര്‍ ബോര്‍ഡിലേക്കു റണ്ണെത്തിത്തുടങ്ങി. <br/><br/>ഇന്നിങ്‌സ് തോല്‍വി ഒഴിവാക്കാനുള്ള ശ്രമത്തിനിടെ ബംഗ്ലദേശിന് എട്ടാം വിക്കറ്റും നഷ്ടമായി. ഇക്കുറി പുറത്തായത് അവരുടെ ഇന്നിങ്‌സിന്റെ ആണിക്കല്ലായിരുന്ന മുഷ്ഫിഖുര്‍ റഹിം. 96 പന്തില്‍ 13 ഫോറുകള്‍സഹിതം 74 റണ്‍സെടുത്ത റഹിമിനെ ഉമേഷ് യാദവിന്റെ പന്തില്‍ രവീന്ദ്ര ജഡേജ പിടികൂടി.<br/><br/>രണ്ടാം ദിനം ബാറ്റിങ്ങിനിടെ പരിക്കേറ്റ് തിരിച്ചുകയറിയ മഹ്മൂദുല്ലയ്ക്ക് വീണ്ടും ബാറ്റിങ്ങിനെത്താനാവില്ലെന്ന വിവരം പുറത്തുവന്നതോടെ ബംഗ്ലാദേശിന്റെ നിരാശ ഇരട്ടിച്ചു. സ്‌കോര്‍ 195ല്‍ എത്തിയപ്പോള്‍ അല്‍ അമീന്‍ ഹുസൈനും പുറത്തായി. 20 പന്തില്‍ അഞ്ചു ഫോറുകളോടെ 21 റണ്‍സെടുത്ത ഹുസൈനെ പുറത്താക്കി ഉമേഷ് യാദവ് അഞ്ചു വിക്കറ്റ് നേട്ടം കൈവരിച്ചു. <br/><br/>നേരത്തെ, 241 റണ്‍സിന്റെ ഒന്നാം ഇന്നിങ്‌സ് കടവുമായി ബാറ്റിങ്ങിന് ഇറങ്ങിയ ബംഗ്ലദേശിന് വെറും 13 റണ്‍സിനിടെ നാലു വിക്കറ്റ് നഷ്ടമായിരുന്നു. കൂറ്റന്‍ തോല്‍വിയിലേക്കെന്ന് തോന്നലുയര്‍ത്തി അവര്‍ക്ക്, നാലാം വിക്കറ്റിലെ രണ്ട് അര്‍ധസെഞ്ച്വറി കൂട്ടുകെട്ടുകളാണ് തുണയായത്. പിരിയാത്ത നാലാം വിക്കറ്റില്‍ മുഷ്ഫിഖുര്‍ റഹിം മഹ്മൂദുല്ല സഖ്യവും പിന്നീട് മുഷ്ഫിഖുര്‍ റഹിം മെഹ്ദി ഹസന്‍ സഖ്യവുമാണ് അവര്‍ക്കു തുണയായത്.<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം )</a><br/><br/>Keywords: <b>ICC World Test Championship Points Table: India extend perfect run after registering big win over Bangladesh; Australia on number two, Kolkota, News, Cricket, Bangladesh, Winner, Sports, National.</b></p>
    </article>
  </body>
</html>