<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/alegeri-prezidentiale-2019-doua-persoane-implicate-in-incidentele-violente-din-apropierea-unei-sectii-de-votare-din-prahova-urmarite-penal-alte-sapte-cercetate-1922404024042019111019178964"/>
    <meta property="og:site_name" content="News.ro"/>
    <meta property="article:published_time" content="2019-11-24T10:40:04+00:00"/>
    <meta property="og:title" content="Alegeri prezidenţiale 2019 - Două persoane implicate în incidentele violente din apropierea unei secţii de votare din Prahova, urmărite penal, alte şapte- cercetate"/>
    <meta property="og:description" content="Doi dintre bărbaţii implicaţi în incidentele produse, sâmbătă seară, la o secţie de votare din judeţul Prahova, sunt urmăriţi penal, unul fiind reţinut, iar celălalt internat în spital. Alte şapte persoane sunt cercetate pentru de tulburarea ordinii şi liniştii publice."/>
  </head>
  <body>
    <article>
      <h1>Alegeri prezidenţiale 2019 - Două persoane implicate în incidentele violente din apropierea unei secţii de votare din Prahova, urmărite penal, alte şapte- cercetate</h1>
      <address><time datetime="2019-11-24T10:40:04+00:00">24 Nov 2019, 10:40</time> by <a rel="author">Departamentul Corespondenti</a></address>
      <p>
        <b>Doi dintre bărbaţii implicaţi în incidentele produse, sâmbătă seară, la o secţie de votare din judeţul Prahova, sunt urmăriţi penal, unul fiind reţinut, iar celălalt internat în spital. Alte şapte persoane sunt cercetate pentru de tulburarea ordinii şi liniştii publice.</b>
      </p>
      <p>Poliţiştii au identificat toate persoanele implicate în incidentul produs, sâmbătă seară, în curtea grădiniţei din localitatea prahoveană Drăgăneasa, unde este amenajată o secţie de votare şi unde mai multe persoane în stare de ebrietate au intrat şi l-au agresat pe poliţistul aflat în zonă, a anunţat duminică purtătorul de cuvânt al MAI, Monica Dajbog.</p>
      <p>Potrivit acesteia, procurorul a dispus începerea urmăririi penale pentru tulburarea ordinii şi liniştii publice faţă de doi suspecţi, unul dintre ei fiind bărbatul cel rănit după ce poliţiştii au folosit armamentul din dotare pentru a aplana conflictul. Bărbatul rănit este sub pază, la spital, în timp ce al doilea suspect este reţinut. Duminică, anchetatorii vor extinde cercetările faţă de cei doi agresori, urmând ca aceştia să fie puşi sub acuzare pentru infracţiunile de ultraj şi atac asupra secţiei de vot. Alte şapte persoane sunt cercetate în acelaşi dosar sub aspectul săvârşirii infracţiunii de tulburarea ordinii şi liniştii publice.</p>
      <p>Reprezentanta MAI a precizat că bărbatul rănit de poliţiştii care au folosit arma se află în afara oricărui pericol.</p>
      <p>Un poliţist, atacat sâmbătă seară de cinci persoane aflate în stare de ebrietate, a tras cu pistolul din dotare, rănindu-l în picior pe unul dintre agresori.</p>
      <p>Incidentul s-a produs în localitatea prahoveană Drăgăneasa, în curtea unei grădiniţe în care era organizată o secţie de votare şi în care erau depozitate materiale electorale.</p>
      <p>”Acţiunile violente au fost oprite, în sprijinul poliţistului care şi-a făcut datoria a intervenit şi o grupă de intervenţie din cadrul Serviciului Acţiuni Speciale Prahova pentru a proteja Secţia de votare pe timpul nopţii”, au precizat oficiali din cadrul IPJ Prahova</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>