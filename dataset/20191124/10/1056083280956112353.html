<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301586/%D8%A7%DB%8C%D8%AC%D8%A7%D8%AF-%D9%85%D8%B3%DB%8C%D8%B1-%D8%AF%D9%88%DA%86%D8%B1%D8%AE%D9%87-%D8%B3%D9%88%D8%A7%D8%B1%DB%8C-%D8%A8%D8%B1%D8%A7%DB%8C-%D8%AD%D9%81%D8%A7%D8%B8%D8%AA-%D8%A7%D8%B2-%D8%A8%D8%A7%D8%BA%D8%B4%D9%87%D8%B1-%D8%AA%D8%A7%D8%B1%DB%8C%D8%AE%DB%8C-%D8%B4%D8%A7%D9%87%D8%AF%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:25:41+00:00"/>
    <meta property="og:title" content="ایجاد مسیر دوچرخه‌سواری برای حفاظت از باغشهر تاریخی شاهدیه"/>
    <meta property="og:description" content="ایسنا/یزد شهرداری باغشهر تاریخی شاهدیه در استان یزد در نظر دارد به منظور نجات باغات این شهر از تعرض برخی سودجویان اقدام به اجرای طرح‌های پیاده محوری و ایجاد مسیر دوچرخه‌سواری در این باغشهر کند."/>
  </head>
  <body>
    <article>
      <h1>ایجاد مسیر دوچرخه‌سواری برای حفاظت از باغشهر تاریخی شاهدیه</h1>
      <address><time datetime="2019-11-24T10:25:41+00:00">24 Nov 2019, 10:25</time> by <a rel="author">فاطمه رهبر يزدي</a></address>
      <p>ایسنا/یزد شهرداری باغشهر تاریخی شاهدیه در استان یزد در نظر دارد به منظور نجات باغات این شهر از تعرض برخی سودجویان اقدام به اجرای طرح‌های پیاده محوری و ایجاد مسیر دوچرخه‌سواری در این باغشهر کند.</p>
      <p>یزد یکی از استان‌های کم‌آب و خشک واقع شده در مرکز کشورمان است که عمده شهرهای آن به دلیل معضل کم‌آبی از کمترین سرانه فضای سبز برخوردار هستند، این وضعیت در مرکز استان یعنی شهرستان یزد با وجود صنایع آلاینده به مراتب نامطلوب‌تر است، البته خوشبختانه وجود باغشهرهای تفت، مهریز و شاهدیه در همسایگی آن به عنوان ریه‌های سبز این شهر تفتیده یک مزیت مهم و موثر است که این روزها هر کدام به نوعی در معرض دست‌اندازی‌ و تخریب‌ هستند.</p>
      <p>این باغشهرها فارغ از ارزش اقتصادی و کشاورزی که در استان یزد دارند، در زمینه گردشگری نیز از اهمیت بالایی برخوردار هستند به طوری که در فصولی مانند بهار و پاییز جلوه‌های بصری زیبایی را پیش چشم گردشگران و مسافران به نمایش می‌گذارند.</p>
      <p>البته باغشهرهای استان تاریخی یزد دارای وجه تمایزی خاص از دیگر باغشهرهای کشورمان هستند و آن هم ادغام شدن در بافت‌های تاریخی و مسکونی است که بر ارزش آنها و ظرفیت‌های گردشگری آن‌ها افزوده است.</p>
      <p>هرچند در سال‌های اخیر برگزاری رویدادهای گردشگری مانند جشنواره‌های میوه‌ در این باغشهرها کمک بزرگی به حفظ این مواریث و جاذبه‌های ارزشمند کرده ولی همچنان تغییر کاربری و تخریب عامدانه این باغات یکی از مهمترین چالش‌هایی است که همه روزه در کمین آنهاست.</p>
      <p>باغشهر شاهدیه یکی از باغشهرهای استان یزد است که باغات آن در زمان شکل‌گیری برای تسهیل در آبیاری از طریق قنوات، گودتر از سطح شهر ایجاد شده و همین اقدام منجر به ایجاد خاکریزها و تپه‌هایی در اطراف این باغات شده که اکنون با نام تل‌های شاهدیه، مکانی مناسب برای مشاهده شهر و باغات آن است.</p>
      <p>این روزها نه تنها در مورد تغییر کاربری برخی از این باغات بلکه خبرهای ناخوشی از تخریب و خاک برداری‌ از این تپه‌ها که خاکی قرمز رنگ و ارزشمند دارند به گوش می‌رسد در حالی که حیات این باغشهر به خاک‌ آن وابسته است و ضرورت دارد که مسئولان در مورد حفاظت از این باغشهر اهتمام جدی‌تری داشته باشند.</p>
      <p>«سیدعلی میرنژاد» شهردار شاهدیه در گفت‌وگو با خبرنگار ایسنا از پیگیری و مخالفت‌های جدی شهرداری با تغییر کاربری باغات این شهر می‌گوید و اضافه می‌کند: خوشبختانه با نظارت‌هایی که در این رابطه داریم با کاهش چشمگیر تخلفات در حوزه تغییر کاربری باغات شاهدیه مواجه هستیم.</p>
      <p>وی تصریح می‌کند: البته با وجود سیر نزولی این قبیل تخلفات به دنبال رویکردهای جدید شهرداری و پلیس ساختمان در این رابطه، هنوز هم بعضاً شاهد برخی تخلفات در این باغات هستیم.</p>
      <p>میرنژاد به مخالفت شدید شهرداری در خصوص هر نوع تغییر کاربری باغات این شهر تاریخی اشاره و عنوان می‌کند: به منظور حفاظت از باغات تاکنون تلاش شده تا مجوزی برای ساخت و ساز در آنها صادر نشود و در همین راستا نیز به محض مشاهده هر گونه تخلفی به شدت با آنها بخورد می‌شود.</p>
      <p>شهردار شاهدیه از اجرای طرح‌هایی به منظور حفظ باغشهر شاهدیه نیز خبر می‌دهد و می‌گوید: طرحی مبنی بر پیاده محوری و ایجاد مسیر دوچرخه‌سواری در این باغشهر ارائه کردیم که پس از تایید میراث فرهنگی در راستای توسعه گردشگری و حفظ باغات شاهدیه اجرا شود.</p>
      <p>انتهای پیام</p>
      <p>انتهای پیام</p>
    </article>
  </body>
</html>