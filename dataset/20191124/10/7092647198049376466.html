<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39820/%D8%A7%D9%86%D8%AA%D9%82%D8%A7%D8%AF-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D8%B1%D9%88%D8%AF%D8%A8%D8%A7%D8%B1-%D8%A7%D8%B2-%D8%B9%D8%AF%D9%85-%D8%AA%D8%B9%D8%A7%D9%85%D9%84-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AA%D9%88%D8%B2%DB%8C%D8%B9-%D8%A8%D8%B1%D9%82-%DA%AF%DB%8C%D9%84%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-24T10:02:00+00:00"/>
    <meta property="og:title" content="انتقاد نماینده مجلس رودبار از عدم تعامل مدیرعامل توزیع برق گیلان"/>
    <meta property="og:description" content="نماینده مردم رودبار از عدم تعامل مدیرعامل شرکت نیروی برق استان گیلان انتقاد کرد و افزود: در چندین نوبت در دفتر مدیرعامل شرکت به جهت پیگیری امورات مردم علیرغم دستورات معاون وزیر حضور پیدا کردیم، اما وی حاضر نشد تا امورات مردم را پیگیری کند."/>
  </head>
  <body>
    <article>
      <h1>انتقاد نماینده مجلس رودبار از عدم تعامل مدیرعامل توزیع برق گیلان</h1>
      <address><time datetime="2019-11-24T10:02:00+00:00">24 Nov 2019, 10:02</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>نماینده مردم رودبار از عدم تعامل مدیرعامل شرکت نیروی برق استان گیلان انتقاد کرد و افزود: در چندین نوبت در دفتر مدیرعامل شرکت به جهت پیگیری امورات مردم علیرغم دستورات معاون وزیر حضور پیدا کردیم، اما وی حاضر نشد تا امورات مردم را پیگیری کند.</i>
      </p>
      <figure>
        <img src="https://barghnews.com/files/fa/news/1398/9/3/84204_612.jpg"/>
      </figure>
      <p>به گزارش<a href="https://barghnews.com/"> برق نیوز</a>،نماینده مردم رودبار ضمن انتقاد و گلایه شدید از مدیرعامل شرکت توزیع برق گیلان، وزیر نیرو را به دلیل نابرابری در توزیع برق علی‌رغم سهم بالای این شهرستان در تولید این انرژی اخطار کرد.   منوچهر جمالی امروز با ابراز گله‌مندی از عدم ارائه خدمات مطلوب شرکت توزیع نیروی برق گیلان به شهروندان و روستائیان رودباری اظهار کرد: متأسفانه علیرغم اینکه مجموعه وزارت نیرو خدمات شایانی را به مردم ارائه می‌دهند، اما شرکت توزیع برق گیلان و در رأس امور، مدیرعامل آن نسبت به شهروندان و روستائیان رودباری کاملاً بی‌توجه است.<br/>وی با اشاره به عدم توزیع برق در برخی از روستا‌های شهرستان رودبار افزود: متأسفانه روستای ساری کم شهرستان رودبار که بالای ۲۰ خانوار جمعیت دارند از نعمت برق پس از عمر چهل‌ساله انقلاب محروم هستند.<br/><br/>نماینده مردم رودبار در مجلس شورای اسلامی با اشاره به کم‌کاری ابهام‌آمیز شرکت توزیع برق گیلان نسبت به عدم جمع‌آوری تیر‌های برق در حاشیه سد دیورش گفت: تنها یک سد به نام دیورش، منافع و سودش به مردم شهرستان رودبار می‌رسد، اما شرکت توزیع برق گیلان باگذشت ۲۰ ماه حاضر به جابه‌جایی تنها یک تیر برق در حاشیه سد نیست تا عملیات اجرایی این سد با سرعت پیش برود.<br/><br/>عضو مجمع نمایندگان گیلان با اشاره به ضعف برق در برخی از نقاط شهری و روستایی شهرستان رودبار تصریح کرد: شهرستان رودبار با نیروگاه‌هایی که در سطح شهرستان وجود دارند و خطوط برقی که از اراضی آن عبور کرده، برق بخش عمده‌ای از کشور را تأمین می‌کند، اما مردم این شهرستان در نقاط مختلف ازجمله خور گام، عمار لو و برخی از نقاط شهری از نعمت برق متوسط و فشار خوب محروم هستند.<br/><br/>به گفته جمالی، عدالت در توزیع برق در شهرستان رودبار رعایت نمی‌شود درحالی‌که تنها باگذاشتن ترانس و یا کابل‌های خود نگه‌دار می‌توان برق منطقه را تقویت کرد.<br/><br/>وی با اشاره به تخریب خطوط برق و تیر‌های آن در برخی از نقاط استان در پی زلزله و سیلاب‌ها و عدم توجه شرکت توزیع برق نسبت به آن گفت: در برخی از نقاط شهرستان براثر سیلاب‌ها و حتی زلزله تیر‌های از حالت عمود خارج‌شده‌اند و برای مردم خطرآفرین هستند، اما شرکت نیروی برق استان نسبت به این رویداد‌های خطرناک در شهرستان کاملاً بی‌تفاوت است.<br/><br/>نماینده مردم رودبار در مجلس شورای اسلامی همچنین از عدم تعامل مدیرعامل شرکت نیروی برق استان با نماینده مردم در خانه ملت انتقاد کرد و افزود: در چندین نوبت در دفتر مدیرعامل شرکت به جهت پیگیری امورات مردم علیرغم دستورات معاون وزیر حضور پیدا کردیم، اما وی حاضر نشد تا امورات مردم را پیگیری کند و یقیناً این رفتار مدیرعامل شرکت برق استان را به وزیر نیرو منعکس می‌کنم و تذکری را نیز به وی در صحن مجلس خواهم داد. منبع: <a href="http://barghnews.com/">فارس</a></p>
    </article>
  </body>
</html>