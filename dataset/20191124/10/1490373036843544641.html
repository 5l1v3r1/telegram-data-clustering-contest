<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/stepan-machacek-egypt-voda-felahove-delta-nilu_1911241005_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T10:05:00+00:00"/>
    <meta property="og:title" content="Zavlažování výtopou: Egypťané stále využívají starou faraónskou techniku, přináší velké ztráty vody"/>
    <meta property="og:description" content="Egypt se cítí ohrožený výstavbou přehrady v Etiopii. V Egyptě převažuje tradiční zavlažování takzvanou výtopou, která vodou nesmírně plýtvá. Zemědělci proto budou muset změnit faraónskou mentalitu."/>
  </head>
  <body>
    <article>
      <h1>Zavlažování výtopou: Egypťané stále využívají starou faraónskou techniku, přináší velké ztráty vody</h1>
      <address><time datetime="2019-11-24T10:05:00+00:00">24 Nov 2019, 10:05</time> by <a rel="author">Štěpán Macháček</a></address>
      <p>
        <a href="https://www.irozhlas.cz/fotogalerie/8112343?fid=9131802">Viz kompletní galerie</a>
      </p>
      <p>
        <b>Ve stomiliónovém Egyptě se plýtvá vodou ve velkém. Obyvatel přibývá, životní úroveň roste a s ní rychle stoupá i spotřeba. Na horním toku Nilu se navíc začaly rozvíjet dříve zaostalé země. Výstavba velké etiopské přehrady dělá Egypťanům vrásky. V hospodaření s vodou ale mají sami obrovské rezervy a týká se to hlavně faraónských zavlažovacích metod.</b>
      </p>
      <p>Jsme u malé vesnice Šubrá Osím v nilské deltě, a místní zemědělec Ahmad Dijáb mi ukazuje, jak tady zavlažuje svá pole. Je tu lán asi čtyřmetrové kukuřice, a na části pole, která už je sklizená, jsou vidět hluboké rýhy, a ty se jednou za dva týdny úplně zaplní vodou, která se pak postupně vsakuje a vypařuje. Jde s námi i starosta obce, inženýr Chálid Gibríl.</p>
      <figure>
        <audio src="https://www.irozhlas.cz/sites/default/files/audios/6f931672947526061f7fa92199fd024a.mp3"/>
        <figcaption>Egypt: seriál voda, díl 2</figcaption>
      </figure>
      <p>„Podívej, tudy přitéká voda, a já potřebuju zavlažit tuhle část pole. Tak jí tady otevřu cestu, a tady to hlínou zahradím. A když se ty řádky zaplní vodou, zase to takhle ucpu, tady prokopnu cestu a voda teče zase do další části,“ vysvětluje mi starosta Chálid, jak postupně zavede vodu na všechna svá políčka. A dobře ví, že zavlažovací metody se tu po celá tisíciletí nezměnily.</p>
      <p>„Aby se voda tolik neztrácela, vymazáváme některé rýhy jílem. Uděláme ze slámy kouli, přivážeme ji za osla, někdo si na kouli sedne, aby ji zatížil, a osel ji táhne. Strouhu ta koule vyhladí, jíl na povrchu ztvrdne, a je to, jako bys ji vybetonoval. Tohle je stará faraónská technika!“</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/etiopie-sudan-egypt-prehrada-nilske-udoli-jednani-usa_1911111014_kro"/>
      </related>
      <p>Procházíme obrovským polem sezamu, rostliny jsou asi dva metry vysoké, a blížíme se k hlavnímu zdroji zdejšího zavlažování, a to k závlahovému kanálu, kterým sem přitéká voda z Nilu.</p>
      <p>A tady, na kraji asi dva metry širokého kanálu, stojí primitivní dieselové čerpadlo, kterým se z kanálu dostává voda na pole.</p>
      <p>Vysvětlují mi, že kanál vede z Nilu, a napouští ho státní vodohospodáři. Pak stavidlo do kanálu uzavřou a znovu ho napustí za dva týdny. Vodu z něj mezitím vyčerpají feláhové (místní tradiční zemědělci) na svá pole. Přitom se vsakuje a v egyptském horku rychle odpařuje.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/egypt-zaplavy-obeti_1910232330_zit"/>
      </related>
      <p>„Samozřejmě, že tenhle systém zavlažování je zastaralý, jsou tu strašné ztráty vody. Myslím, že čtyřicet procent vody jde vniveč. A to je špatně. Jednou budeme muset přejít třeba na kapkové zavlažování i tady. Pro některé plodiny je to i výrazně vhodnější. Ale to je drahé,“ přiznává starosta Chálid.</p>
      <p>Egypťané zatím žijí s mentalitou, že voda bude vždy a že je pro všechny zdarma. Jenže přichází doba, kdy se i tohle prastaré přesvědčení bude muset změnit. „Přechod na moderní metody bude nevyhnutelný,“ připouští starosta.</p>
      <p>A nakonec moje návštěva egyptských polí nemohla skončit jinak, než posezením s feláhy u podomácku vyrobené vodní dýmky ze sklenice od okurek, na zemi, mezi lány kukuřice a cukrové třtiny.</p>
      <related>
        <h4>Související články</h4>
        <a href="https://www.irozhlas.cz/veda-technologie/historie/egypt-vykopavky-chram-objev-ptolemaiovci_1910080712_cen"/>
        <a href="https://www.irozhlas.cz/zpravy-svet/izrael-pasmo-gazy-utok-nalety-primeri_1911140734_jak"/>
        <a href="https://www.irozhlas.cz/zpravy-svet/bulharsti-turci-bulharsko-turecko-todor-zivkov-pad-komunismu_1911101023_jgr"/>
        <a href="https://www.irozhlas.cz/veda-technologie/veda/vykopavky-mumie-egypt-archeologie-archeolog-turismus-jaro-arabske_1910191837_mpr"/>
        <a href="https://www.irozhlas.cz/zpravy-svet/syrie-kurdove-a-turci-izrael-usa_1911072133_ako"/>
      </related>
    </article>
  </body>
</html>