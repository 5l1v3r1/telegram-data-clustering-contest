<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510503-alegeri-prezidentiale-2019-turul-2-roman-stabilit-germania-rand-parcarile-duce-vot-masina-lui-soferii-tir.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T10:56:00+00:00"/>
    <meta property="og:title" content="Alegeri prezidențiale 2019, turul 2: Un român stabilit în Germania ia la rând parcările și îi duce la vot cu mașina lui pe șoferii de TIR"/>
    <meta property="og:description" content="Constantin Troncotă, un român stabilit în Germania, merge prin parcări cu maşina personală și îi ia pe șoferii de TIR să îi ducă la vot, în condițiile în care"/>
  </head>
  <body>
    <article>
      <h1>Alegeri prezidențiale 2019, turul 2: Un român stabilit în Germania ia la rând parcările și îi duce la vot cu mașina lui pe șoferii de TIR</h1>
      <address><time datetime="2019-11-24T10:56:00+00:00">24 Nov 2019, 10:56</time> by <a rel="author">Redactia</a></address>
      <p><b>Constantin Troncotă, un român stabilit în Germania, merge prin parcări cu maşina personală și îi ia pe șoferii de TIR să îi ducă la vot, în condițiile în care aceștia nu au voie să intre în orașe cu TIR-urile.<br/></b><br/>Românul merge din parcare în parcare pentru a duce șoferii de TIR la vot cu mașina personală, iar gestul impresionant al acestuia a fost făcut public, pe Facebook, de un alt român stabilit în străinătate, Ionuţ Florinel Moldoveanu.<br/><br/>"El este Troncotă Constantin! ...Un "Super Român" care merge din parcare în parcare și bate în ușile tuturor tirurilor cu numere de România, pentru a-i duce pe români să voteze, cu mașina personală. Gestul lui m-a emoționat maxim și mi-a dat speranța că România este pe cale de vindecare", a scris Ionuţ Florinel Moldoveanu.<br/><br/>Constantin Troncotă a postat și el pe pagina sa de Facebook fotografii cu șoferii de TIR pe care i-a ajutat să ajungă la vot, îndemnându-i și pe românii din țară să meargă la vot.<br/><br/>"Astăzi în planul meu nu este altceva decât să ajut șoferii de tir să ajungă #șîei la vot. Du-te la vot, nu lăsa pe alții să aleagă pentru tine!", a scris acesta, pe Facebook.<br/><br/>"Este timpul dumneavoastră. Dacă eu am făcut sute de kilometri, dacă eu am pierdut 4 zile din viața mea să ajut compatrioții să ajute la vot, voi cei din România de ce nu v-ați duce 10 minute să puneți ștampila?", a continuat bărbatul, îmbrăcat cu un hanorac pe care este inscripționat mesajul #șîeu.</p>
    </article>
  </body>
</html>