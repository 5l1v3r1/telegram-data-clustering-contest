<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169975/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-24T10:44:24+00:00"/>
    <meta property="og:title" content="سردار فدوی: از فاصله نیم متری به شکم مردم شلیک کردند"/>
    <meta property="og:description" content="جانشین فرمانده سپاه پاسداران انقلاب اسلامی گفت: اغتشاش‌گران با استفاده از کلت‌های خفیف به شکم بسیاری از مردم از فاصله یک متری یا نیم متری شلیک کرده و مردم را کشتند."/>
  </head>
  <body>
    <article>
      <h1>سردار فدوی: از فاصله نیم متری به شکم مردم شلیک کردند</h1>
      <h2>جانشین فرمانده سپاه پاسداران انقلاب اسلامی گفت: اغتشاش‌گران با استفاده از کلت‌های خفیف به شکم بسیاری از مردم از فاصله یک متری یا نیم متری شلیک کرده و مردم را کشتند.</h2>
      <address>
        <time datetime="2019-11-24T10:44:24+00:00">24 Nov 2019, 10:44</time>
      </address>
      <p>به گزارش <b>ستاره ها </b>و به نقل از ایسنا، سردار علی فدوی در حاشیه همایش امروز خواهران بسیجی درباره اقدامات اغتشاش‌گران در اسیب رساندن به اموال عمومی و خصوصی اظهار کرد: لحظات اول، مردم اعتراض داشتند که حق آنهاست و حتما باید آن را انجام دهند. مردم ساعت ۱ دقیقه بامداد روز جمعه متوجه شدند که بنزین گران شده است. خداوند در قرآن می فرماید به مال مردم نزدیک نشوید زیرا مردم اکراه دارند که آن را به شما بدهند و اگر اصرار کنید که مال شان را بگیرد، عداوت آنها بروز می‌کند. درست است که گران شدن بنزین تصویب شده بود اما بدیهی است که مردم نسبت به گران شدن بنزین اعتراض داشته باشند.<br/>وی ادامه داد: اگر اعتراضات به طور طبیعی ادامه داشت، حتما صحنه بهتری برای پیگیری اعتراضات وجود داشت اما یک مشت از اشرار وارد میدان شدند و علیه مردم اقدام کردند و موجب شدند که اعتراض به حق مردم دنبال نشود. بانک‌ها و پمپ بنزین‌ها اموال دولتی بوده و فروشگاه‌ها، کارگاه‌های کار و منازل مال مردم است که سوخته و از بین رفته است. ما در سپاه به صورت زنده با همه کشور در ارتباط بودیم و از این شرارت‌ها فیلم گرفته و آنها را شناسایی کرده ایم و آنها حتما گرفتار می شوند. آنها باید از اموال خود خساراتی که به مردم وارد کردند را جبران کنند.<br/>جانشین فرمانده سپاه پاسداران با اشاره به اینکه لحظات اول اعتراضات مردمی بود، تصریح کرد: باید شرایطی فراهم شود تا اعتراضات مردمی از مجرای طبیعی و سالم به گوش همه برسد تا یک مشت شرور به تحریک دشمنان به اموال مردم آسیب نرسانده و جنایت نکنند. پزشک قانونی حتما گزارش می دهد. به شکم بسیاری از مردم از فاصله یک متری یا نیم متری شلیک شده است و کشته شدند یعنی آنها با کلت‌های خفیف مردم را کشتند.<br/>سردار فدوی با اشاره به پیام سپاه به حامیان اغتشاش‌گران گفت: چهل سال است که آمریکا علیه انقلاب اسلامی خباثت کرده و شکست می خورد. در همین قضایای اخیر هم آمریکا اعلام کرده است که حامی اغتشاشات است، اما خودشان دیدند که ۴۸ ساعته شکست بزرگی خوردند. پیام ما مثل چهل سال گذشته است با این تفاوت که ما هرچه جلو رفته ایم، قوی‌تر شده ایم. ما هر روز بر توان خود می افزاییم.<br/>وی خطاب به مقامات فرانسه اظهار کرد: شما که یازده ماه است در یک تظاهرات که فقط مردم فرانسه حضور دارند و کشوری حامی آنها نیست و حتی یک نفر از تظاهرکنندگان هم جسارتی به پلیس نکرده است و یک بار از خطوط قرمر عبور نکرده اند، چه غلطی کرده اید که از آشوب‌های ایران دفاع می‌کنید؟ شما نتوانستید تظاهرات مردم که خواسته هایی دارند را جمع کنید اما ما شرارت‌هایی که آمریکا، انگلیس، آلمان، فرانسه و عربستان در آن دخیل بودند را ۴۸ ساعته به سرانجام قطعی رساندیم. این کشورها خودشان مدعی هستند که در این اغتشاش‌ها دخیل بوده‌اند و ما ادله کافی داریم که بیشترین حجم سیستم‌های اجتماعی در این قضایا از کدام کشورها فعالیت کرده‌اند. برخی همسایگان نیز  بر خلاف روال همسایگی و مسلمانی خباثت‌هایی کردند.<br/>جانشین فرمانده سپاه پاسداران خاطرنشان کرد: پاسخ‌های ما متناسب با اقدام‌های برخی کشورهایی است که علیه امنیت کشورمان انجام شده است. ما اگر بخواهیم از توانمندی‌های مختلف انقلاب اسلامی استفاده کنیم ، می توانیم در ریزترین مطالب همه کشورها وارد شویم اما ما این کار را نمی کنیم چون اسلام به ما چنین اجازه ای نمی دهد. آنها ده سال دیگر تلاش کنند به توانمندی سایبری ما نمی رسند. ما توصیه می کنیم به همسایگان توبه کرده و از اقدامات خود دست بردارند اما آمریکا، انگلیس و فرانسه دست بردار نیستند و به خباثت‌های خود ادامه می دهند ولی مثل چهل سال گذشته آنها را شکست می‌دهیم.<br/>وی درباره تاثیر قطع شدن اینترنت در مقابله با اغتشاشات بیان کرد: ترامپ و پمپئو از قطع شدن اینترنت وحشت کردند ولی ما در زمینه اینترنت کم کاری کرده ایم.  حتما باید سیستم داخلی ما قوی‌ترین سیستم در دنیا می‌بود ولی الان باید از سیستم عامل‌های آمریکایی استفاده کنیم که آنها از طریق همین سیستم‌ها شرارت‌های خود را انجام می دهند. اینترنت مجرای خباثت های آمریکاست. جبهه انقلاب اسلامی حتما وارد می شود تا سیستم داخلی مشابه اینترنت ایجاد کند تا دشمن نتواند از طریق اینترنت خباثت کند.<br/>سردار فدوی تاکید کرد: اگر خباثت‌ها و شرارت‌های دشمنان از حدی بگذرد، ما در بالاترین سطح ممکن جواب خواهیم داد. در شرایط فعلی متناسب با خباثت‌ها حتما جواب دشمن را می‌دهیم . ما همه دست نشانده‌ها و مزدورانی که به صراحت اعتراف دارند که  مزدور آمریکا و منافقین هستند را گرفته‌ایم و سیستم قضایی کشور آنها را به اشد مجازات می رساند.<br/>وی درباره مقابله سپاه با مفاسد اقتصادی و بازداشت عده‌ای از مفسدان اقتصادی توسط سپاه اظهار کرد: سپاه به عنوان یکی از ضابطین قوه قضاییه عمل می‌کند  اما در سال گذشته اطلاعات سپاه یک ساختار و سازمان و توانمندی متفاوتی پیدا کرد و ماموریت‌های فرمانده کل قوا به این نیرو ابلاغ شد و در این شرایط میزان فعالیت سپاه هم بیشتر شد و با مفاسد اقتصادی هم مقابله می کند.<br/>جانشین فرمانده سپاه پاسداران درباره آمادگی سپاه برای کمک به دولت در بخش‌های اقتصادی تصریح کرد: سپاه و بسیج به عنوان شاکله اساسی انقلاب اسلامی در همه زمینه‌هایی که پاسداری از انقلاب اقتضا می کند، حتما با قوت وارد می شود و حتما موفق هم می‌شود.<br/>سردار فدوی در پایان ورود ناو آمریکا به خلیج فارس گفت: ناوهای امریکا از سال ۱۸۳۵ در خلیج فارس هستند. ناو هواپیمابر آمریکا از چند ماه پیش به قصد ورود به خلیج فارس به اقیانوس هند آمد و ماه‌ها بود که در اقیانوس هند به سر می‌برد و جرات نمی کرد وارد خلیج فارس شود. آنها فکر می کردند که فتنه‌ای که به بهانه افزایش قیمت بنزین تدارک دیده اند، موفق می شود و بنابراین ناو خود را برای کد دادن به شرورهای فتنه و حمایت روانی از آنها وارد خلیج فارس کردند. این اقدام آنها عملیات روانی بود.</p>
    </article>
  </body>
</html>