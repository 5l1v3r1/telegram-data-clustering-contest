<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996497_maikul_blumburg_ne_iska_politicheski_dareniia_ako_se/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T10:54:00+00:00"/>
    <meta property="og:title" content="Майкъл Блумбърг не иска политически дарения, ако се кандидатира за президент на САЩ"/>
    <meta property="og:description" content="Ако спечели битката за Белия дом на следващите избори, той няма да взема заплата, заяви съветникът му Хауърд Улфсън"/>
  </head>
  <body>
    <article>
      <h1>Майкъл Блумбърг не иска политически дарения, ако се кандидатира за президент на САЩ</h1>
      <address><time datetime="2019-11-24T10:54:00+00:00">24 Nov 2019, 10:54</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата. Това заяви неговият високопоставен съветник Хауърд Улфсън, съобщи Асошиейтед прес, цитирана от БТА.</p>
      <p>"Той не е приемал политическо дарение през живота си. Няма да започне сега", заяви водещият съветник на милиардера. Улфсън добави в интервю, че Блумбърг не може да бъде купен.</p>
      <p>Блумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата.</p>
      <p>Неговият екип е отделил над 30 милиона долара за телевизионни реклами, които ще започнат да се излъчват от днес в няколко водещи щати, в които се провеждат първичните избори.</p>
      <p>Богатството на Блумбърг вече стана централна тема, докато обществото очаква официалното обявяване на кандидатурата му. Съперниците му от Демократическата партия вече коментират негативно новините за планираната масирана рекламна кампания, отбелязва АП.</p>
      <p>Всички средства за кампанията на милиардера ще дойдат от собствения му джоб. Колко е готов да плати Блумбърг? "Колкото е необходимо, за да победи Доналд Тръмп", заяви Улфсън.</p>
      <p>През 2016 г. Блумбърг обмисляше да бъде <a href="https://www.dnevnik.bg/sviat/2016/01/23/2691195_blumburg_e_gotov_da_dade_1_mlrd_dolara_za_da_se_bori/">независим кандидат,</a> но се отказа, за да не<a href="https://www.dnevnik.bg/sviat/2016/03/08/2718781_video_maikul_blumburg_se_otkaza_da_se_kandidatira_za/"> отслаби демократите </a>кандидатурата му и да помогне на Доналд Тръмп. Сега обаче Блумбърг е на мнение, че нито един от <a href="https://www.dnevnik.bg/sviat/2019/09/13/3962911_shte_vi_vzemem_avtomatite_zakaniha_se_demokratite_na/">множеството кандидати на демократите </a>не е достатъчно добре позициониран, за да се пребори с президента, каза съветникът му Хауърд Улфсън в началото на ноемрви, когато съобщи, че <a href="https://www.dnevnik.bg/sviat/2019/11/08/3989146_maikul_blumburg_obmislia_da_vleze_v_predizbornata/">Блумбърг обмисля дали да влезе в надпреварата</a> за Белия дом.</p>
    </article>
  </body>
</html>