<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/balgariya-tryabvalo-da-e-mnogo-vnimatelna-pokray-shpionskiya-skandal-v-sarbiya.html"/>
    <meta property="og:site_name" content="News.bg"/>
    <meta property="article:published_time" content="2019-11-24T10:55:27+00:00"/>
    <meta property="og:title" content="България трябвало да е много внимателна покрай шпионския скандал в Сърбия"/>
    <meta property="og:description" content="Това било част от стратегията на Русия за дестабилизация на Балканите"/>
  </head>
  <body>
    <article>
      <h1>България трябвало да е много внимателна покрай шпионския скандал в Сърбия</h1>
      <address>
        <time datetime="2019-11-24T10:55:27+00:00">24 Nov 2019, 10:55</time>
      </address>
      <p><b>България трябва да бъде много внимателна</b> <b>с това, което става в Сърбия</b>. Това обяви евродепутатът от ГЕРБ/СДС Александър Йорданов по повод <b><a href="https://news.bg/int-politics/sarbiya-razsledva-shpionska-afera-ruski-diplomat-verbuva-srabski-agent.html">шпионския скандал</a></b>, в който беше замесена и страната ни. </p>
      <p>"За мен е очевидно, че това е част от една <b>стратегия по-скоро на Русия за дестабилизация</b> на региона на Западните Балкани и на Балканите като цяло. Тя има своите основания според Кремъл в смисъл, че <b>руската политика е ясно ориентирана против приемането на нови страни членки на НАТО</b> от този регион и <b>против членството на страните от този регион в Европейския съюз</b>", коментира той пред БНТ.</p>
      <p>Според него ще бъдем свидетели, включително и в следващите години, на най-различни операции - и на разузнавателните служби, и на политиците, които ще целят да създават <b>конфликти между нашите страни и между гражданите дори</b>.</p>
      <p>Йорданов предупреди, че <b>държавата ни с повишено внимание трябва да следи ситуацията</b>.</p>
      <p>"Тук имаме опит с неща, които вършат вътре в Сърбия руските специални служби заедно с руските политици, <b>да се прехвърлят като негатив на България, да бъде обвинена България</b>.<b> Ние трябва да бъдем много внимателни и с голяма тревога да следим</b> това, което става в Сърбия, защото на официално равнище там понякога има едно желание за членство в Европейския съюз, но същевременно става дума за една <b>крайно националистическа политика, която е агресивна</b>" изтъкна още евродепутатът.</p>
      <p>По думите му под покривалото на тезата за неутралитет практически тук се създава една<b> втора руска държава на Балканите</b>. Последният факт бил очевиден според него с провеждането на военни учения на 100 км от българската граница, в Ниш.</p>
      <p>Александър Йорданов предупреди, че сърбите трябва да бъдат много внимателни, когато обвиняват България, защото ключът за тяхното членство в ЕС бил България.</p>
    </article>
  </body>
</html>