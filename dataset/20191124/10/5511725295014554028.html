<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/budzets_un_nodokli/no-latvijas-pasta-pelnas-1-7-miljonus-eiro-plano-novirzit-preses-izdevumu-piegades-zaudejumu-segsanai.d?id=51663693"/>
    <meta property="og:site_name" content="DELFI"/>
    <meta property="article:published_time" content="2019-11-24T10:56:02+00:00"/>
    <meta property="og:title" content="No 'Latvijas pasta' peļņas 1,7 miljonus eiro plāno novirzīt preses izdevumu piegādes zaudējumu segšanai "/>
    <meta property="og:description" content="VAS &quot;Latvijas pasts&quot; peļņas daļu 1,709 miljonu eiro apmērā plāno novirzīt preses izdevumu piegādes zaudējumu segšanai 2018. un 2019. gadā, liecina rīkojuma projekts, par kuru valdība lems otrdien, 26. novembrī."/>
  </head>
  <body>
    <article>
      <h1>No 'Latvijas pasta' peļņas 1,7 miljonus eiro plāno novirzīt preses izdevumu piegādes zaudējumu segšanai </h1>
      <address><time datetime="2019-11-24T10:56:02+00:00">24 Nov 2019, 10:56</time> by <a rel="author">LETA</a></address>
      <p>
        <b>VAS "Latvijas pasts" peļņas daļu 1,709 miljonu eiro apmērā plāno novirzīt preses izdevumu piegādes zaudējumu segšanai 2018. un 2019. gadā, liecina rīkojuma projekts, par kuru valdība lems otrdien, 26. novembrī.</b>
      </p>
      <p><a href="https://www.delfi.lv/temas/ministru-kabinets">Ministru kabinets</a> (MK) skatīs rīkojuma projektu "Par valstij dividendēs izmaksājamo VAS "Latvijas pasts" peļņas daļu par 2018. gadu".</p>
      <p>Rīkojuma projekts paredz noteikt, ka "Latvijas pasts" nemaksā dividendes valstij no peļņas par pagājušo gadu.</p>
      <p>Plānots uzdot <a href="https://www.delfi.lv/temas/satiksmes-ministrija">Satiksmes ministrijai</a> (SM) kā "Latvijas pasta" kapitāla daļu turētājai nodrošināt, ka uzņēmuma peļņa 1,402 miljonu eiro apmērā tiek novirzīta "Latvijas pasta" zaudējumu kompensēšanai, kas radušies, sniedzot abonēto preses izdevumu piegādes pakalpojumus 2018.gadā. Savukārt uzņēmuma peļņa 306 791 eiro apmērā tiek novirzīta zaudējumu kompensēšanai, kas radušies, sniedzot abonēto preses izdevumu piegādes pakalpojumus šogad pirmajā pusgadā.</p>
      <p>Jau ziņots, ka 2018. gadā kopumā "Latvijas pasta" apgrozījums bija 89,11 miljoni eiro, kas ir par 17,9% vairāk nekā gadu iepriekš, bet kompānijas peļņa pieauga par 18,7% un bija 2,011 miljoni eiro.</p>
      <p>"Latvijas pasts" nodrošina pasta pakalpojumu pieejamību Latvijā, uzturot vairāk nekā 600 pasta pakalpojumu sniegšanas vietu. Uzņēmuma pamatfunkcija ir universālā pasta pakalpojuma sniegšana, papildus nodrošinot arī komercpārvadājumu, eksprespasta, maksājumu, preses, mazumtirdzniecības un filatēlijas pakalpojumus. "Latvijas pasts" ir valstij pilnībā piederošs uzņēmums.</p>
      <related>
        <h4>Lasi vēl</h4>
        <a href="https://www.delfi.lv/news/national/politics/saeima-atbalsta-priekslikumu-liegt-pasvaldibam-registret-savus-plassazinas-lidzeklus.d?id=51559205"/>
        <a href="https://www.delfi.lv/news/national/politics/preses-izdeveji-cer-uz-valdibas-atbalstu-preses-piegades-regionos-problemas-risinasana.d?id=51351511"/>
      </related>
    </article>
  </body>
</html>