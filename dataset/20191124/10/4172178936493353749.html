<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74399/adia-anoito-gia-ton-olympiako"/>
    <meta property="og:site_name" content="ΦΩΣ"/>
    <meta property="article:published_time" content="2019-11-24T10:44:38+00:00"/>
    <meta property="og:title" content="Αδια(ανόητο) για τον Ολυμπιακό"/>
    <meta property="og:description" content="Κανένα μάθημα δεν έχει να πάρει ο Ολυμπιακός από την γκάφα της Νέας Σμύρνης. Τα μαθήματα τελείωσαν..."/>
  </head>
  <body>
    <article>
      <h1>Αδια(ανόητο) για τον Ολυμπιακό</h1>
      <h2>Κανένα μάθημα δεν έχει να πάρει ο Ολυμπιακός από την γκάφα της Νέας Σμύρνης. Τα μαθήματα τελείωσαν...</h2>
      <address><time datetime="2019-11-24T10:44:38+00:00">24 Nov 2019, 10:44</time> by <a rel="author" href="https://www.fosonline.gr/author/x-megglidhs" target="_blank">Χ. ΜΕΓΓΛΙΔΗΣ</a></address>
      <p><b>Καλημέρα.</b> Πέρασαν πολλές ώρες από τον αγώνα της Νέας Σμύρνης και λογική εξήγηση δεν μπορεί να δοθεί ακόμη για την απώλεια βαθμών που είχε ο Ολυμπιακός από τον ψυχωμένο (αλλά μέχρι εκεί) Πανιώνιο. Κι από τέτοιες απώλειες κρίνονται πρωταθλήματα σε μια μάχη δύο βασικών ανταγωνιστών. <b>Όχι τόσο από τα ντέρμπι.</b></p>
      <p><b>Δεν υπάρχει κανένα μάθημα να πάρει ο Ολυμπιακός</b> από τον τρόπο με τον οποίο έχασε τους βαθμούς. Τα μαθήματα φέτος ήταν πολλά και θα έπρεπε οι «ερυθρόλευκοι» να είναι ήδη...<b> αριστούχοι</b>. Στην πρώτη αγωνιστική με τον <b>Αστέρα</b> προηγήθηκαν και στο τέλος έβαλαν σε κίνδυνο τη νίκη και έδωσαν και πατήματα με τη φάση του <b>Ελ Αραμπί</b> και του<b> Μπαράλες.</b> Στη<b> Λάρισα</b> είχαν βάλει το γκολ πάλι με το πέναλτι του <b>Βαλμπουενά</b> και στις καθυστερήσεις το σουτ του Μπούστος πέρασε ξυστά. Στο<b> ΟΑΚΑ</b> προηγήθηκαν,και στο φινάλε, ενώ είχαν γλιτώσει από το ένα πέναλτι, ισοφαρίστηκαν από το δεύτερο. Στην <b>Ξάνθη</b> δεν μπόρεσαν να βάλουν το πρώτο γκολ και εκεί ήταν άλλου είδους μαθήματα.<b> Στη</b> Ν<b>έα Σμύρνη δεν ήταν κανένα μάθημα. Ήταν ξεκάθαρο πάθημα. Μετεξεταστέοι...</b></p>
      <p><b>Όποτε ο Ολυμπιακός προηγήθηκε και κυνήγησε να βάλει το δεύτερο γκολ, όλα ήταν καλά.</b> Με τον <b>Βόλο</b>, με την<b> Λαμία</b>, με τον<b> Ατρόμητο</b>, με την <b>ΑΕΚ</b>, ακόμη και με τον <b>ΟΦΗ</b> έστω κι αν οι Κρητικοί είχαν βάλει ένα γκολ εκεί. Με τον Άρη ήταν επίσης μάθημα, διότι μπορεί ο<b> Ολυμπιακός</b> να μην πέτυχε τρίτο γκολ, όμως είχε κάνει ό,τι ακριβώς έπρεπε για να διαφυλάξει το προβάδισμα και δεν είχε απειληθεί. Στη Νέα Σμύρνη κοιμήθηκε μετά το γκολ του <b>Βαλμπουενά.</b> <b>Ύπνος βαθύς</b>. Χαλαρά και με το μυαλό στην<b> Τότεναμ.</b> Με μια ευκαιρία μέχρι την ισοφάριση-σοκ. Και με εξοργιστικό ότι στα ελάχιστα λεπτά των καθυστερήσεων, έγιναν τέσσερις φάσεις για γκολ! <b>Αφύπνιση. Αλλά...</b></p>
      <p><b>Κανένα μάθημα για τον Ολυμπιακό.</b> Που ακόμη και στη βραδιά της χειρότερης γκέλας του, έδειξε ότι είναι με απόσταση η καλύτερη ελληνική ομάδα. Όσο έπαιζε μπάλα κανονική και δεν χαλάρωνε αναπαυτικά. Μόνο αντίδραση. Αυτός ο προπονητής και αυτοί οι παίκτες είναι υποχρεωμένοι να μην επηρεαστούν και να βγάλουν αντίδραση. <b>Με την Τότεναμ; Ναι, και με την Τότεναμ. Με τον ΠΑΟΚ; Οπωσδήποτε.</b></p>
      <p>
        <b>
          <i>Υ.Γ. Αυτό με τον Ελ Αραμπί να μπαίνει τις καθυστερήσεις όταν υπάρχει κατάσταση SOS έχει καταντήσει αστείο. Ο παίκτης με το εύκολο γκολ και ιδανικός για τέτοια ματς «να τα καθαρίσουμε, να τελειώνουμε».</i>
        </b>
      </p>
      <p><i><b>Υ.Γ.2:</b></i> Έβλεπα τυχαία στην προθέρμανση πριν από τον αγώνα τον<b> Εμμανουηλίδη</b> και σκεφτόμουν πώς μπορεί αν μπει αλλαγή να απειλήσει τα θηρία της άμυνας του Ολυμπιακού αυτό το παιδάκι.<b> Στη φάση του γκολ, έδειξε ότι έχει και ταλέντο και θράσος. Δεν είναι βέβαια ικανός να κάνει ντρίμπλες σαν κι αυτές του Ποντένσε,</b> μόνο που στη μοναδική φάση που βρήκε, το έβαλε. Ο Πορτογάλος ήταν απολαυστικός για το μάτι, αλλά μείναμε όλοι με την απόλαυση.<b> Χωρίς την ουσία...</b></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/sports/xantmpol/article/74392/ehf-cup-olympiakos-melsoyngken-etsi-prokrinontai-oi-erythroleykoi"/>
        <a href="https://www.fosonline.gr/must-read/article/74360/h-thyra-7-gia-zografoy-i-kontra-kokkali-marinaki-i-ert-kai-o-titanas-olympiakos"/>
        <a href="https://www.fosonline.gr/podosfairo/superleague/article/74372/den-itan-ekplixi-to-1-1-sti-nea-smyrni"/>
        <a href="https://www.fosonline.gr/podosfairo/superleague/article/74374/hthelesta-kai-pathesta"/>
        <a href="https://www.fosonline.gr/podosfairo/superleague/article/74368/papavasileioy-exei-allaxei-i-psyxologia"/>
        <a href="https://www.fosonline.gr/podosfairo/superleague/article/74367/gkerero-na-diorthosoyme-tin-ektos-edras-eikona-mas"/>
      </related>
    </article>
  </body>
</html>