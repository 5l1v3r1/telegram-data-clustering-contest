<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/medya/136369/ertugrul-ozkokten-talat-atilla-icin-sert-sozler-isini-kaybedecek-mi-diye-soracagim-ama"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-24T10:14:00+00:00"/>
    <meta property="og:title" content="Ertuğrul Özkök'ten Talat Atilla için sert sözler: İşini kaybedecek mi diye soracağım ama..."/>
    <meta property="og:description" content="Ertuğrul Özkök, Rahmi Turan'ın 'Saray'a giden CHP'li' yazısı ve sonrasında yaşananları kaleme aldı. Yaşananlardan tek yararlanan isminin Sözcü yazarı Uğur Dündar olduğunu söyleyen Özkök, Talat Atilla için ise sert sözler sarf etti."/>
  </head>
  <body>
    <article>
      <h1>Ertuğrul Özkök'ten Talat Atilla için sert sözler: İşini kaybedecek mi diye soracağım ama...</h1>
      <h2>Ertuğrul Özkök, Rahmi Turan'ın 'Saray'a giden CHP'li' yazısı ve sonrasında yaşananları kaleme aldı. Yaşananlardan tek yararlanan isminin Sözcü yazarı Uğur Dündar olduğunu söyleyen Özkök, Talat Atilla için ise sert sözler sarf etti.</h2>
      <address>
        <time datetime="2019-11-24T10:14:00+00:00">24 Nov 2019, 10:14</time>
      </address>
      <p>Sözcü Gazetesi yazarı Rahmi Turan’ın üst düzey bir CHP’li yetkilinin Beştepe’deki Cumhurbaşkanlığı Sarayı’nda Cumhurbaşkanı Recep Tayyip Erdoğan ile görüştüğü ve CHP liderliği için destek sözü aldığı iddiasına dair bir yazı kaleme alan Hürriyet yazarı Ertuğrul Özkök yaşananlardan tek yararlanan isminin Sözcü yazarı Uğur Dündar olduğunu iddia etti.</p>
      <p>Özkök, Dündar’ın CNN Türk’e bağlanıp kulis bilginin kendisine de geldiğini söylediğini hatırlatarak, “<b>O bilginin kendisine de geldiğini ama kullanmadığını söyleyerek ne kadar dürüst ve ilkeli bir gazeteci olduğunu bütün Türkiye’ye bir kere daha ispat etme imkânına sahip oldu</b>” diye yazdı.</p>
      <p>Özkök, Türkiye siyasetini hareketlendiren iddia ile ilgili yazdığı yazının devamında şu görüşleri paylaştı:</p>
      <p>TÜRKİYE’yi karıştıran “kaynak” konusunda...<br/>- Rahmi Abi önce “Çok güvendiğim, daha önce beni hiç yanıltmamış, çok sağlam bir kaynak” dedi...</p>
      <p>- Sonra onu “Saray’a çok yakın biri” olarak tarif etti...</p>
      <p>- İkinci gün çarşı karışınca bu defa onu Saray’a daha da yaklaştırdı ve “İşini kaybetmekten korkan biri” haline getirdi...</p>
      <p>- Üçüncü gün işler çıkmaza girince bu defa tenzili rütbe yapıp “Saray’dan iyi haber alan bir gazeteci”ye dönüştürdü...</p>
      <p>- Çarşı bir türlü durulmayınca son noktayı koydu:</p>
      <p>“Meğer güvenilecek bir kaynak değilmiş...”</p>
      <p>*</p>
      <p>Türkiye çok “güvenilir sağlam kaynaklar” gördü...</p>
      <p>- Olmayan kamera görüntülerini, adamların ellerindeki deri eldivenlere kadar kare kare anlatıp insanları yanıltan...</p>
      <p>- Rakip siyasetçilerin sahte fotoğraflarını sarı zarflar içinde gazete bürolarına teslim eden, sahte belgeleri Genelkurmay önünde gazeteci eline tutuşturan...</p>
      <p>- Türk ordusunun şerefli subaylarının cami bombalayacağı iftiralarını, kumpas belgesi haline getirip tekerlekli bavullarda servis eden...</p>
      <p>*</p>
      <p>Güzel ülkem çok gizli kaynak gördü, ama Türkiye olalı Talat gibi böyle bir “kaynak” görmedi...</p>
      <p>*</p>
      <p>Kimdir bu “süper kaynak Talat...”</p>
      <p>Bir zamanların Fehmi Abi’si olsa şak diye anında bulurdu...</p>
      <p>Derdi ki...</p>
      <p>“Bu olaydan kim yarar sağladı ise odur...”</p>
      <p>Var mı sağlayan... Gelin bakalım...</p>
      <p>*</p>
      <p> <br/>- Yerel seçimleri kazanmış CHP’yi birbirine düşürdü, kurultayı daha şimdiden bir savaş meydanına çevirdi...</p>
      <p>- Yerel seçimler öncesi ve sonrası yürüttüğü politika ile karşı partilere oy vermiş insanlarda bile iyi iz bırakan Kemal Kılıçdaroğlu’nu kurultay öncesinde büyük bir hataya sürükleyip perişan etti...</p>
      <p>- Rahmi Abi’yi yurtdışında hasta yatağına düşürdü, Sözcü gazetesi hakkında durup dururken soru işaretleri yarattı...</p>
      <p>- Sanki Külliye’de tezgâhlanmış havası vererek, Cumhurbaşkanı’nı, makamını ortaya koyacak kadar öfkelendirdi.</p>
      <p>- Komplo teorisi manyağı haline gelmiş bazı insanlarımızı yine birbirinin can düşmanı haline getirdi...</p>
      <p>*</p>
      <p>Yani bakıyorum bakıyorum da bundan yararlanan tek kişi görüyorum...</p>
      <p>Uğur Dündar...</p>
      <p>Gece CNN Türk’e bağlanıp o bilginin kendisine de geldiğini ama kullanmadığını söyleyerek ne kadar dürüst ve ilkeli bir gazeteci olduğunu bütün Türkiye’ye bir kere daha ispat etme imkânına sahip oldu.</p>
      <p>*</p>
      <p>Şakayı bırakalım...</p>
      <p>Bu “çok sağlam kaynak” gazeteciler için pek sağlam değilmiş...</p>
      <p>Ama belli ki birileri için gerçekten sağlam ve güvenilirmiş...</p>
      <p>Hizmetini yaptı, zaten kutuplaşmış Türkiye’yi üç parçaya daha böldü ve geriye çekildi...</p>
      <p>*</p>
      <p>Bakalım şimdi <b>Rahmi Abi’nin dediği gibi “işini kaybedecek mi”.</b></p>
      <p>
        <b>Diye soracağım ama...</b>
      </p>
      <p>
        <b>Bildiğim CHP’nin içini karıştırmaktan başka işi yok...</b>
      </p>
      <p>
        <b>CHP’de bundan medet umacak kafalar oldukça...</b>
      </p>
      <p>
        <b>Bizim Talat da işini hiiiç kaybetmez.</b>
      </p>
      <related>
        <h4>Bağlantılı Haberler</h4>
        <a href="https://www.gercekgundem.com/siyaset/136502/talat-atillanin-sitesinde-kose-yazan-bulent-kusoglundan-aciklama"/>
        <a href="https://www.gercekgundem.com/siyaset/136503/kilicdaroglu-talat-atilla-konusunda-son-noktayi-koydu"/>
        <a href="https://www.gercekgundem.com/siyaset/136473/rahmi-turandan-yeni-yazi-bu-asamadan-sonra"/>
        <a href="https://www.gercekgundem.com/siyaset/136447/muharrem-ince-eren-erdeme-yapilan-benimkine-benzer-bir-kumpasti"/>
        <a href="https://www.gercekgundem.com/siyaset/136419/engin-ozkoc-partiyi-yipratacak-her-turlu-aciklamadan-partililerin-kacinmasi-gerekir"/>
        <a href="https://www.gercekgundem.com/medya/136432/talat-atilladan-tehdit-aciklamasi-uzerimde-cakim-bile-yok"/>
        <a href="https://www.gercekgundem.com/siyaset/136429/muharrem-ince-namusunu-serefini-korumaya-calisan-bir-adamim"/>
        <a href="https://www.gercekgundem.com/siyaset/136428/talat-atilla-medya-derimi-yuzse-mahkemeler-muebbet-verse"/>
        <a href="https://www.gercekgundem.com/siyaset/136410/imamoglundan-saraya-giden-chpli-iddiasiyla-ilgili-ilk-aciklama"/>
        <a href="https://www.gercekgundem.com/siyaset/136399/incenin-aciklamasi-sonrasi-chp-sozcusu-faik-oztraktan-ilk-mesaj"/>
      </related>
    </article>
  </body>
</html>