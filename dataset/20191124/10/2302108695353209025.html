<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/presedintele-unei-sectii-de-votare-din-braila-a-fost-inlocuit-pentru-ca-se-afla-sub-influenta-bauturilor-alcoolice.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T10:11:20+00:00"/>
    <meta property="og:title" content="Preşedintele unei secţii de votare din Brăila a fost înlocuit pentru că se afla sub influenţa băuturilor alcoolice"/>
    <meta property="og:description" content="Preşedintele Secţiei de votare nr.82 din municipiul Brăila a fost înlocuit, duminică, de către Biroul Electoral Judeţean, după ce s-a constatat că se află"/>
  </head>
  <body>
    <article>
      <h1> Preşedintele unei secţii de votare din Brăila a fost înlocuit pentru că se afla sub influenţa băuturilor alcoolice </h1>
      <address><time datetime="2019-11-24T10:11:20+00:00">24 Nov 2019, 10:11</time> by <a rel="author">Redacția</a></address>
      <p>Preşedintele Secţiei de votare nr.82 din municipiul Brăila a fost înlocuit, duminică, de către Biroul Electoral Judeţean, după ce s-a constatat că se află sub influenţa băuturilor alcoolice.</p>
      <p>Purtătorul de cuvânt al Inspectoratului de Poliţie Judeţean Brăila, Laura Belciugan, a declarat pentru AGERPRES că poliţiştii au fost solicitaţi să intervină la Secţia de votare 82 din Brăila, după ce membrii comisiei au sesizat organele abilitate cu privire la faptul că preşedintele secţiei emana halenă alcoolică.</p>
      <p>„S-a sesizat faptul că preşedintele se află sub influenţa băuturilor alcoolice, acesta fiind înlocuit de către BEJ. Nu a fost afectat procesul de votare. Poliţiştii efectuează verificări pentru a se stabili dacă acesta a consumat băuturi alcoolice în preajma secţiei de votare, respectiv la mai puţin de 500 de metri de aceasta”, a declarat Laura Belciugan.</p>
    </article>
  </body>
</html>