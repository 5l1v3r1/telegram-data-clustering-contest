<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/bomber/story/1032038/eklogi-proedroy-dimokratias-andras-i-gynaika-dexia-i-aristera-to-pragmatiko-dilimma-toy-kyriakoy"/>
    <meta property="og:site_name" content="Newsbomb"/>
    <meta property="article:published_time" content="2019-11-24T10:58:55+00:00"/>
    <meta property="og:title" content="Εκλογή Προέδρου Δημοκρατίας: Άνδρας ή γυναίκα; Δεξιά ή Αριστερά; Το πραγματικό δίλημμα του Κυριάκου"/>
    <meta property="og:description" content="Σε έξαρση βρίσκεται η σεναριολογία γύρω από το πρόσωπο που θα καθίσει στον προεδρικό θώκο της Ηρώδου Αττικού."/>
  </head>
  <body>
    <article>
      <h1>Εκλογή Προέδρου Δημοκρατίας: Άνδρας ή γυναίκα; Δεξιά ή Αριστερά; Το πραγματικό δίλημμα του Κυριάκου</h1>
      <h2>Σε έξαρση βρίσκεται η σεναριολογία γύρω από το πρόσωπο που θα καθίσει στον προεδρικό θώκο της Ηρώδου Αττικού.</h2>
      <address><time datetime="2019-11-24T10:58:55+00:00">24 Nov 2019, 10:58</time> by <a rel="author">Newsroom</a></address>
      <p>Οι εορτές των Χριστουγέννων, σύμφωνα με τις μέχρι τώρα πληροφορίες, αναμένονται να είναι περισυλλογής για τον πρωθυπουργό, ώστε να καταλήξει στην τελική του πρόταση. Σημειώνεται ότι μετά την Αναθεώρηση του Συντάγματος ο κ. Μητσοτάκης αποκτά τη δυνατότητα πρότασης για το ανώτατο πολιτειακό αξίωμα, αφού πλέον αρκούν 151 ψήφοι για την εκλογή του και δεν θα απαιτείται η διάλυση της Βουλής.</p>
      <h3>Τα σενάρια και οι προτάσεις</h3>
      <p>Οι διεργασίες στο εσωτερικό της Νέας Δημοκρατίας σε κάθε περίπτωση είναι έντονες, δημιουργώντας τρεις ευδιάκριτες τάσεις. Πολλά «γαλάζια» στελέχη είναι υπέρ της υποψηφιότητας του Αντώνη Σαμαρά. Από την άλλη μια δική του «πτέρυγα» φαίνεται πως έχει δημιουργήσει και ο Κώστας Καραμανλής, ενώ έντονα ακούγεται και το σενάριο της επιλογής ενός προσώπου ευρείας αποδοχής από τον χώρο της Κεντροαριστεράς, με προσανατολισμό το ΠΑΣΟΚ.</p>
      <p>Σε κάθε περίπτωση, πολλά είναι και τα στελέχη της ΝΔ που χαρακτηρίζουν «θετική» τη θητεία του Προκόπη Παυλόπουλου και θα στήριζαν εκ νέου την υποψηφιότητά του.</p>
      <h3>Το πραγματικό δίλημμα του Κυριάκου</h3>
      <p>Η ονοματολογία μπορεί να έχει φουντώσει, φαίνεται όμως ότι ένα από τα πιο κομβικά ερωτήματα που θα πρέπει τελικά να απαντήσει η Πειραιώς είναι άλλο. Μπορεί ο επόμενος Πρόεδρος της Δημοκρατίας να είναι γένους θηλυκού…; Πληροφορίες θέλουν τον πρωθυπουργό να είναι υπέρ μίας τέτοιας επιλογής. Μέχρι στιγμής έχουν ακουστεί και για αυτό το σενάριο μία σειρά από ονόματα, όπως της Μαρίας Δαμανάκη, Άννας Διαμαντοπούλου, αλλά και της ιστορικού Μαρίας Ευθυμίου και της πρώτης προέδρου του Συμβουλίου της Επικρατείας, Αικατερίνης Σακελλαροπούλου.</p>
      <p>Πάντως όσα και να είναι τα σενάρια γύρω από το πρόσωπο του νέου Προέδρου της Δημοκρατίας δύο πράγματα μπορούμε να πούμε με σιγουριά. Απόλυτος ρυθμιστής της διαδικασίας φαίνεται πως θα είναι ο Κυριάκος Μητσοτάκης που θα σταθμίσει πολύ καλά από πολιτικής πλευράς τα υπέρ και τα κατά της επιλογής του. Και την ίδια ώρα συνεχώς πληθαίνουν οι φωνές εντός της ΝΔ που προτείνουν τη σύγκλιση της ΚΟ πριν τις τελικές αποφάσεις.</p>
      <p>
        <b>Δείτε όλες τις τελευταίες </b>
        <a href="https://www.newsbomb.gr/oles-oi-eidhseis">
          <b>Ειδήσεις</b>
        </a>
        <b> από την Ελλάδα και τον Κόσμο, τη στιγμή που συμβαίνουν, στο </b>
        <a href="https://www.newsbomb.gr/">
          <b>Newsbomb.gr</b>
        </a>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/bomber/story/1032006/epixeirisi-kathara-exarxeia-oi-katalipseis-kai-to-neo-sxedio-xrysoxoidi">Επιχείρηση «καθαρά Εξάρχεια»: Οι καταλήψεις και το νέο σχέδιο Χρυσοχοΐδη</a>
      </p>
      <p>
        <a href="https://www.newsbomb.gr/bomber/story/1032036/staikoyras-se-metrita-to-merisma-fetos-ti-tha-ginei-me-epidoma-thermansis-enfia-13i-syntaxi">Σταϊκούρας: Σε μετρητά το μέρισμα φέτος - Τι θα γίνει με επίδομα θέρμανσης, ΕΝΦΙΑ, 13η σύνταξη</a>
      </p>
    </article>
  </body>
</html>