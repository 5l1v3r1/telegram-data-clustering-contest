<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641715/%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D9%87%D9%85%D9%87-%DA%AF%D8%B1%D9%88%D9%87%E2%80%8C%D9%87%D8%A7-%D9%86%D8%A7%D8%B3%D8%A7%D9%84%D9%85-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T10:06:00+00:00"/>
    <meta property="og:title" content="هوای تهران برای همه گروه‌ها ناسالم است"/>
    <meta property="og:description" content="رئیس گروه سلامت هوا در وزارت بهداشت گفت: امروز شرایط هوای پایتخت در وضعیت ناسالم برای گروه‌های حساس قرار دارد."/>
  </head>
  <body>
    <article>
      <h1>
        <a href="https://www.bultannews.com/fa/news/641715/%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D9%87%D9%85%D9%87-%DA%AF%D8%B1%D9%88%D9%87%E2%80%8C%D9%87%D8%A7-%D9%86%D8%A7%D8%B3%D8%A7%D9%84%D9%85-%D8%A7%D8%B3%D8%AA">هوای تهران برای همه گروه‌ها ناسالم است</a>
      </h1>
      <h2>رئیس گروه سلامت هوا در وزارت بهداشت گفت: امروز شرایط هوای پایتخت در وضعیت ناسالم برای گروه‌های حساس قرار دارد.</h2>
      <address><time datetime="2019-11-24T10:06:00+00:00">24 Nov 2019, 10:06</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عباس شاهسونی، رئیس گروه سلامت هوا و تغییر اقلیم مرکز سلامت محیط و کار وزارت بهداشت، درمان و آموزش پزشکی با بیان اینکه شاخص آلودگی هوا در تهران طی ۲۴ ساعت گذشته ۱۱۱ بوده است، اظهار کرد: امروز شرایط هوا در وضع ناسالم برای گروه‌های حساس قرار دارد و ۱۱ پایگاه در شرایط ناسالم برای گروه‌های حساس هستند که پایگاه پیروزی با ۱۴۲ شاخص دانشگاه شریف ۳۳۶ چرخه ۱۳۷ رکوددار غلظت آلاینده‌ها محسوب می شوند.</p>
      <p>رئیس گروه سلامت هوا و تغییر اقلیم مرکز سلامت محیط و کار وزارت بهداشت، درمان و آموزش پزشکی ادامه داد: با توجه به پیش‌بینی‌های هواشناسی به دلیل پایداری وضعیت جو با احتمال بسیار زیاد، روز یکشنبه بعد از ظهر شرایط هوا برای همه گروه ها ناسالم باشد، وجود دارد.</p>
      <p>
        <b>هشدار به گروه‌های حساس!</b>
      </p>
      <p>شاهسونی ضمن هشدار به گروه‌های حساس برای رعایت نکات بهداشتی در آلودگی هوا بیان کرد: بیماران قلبی، بیماران تنفسی، کودکان بیماران مبتلا به بیماری زمینه‌ای و زنان باردار در زمره گروه‌های حساس قرار دارند، باید کمتر وارد فضای آزاد شوند تا حد ممکن از منزل خارج نشوند و اگر مجبور هستند در فضای آزاد قرار گیرند از ماسک استفاده کنند.</p>
      <p>رئیس گروه سلامت هوا و تغییر اقلیم مرکز سلامت محیط و کار وزارت بهداشت، درمان و آموزش پزشکی با بیان اینکه غلظت آلاینده های پایتخت سالانه سه برابر استاندارد سازمان جهانی بهداشت است، بیان کرد: در روزهای آلودگی هوا توصیه می‌کنیم تا مردم از ورزش کردن در فضای آزاد پرهیز کنند و در صورت تمایل در فضای بسته ورزش کنند.</p>
      <p>شاهسونی به کسانی که در فضای باز کار می‌کنند، توصیه کرد: افرادی که همیشه در خیابان فعالیت می‌کنند یا مجبور هستند در سطح شهر رفت و آمد داشته باشند مانند نیروهای راهور؛ حتما باید از ماسک مناسب استفاده کنند که در این شرایط آلودگی هوا ماسکی که سلامت افراد را حفظ می‌کند؛ هموطنان باید از ماسک های N95 و P2 استفاده کنند.</p>
      <p>
        <b>طرح کنترل آلودگی هوا سلامت مردم را نشانه رفت</b>
      </p>
      <p>رئیس گروه سلامت هوا و تغییر اقلیم مرکز سلامت محیط و کار وزارت بهداشت، درمان و آموزش پزشکی ضمن انتقاد از طرح کنترل آلودگی هوای تهران که شهرداری آن را اجرایی کرده است، گفت: این طرح در کاهش آلودگی هوا موثر نیست و باید اصلاح شود، چرا که با اجرای این طرح امسال در فصل پاییز روزهای زیادی تهرانی ها باید هوای آلوده استنشاق کنند.</p>
      <p>او ادامه داد: توقع داریم تا مسئولان شهری و شورای ترافیک نسبت به اصلاح طرح آلودگی هوا اقدام کنند تا کمتر شاهد آلودگی هوای تهران باشیم.</p>
      <p>شاهسونی بیان کرد: باید تعداد روزهای پولی ورود به طرح کنترل آلودگی هوا هم محدودیت داشته باشد. شورای ترافیک باید طرح را به نحوی اصلاح کند که غلظت آلاینده ها در طولانی مدت به وضعیت مطلوب تری برسد چرا که این طرح با وضعیت کنونی سلامت مردم را به خطر می‌اندازد.<br/>رئیس گروه سلامت هوا و تغییر اقلیم مرکز سلامت محیط و کار وزارت بهداشت، درمان و آموزش پزشکی با مقایسه وضع هوا در سه سال اخیر تصریح کرد: امسال با ادامه این روند، وضع هوای پایتخت بدتر از سال ۹۶ خواهد بود و تعداد روز‌هایی که هوا در شرایط ناسالم قرار دارد، بیشتر خواهد شد.<br/>شاهسونی گفت: سال ۹۷ خوشبختانه به دلیل بارش باران، انباشت آلودگی هوا نداشتیم به همین دلیل وضعیت هوای سال ۹۸ را با ۹۶ مقایسه می‌کنیم.</p>
    </article>
  </body>
</html>