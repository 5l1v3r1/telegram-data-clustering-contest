<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/146-000-%ce%bf%ce%b9-%cf%80%ce%b1%cf%81%ce%b1%ce%b3%ce%b3%ce%b5%ce%bb%ce%af%ce%b5%cf%82-%cf%84%ce%bf%cf%85-cybertruck-%ce%bb%ce%ad%ce%b5%ce%b9-%ce%bf-%ce%ad%ce%bb%ce%bf%ce%bd-%ce%bc%ce%b1%cf%83%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T10:18:31+00:00"/>
    <meta property="og:title" content="146.000 οι παραγγελίες του Cybertruck, λέει ο Έλον Μασκ, μετά την παρουσίαση-φιάσκο"/>
    <meta property="og:description" content="Μπορεί η παρουσίαση του νέου φουτουριστικού οχήματος της Tesla, του Cybertruck, να χαρακτηρίστηκε από πλήθος αναλυτών και μέσων μαζικής ενημέρωσης ως φιάσκο, με τα… άθραυστα παράθυρα που ράγισαν στην επίδειξη, ωστόσο ο Musk ανακοίνωσε πως χιλιάδες έχουν σπεύσει να το παραγγείλουν."/>
  </head>
  <body>
    <article>
      <h1>146.000 οι παραγγελίες του Cybertruck, λέει ο Έλον Μασκ, μετά την παρουσίαση-φιάσκο</h1>
      <address>
        <time datetime="2019-11-24T10:18:31+00:00">24 Nov 2019, 10:18</time>
      </address>
      <p>Μπορεί η<a href="https://www.pentapostagma.gr/2019/11/tesla-%CF%86%CE%B9%CE%AC%CF%83%CE%BA%CE%BF-%CE%B7-%CF%80%CE%B1%CF%81%CE%BF%CF%85%CF%83%CE%AF%CE%B1%CF%83%CE%B7-%CF%84%CE%BF%CF%85-%CE%BD%CE%AD%CE%BF%CF%85-%CE%B7%CE%BB%CE%B5%CE%BA%CF%84%CF%81%CE%B9.html"> παρουσίαση του νέου φουτουριστικού οχήματος της Tesla</a>, του Cybertruck, να χαρακτηρίστηκε από πλήθος αναλυτών και μέσων μαζικής ενημέρωσης ως φιάσκο, με τα… άθραυστα παράθυρα που ράγισαν στην επίδειξη, ωστόσο ο Musk ανακοίνωσε πως χιλιάδες έχουν σπεύσει να το παραγγείλουν.</p>
      <p>Ο επικεφαλής της Tesla, με ανάρτησή του στο Twitter, αποκάλυψε πως υπάρχουν μέχρι στιγμής 146.000 παραγγελίες για το νέο ηλεκτρικό όχημα της Tesla, με το 42% των ενδιαφερομένων να επιλέγουν το μοντέλο διπλού κινητήρα, 41% εκείνο του τριπλού κινητήρα και 17% εκείνο του μονού κινητήρα. Ο Musk πρόσθεσε μάλιστα σε επόμενη ανάρτηση ότι οι παραπάνω παραγγελίες έγιναν χωρίς τη βοήθεια διαφήμισης ή άλλων προωθητικών ενεργειών.</p>
      <figure>
        <iframe data-src="https://twitter.com/elonmusk/status/1198344195317985280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Όπως σημειώνει ο Guardian, η υποβολή παραγγελίας για το Cybertruck κοστίζει 100 δολάρια, ποσό που η Tesla αναφέρει ότι επιστρέφεται στο ακέραιο σε περίπτωση ακύρωσής της. Η παραγωγή του νέου οχήματος θα ξεκινήσει το 2021, σύμφωνα με την Tesla, και θα κοστίζει 39.900 δολάρια.</p>
      <p>Η ομολογουμένως όχι και τόσο πετυχημένη παρουσίαση, σύμφωνα με το Forbes, είχε άμεση επίπτωση στα οικονομικά της Tesla και του Musk. Η τιμή της μετοχής έπεσε 6% μετά το κλείσιμο των αγορών στις 22 Νοεμβρίου, εξέλιξη που είχε ως αποτέλεσμα τη <a href="https://www.pentapostagma.gr/2019/11/%CE%BF-%CE%BC%CE%B1%CF%83%CE%BA-%CE%AD%CF%87%CE%B1%CF%83%CE%B5-768-%CE%B5%CE%BA%CE%B1%CF%84-%CE%B4%CE%BF%CE%BB%CE%AC%CF%81%CE%B9%CE%B1-%CE%BC%CE%AD%CF%83%CE%B1-%CF%83%CE%B5-%CE%BC%CE%B9%CE%B1-%CE%B7.html">μείωση ακριβώς κατά 768 εκατ. δολ.</a> της καθαρής περιουσίας του Musk. Ο 48χρονος επιχειρηματίας πλέον έχει 23,6 δισ. δολ. και είναι ο 41ος πλουσιότερος άνθρωπος του κόσμου.</p>
    </article>
  </body>
</html>