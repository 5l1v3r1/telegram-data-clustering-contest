<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/laisvalaikis/ivairybes/dar-viena-pora-paliko-sok-su-zvaigzde-projekta-1752336/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-24T10:49:00+00:00"/>
    <meta property="og:title" content="Dar viena pora paliko „Šok su žvaigžde“ projektą"/>
    <meta property="og:description" content="Reklama"/>
  </head>
  <body>
    <article>
      <h1>Dar viena pora paliko „Šok su žvaigžde“ projektą</h1>
      <address><time datetime="2019-11-24T10:49:00+00:00">24 Nov 2019, 10:49</time> by <a rel="author">Alfa.lt</a></address>
      <p>Reklama</p>
      <p>
        <b>LRT projektas „Šok su žvaigžde“ jau įpusėjo. Šeštadienio vakarą dėl išlikimo kovojo septynios poros, tačiau laidos pabaigoje viena iš jų su projektu turėjo atsisveikinti. Žiūrovai spėjo įsitikinti, kad šis projektas negaili staigmenų – šį šeštadienį „Šok su žvaigžde“ paliko Simas Kučas ir Melisa Valinovič.</b>
      </p>
      <p>Projekte kitą savaitę pasirodys šešios poros: Ugnė Siparė ir Lukas Petkevičius, Paula Valentaitė ir Gedvinas Meškauskas, Simona Nainė ir Ligitas Bernatavičius, Austėja Lukaitė ir Edvinas Belousovas, Paulius Šinkūnas ir Katerina Voropaj, Paulius Stravinskas ir Ainė Juzėnaitė.</p>
      <p>Šį vakarą porų pasirodymus vertino projekto teisėjai: Lietuvos sportinių šokių federacijos viceprezidentas Virginijus Visockas, Pasaulio ir Europos pirmenybių daugkartinė medalininkė Lina Chatkevičiūtė, Europos profesionalų Lotynų Amerikos šokių triskart vicečempionas Justas Kučinskas.</p>
      <p>Šiandien, kaip patys tikina, pykti nemokantys <b>Paulius Šinkūnas ir Katerina Voropaj </b>sušoko aistringąjį tango. Visgi komisijos šis šokis nesužavėjo. Teisėjai beveik sutartinai pastebėjo, kad poros liejamos emocijos atrodė suvaidintos. </p>
      <p>„Arba pyktis jums netinka, arba jūs jo nejaučiate. Viduryje šokio galbūt ta emocija buvo kiek natūralesnė“, – tikino L. Chatkevičiūtė. </p>
      <p>Šokėjai surinko 23 komisijos balus.</p>
      <p>Reklama</p>
      <p>Antrieji pasirodė <b>Simona Nainė ir Ligitas Bernatavičiaus</b>, sušokę sambą. Komisijai patiko dalyvių pasirodymas, tačiau aukščiausių įvertinimų žarstyti ši neskubėjo.</p>
      <p>„Šiandien jūsų diena ir jūs puikiai pasirodėte“, – kalbėjo L. Chatkevičiūtė. Jos nuomonei pritarė ir kiti projekto teisėjai.</p>
      <p>Pora šį vakarą įvertinta 25 balais.</p>
      <p>Dainininkės <b>Paulos Valentaitės ir Gedvino Meškausko</b> pasadoblis komisiją tiesiog sužavėjo. Porą gausiais aplodismentais apdovanojo ir žiūrovai. </p>
      <p>„Tai buvo labai gerai. Tai buvo tai, ko mes ir norime. Tos emocijos nebuvo vaidinimas, tai nebuvo tik drama iš reikalo. Čia kalbėjo kūnas, jūs prisilietėte prie šokio šaknų. Judesys nurodė emociją, tai buvo labai estetiška“, – tikino J. Kučinskas.</p>
      <p>„Buvo tikrai nuostabu. Jūsų geriausias sprendimas,kad jūs pradėjote mokytis nuo pagrindų. Žingsniai gali palaukti, bet jūs jautėte šokį. Buvo viskas: ir dėstymas, ir atomazga. Viskas. Paula, jūs puiki aktorė“, – sakė V. Visockas.</p>
      <p>Reklama</p>
      <p>Komisija porai negailėjo dešimtukų ir šokį įvertino 30 balų.</p>
      <p>Ketvirtieji ant parketo sukosi televizijos laidų vedėja <b>Ugnė Siparė ir  ir Lukas Petkevičius. </b>Magijos elementais savo šokį papuošusi pora sulaukė komplimentų, tačiau teisėjai pastebėjo, kad šokis nebuvo pakankamai geras.</p>
      <p>„Man labai patiko jūsų magiškas numeris, jis su mintimi, su pradžia ir gera pabaiga. Jūs šokote daug <i>čia čia čia</i> žingsnių, man patiko jūsų judesiai, bet, Ugne, jums šiek tiek dar reikia <i>padirbti </i>su kojomis. Jų judesiai nėra tobuli“, – tikino V. Visockas.</p>
      <p>„Kojos šiek tiek vėlavo, <i>čia čia čia </i>yra toks šokis, kuriame reikia išdirbti kiekvieną ritmą“, – sakė L. Chatkevičiūtė.</p>
      <p>Teisėjai porai skyrė 24 balus.</p>
      <p>Ketvirtieji pasirodė kone daugiausiai kritikos strėlių sulaukiantys <b>Simas Kučas ir Melisa Valinovič</b>. Dar praėjusią savaitę teniso žvaigždę komisija kritikavo dėl nepakankamai gerai ištemptų pėdų šokant, tad iš komforto zonos išeiti žadėjusi pora šįkart tikrai nustebino visą savaitę mokėsi baleto judesių, o pasirodymui paruošė Vienos valsą.</p>
      <p>Reklama</p>
      <p>„Manau, kad Simui padėjo baleto pamokos. Šiandien jūsų šokis buvo geresnis nei praeitos laidos pasirodymas. Šiandien mačiau bandymą sušokti Vienos valsą, jūsų laikysena buvo nebloga. Vienos valse reikėtų sulenkti kelius, kad judesys būtų minkštesnis“, – sakė. L. Chatkevičiūtė.</p>
      <p>Pora surinko 16 balų.</p>
      <p><b>Austėja Lukaitė ir Edvinas Belousovas</b> sušoko džaivą. Tiesa, pora į savo pasirodymą įtraukė ir savo kolegas – grojant grupės „Queen“ dainai „We will rock you“ Austėja ir Edvinas užvirė tikrą šokių dvikovą.</p>
      <p>„Man atrodo, Edvinas pasileido plaukus. Puikiai pasirodei atidavei visą save, bet gal reikėjo daugiau dėmesio skirti savo partnerei. Atrodo, kad tos savaitės neužteko perprasti visų šio šokio paslapčių. Austėja, darei nemažai klaidų, buvo vaidmuo, bet nebuvo to judesio, kurį norime matyti džaive“, – sakė. J. Kučinskas.</p>
      <p>„Ne visai pritariu. Nebuvo tiek klaidų, kad šokis būtų atliktas netinkamai. Visgi sutinku su Justu, kad reikėjo daugiau šokdinti savo partnerę. Jūs pasidarėte tokie dideli aktoriai, kad net varžotės, kuris iš jūsų yra geresnis“, – teigė V. Visockas.</p>
      <p>Austėja ir Edvinas sulaukė 22 balų. </p>
      <p>Reklama</p>
      <p>Paskutinieji per savaitę paruoštą fokstrotą sušoko <b>Paulius Stravinskas ir Ainė Juzėnaitė. </b>Poros šokis sužavėjo komisiją, o J. Kučinskas net rėžė, jog Paulius šiandien pasirodė geriausiai. </p>
      <p>„Pauliau, tu buvai pats geriausias šokėjas“, – sakė jis. </p>
      <p>„Tai buvo vienas gražiausių pasirodymų šiame projekte. Tai buvo taip nuostabu, taip techniška“, – sakė V. Visockas.</p>
      <p>„Man malonu matyti tiesiog gerą šokį, o ypač tokį gerą fokstrotą. Nebūtinai turi būti fejerverkai ant parketo, kad mes išjaustume. Muzika kaip muzika, jūs patys buvote kaip muzika. Labai didelė pažanga. Ateičiai dar vienas palinkėjimas, nelaikykite galvos kairėje pozicijoje, sukiokite galvą, tuomet ir kūnas atrodys natūralesnis“, – patarimus žarstė L. Chatkevičiūtė.</p>
      <p>Komisija šį šokį įvertino 28 balais.</p>
      <anchor name="gallery">
        <slideshow>
          <figure>
            <img src="https://www.ve.lt/uploads/img/catalog/15/photo_15_90757353.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_48750402.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_18105429.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_34498702.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_42793490.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_65327784.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_37652939.jpg"/>
          </figure>
        </slideshow>
        <related>
          <h4>Daugiau susijusių straipsnių</h4>
          <a href="https://www.ve.lt/naujienos/visuomene/zmones/zinoma-sokeja-katerina-voropaj-apie-nauja-plauku-spalva-ir-naujos-meiles-laukima-1749684/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/ekonomika/euras/atgimsta-legendiniai-inkarai-zaismingus-sportbacius-pirmieji-matavosi-zinomi-zmones-1727374/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/kultura/kultura/parke-prie-koncertu-sales-skambes-menesienos-serenada-1646677/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/laisvalaikis/ivairybes/ka-simona-naine-galvoja-apie-darba-televizijoje-1509787/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/tv/tv/eurovizijos-vedeja-tapusi-simona-naine-kojos-dreba-bet-tai-normalu-1117686/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/kultura/tv-ir-radijas/p-sinkuno-valanda-ismuse-projekte-tu-gali-sokti/?utm_source=susije&amp;utm_medium=referal&amp;utm_campaign=blokas"/>
        </related>
      </anchor>
    </article>
  </body>
</html>