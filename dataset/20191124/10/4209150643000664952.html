<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/okolina/Mikroplastika-preplavila-evropske-rijeke/570213?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T10:05:12+00:00"/>
    <meta property="og:title" content="Mikroplastika preplavila evropske rijeke"/>
    <meta property="og:description" content="PARIZ - U devet evropskih rijeka pronađeni su komadići mikroplastike, što predstavlja novo naučno saznanje, jer se do sada smatralo da se transformacija plastike u mikroplastiku događa samo u moru, pod uticajem sunca i talasa."/>
  </head>
  <body>
    <article>
      <h1>Mikroplastika preplavila evropske rijeke</h1>
      <address><time datetime="2019-11-24T10:05:12+00:00">24 Nov 2019, 10:05</time> by <a rel="author">Srna</a></address>
      <p>PARIZ - U devet evropskih rijeka pronađeni su komadići mikroplastike, što predstavlja novo naučno saznanje, jer se do sada smatralo da se transformacija plastike u mikroplastiku događa samo u moru, pod uticajem sunca i talasa.</p>
      <p>Naučnici su od maja do novembra prikupili 2.700 uzoraka vode iz Temze, Elbe, Rajne, Sene, Rone, Garone, Loare i Ebra i u svim rijekama su pronađeni komadiće plastike.</p>
      <p>Ovaj projekat su proveli Fondacija "Tara oušn" u saradnji sa 16 laboratorija i koordinaciji sa francuskim Nacionalnim centrom za naučna istraživanja.</p>
      <p>"Ovo istrživanje baca novo svjetlo na naše viđenje zagađenja mora plastikom", rekao je istraživač iz francuskog Centra Žan-Fransoa Giljon.</p>
      <p>On je rekao da se smatralo da se transformacija plastike u mikroplastiku događa u moru, pod uticajem sunca i talasa, ali je sada utrđeno da se taj proces odvija i u rijekama, navodi "Juronjuz".</p>
      <p>Naučnici ističu da su ovi uzorci potvrdili njihovu hipotezu o sveprisutnosti mikroplastike u evropskim rijekama.</p>
      <p>Prema nedavnom istraživanju u okviru Projekta "Sredozemlje", nivo mikroplastike u Sredozemnom moru je u porastu.</p>
      <p>Svjetska zdravstvena organizacija upozorila je u avgustu da se mikroplastika nalazi i u pijaćoj vodi.</p>
      <p>Fondacija "Tara oušn" navodi da su metode da se ovaj problem riješi reciklaža plastike i smanjenje aditiva u proizvodnji plastike.</p>
      <p>Naučnici će na osnovu uzoraka pokušati da odrede kvantitet otpada, a analiziraće se i DNK organizama koji žive na komadićima plastike.</p>
      <p>Mikroplastika potiče od mikrokomadića u kozmetici i zubnih pasta ili iz takozvane fragmentalne plastike. Komadići plastike često apsorbuju zagađivače i postaju veoma toksični. </p>
    </article>
  </body>
</html>