<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/alt-mort-langa-sectia-de-vot/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T10:34:19+00:00"/>
    <meta property="og:title" content="Al doilea mort și mai multe cazuri medicale lângă secția de vot"/>
    <meta property="og:description" content="Alt mort lângă secția de vot. Un bărbat de 81 de ani a murit astăzi după ce i s-a făcut rău în apropiere de secția de vot. Incidentul a avut loc în (...)"/>
  </head>
  <body>
    <article>
      <h1>Al doilea mort și mai multe cazuri medicale lângă secția de vot</h1>
      <address><time datetime="2019-11-24T10:34:19+00:00">24 Nov 2019, 10:34</time> by <a rel="author">(R.C.)</a></address>
      <p>Alt mort lângă secția de vot. Un bărbat de 81 de ani a murit astăzi după ce i s-a făcut rău în apropiere de secția de vot. Incidentul a avut loc în localitatea Apele Vii. Bărbatul era cunoscut cu probleme medicale.</p>
      <p>Este al doilea deces care are loc astăzi în sau în apropierea unei secții de vot. Dimineață,un bărbat de 80 de ani, din comuna Amărăştii de Sus, judeţul Dolj, a decedat <a href="https://www.cotidianul.ro/romanii-mai-activi-in-turul-ii-decat-in-turul-i/">duminică</a> în incinta secţiei de votare din localitate.</p>
      <p>Potrivit IPJ Dolj, bărbatul aştepta să intre în cabina de vot, în momentul în care şi-a pierdut cunoştinţa. I-au fost acordate îngrijiri medicale, dar, din nefericire, a fost declarat decesul acestuia.</p>
      <p>Procesul electoral a fost suspendat temporar.</p>
      <h3>Mai multe cazuri medicale</h3>
      <p>De asemenea, au fost raportate mai multe cazuri medicale: În Capitală, două femei au căzut în secțiile de votare și au fost transportate la Spitalul Universitar.</p>
      <p>– În județul Ilfov unui bărbat de 85 de ani i s-a făcut rău în secția de votare, fiind chemată ambulanța, însă bărbatul a refuzat transportul la spital.</p>
      <p>– La o secție din județul Bihor, unui membru al unui birou electoral care este diabetic i s-a făcut rău, fiind transportat la o unitate medicală.</p>
      <p>– În municipiul Mediaș, la ieșirea dintr-o secție de votare o femeie de 80 de ani a alunecat și a căzut. Subofițerul din cadrul ISU Sibiu, aflat în paza secției i-a acordat primul ajutor și a sunat la 112. Femeia a fost transportată la spital.</p>
    </article>
  </body>
</html>