<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/diacov-despre-dubla-identitate-a-lui-plahotniuc-sunt-3-scenarii-148853.html"/>
    <meta property="og:site_name" content="Timpul.md"/>
    <meta property="article:published_time" content="2019-11-24T10:16:00+00:00"/>
    <meta property="og:title" content="Diacov, despre dubla identitate a lui Plahotniuc: Sunt 3 scenarii"/>
    <meta property="og:description" content="Liderul fracțiunii Partidului Democrat din Parlament spune că nu știa despre faptul că Vladimir Plahotniuc ar deține două identități în Republica Moldova."/>
  </head>
  <body>
    <article>
      <h1>Diacov, despre dubla identitate a lui Plahotniuc: Sunt 3 scenarii</h1>
      <address>
        <time datetime="2019-11-24T10:16:00+00:00">24 Nov 2019, 10:16</time>
      </address>
      <p>
        <b>Liderul fracțiunii Partidului Democrat din Parlament spune că nu știa despre faptul că Vladimir Plahotniuc ar deține două identități în Republica Moldova.</b>
      </p>
      <p>Dumitru Diacov a declarat, pentru Unimedia, că așteaptă un comentariu oficial al instituțiilor statului în acest sens, transmite Știri.md.</p>
      <p>„Sigur că nu știam despre această situație. Și acum nu știu care este motivația, dacă este adevarată această afirmație”, spune liderul fracțiunii PD.</p>
      <p>Potrivit lui Diacov, în acest caz există trei scenarii - sau o astfel de decizie, privind acordarea de dublă identitate lui Vladimir Plahotniuc, există și a fost motivată legal, de anumite circumstanțe, sau este o decizie fără o bază legală, sau aceasta nu există în general.</p>
      <p>„Dacă există o decizie oficială a organelor respective, care se bazează pe legislația existentă, privind apărarea martorilor - este una.</p>
      <p>Dar dacă nu există o decizie oficială - este altceva. Oricum, dacă exista o astfel de hotărâre, aceasta urma să fie secretă și argumentată.</p>
      <p>Este greu acum de afirmat - este legală sau nu o astfel de decizie. Sper că vom avea și un comentariu oficial al instituțiilor de stat”, a mai spus Dumitru Diacov.</p>
      <p>Procuratura Anticorupție a deschis o cauză penală pe numele fostului lider democrat, Vladimir Plahotniuc, la sfârșitul lunii octombrie 2019, pentru abuz de serviciu, comis în interesul unui grup criminal organizat sau al unei organizații criminale. Investigațiile vizează și deținerea de dublă identitate de către fostul politician.</p>
      <p>Dezvăluirile au fost făcute de către peședintele Comisiei parlamentare securitate națională, apărare și ordine publică, Chiril Moțpan, care susține că Vlad Plahotniuc și Serghei Iaralov ar deține dublă identitate în Republica Moldova.</p>
      <p>Documentele ar fi fost eliberate atunci, când în funcția de director al Agenției Servicii Publice (ASP) era Serghei Răilean, care ar fi finul de cununie al actualului lider PDM, Pavel Filip.</p>
      <p>Între timp, Plahotniuc a fost dat în cautare internațională, atât de către organele de drept ale Republicii Moldova, cât și de către cele din Federația Rusă, unde acesta este cercetat pentru trafic de droguri.</p>
      <p>Vladimir Plahotniuc a fugit din Republica Moldova în iunie 2019, potrivit unor surse, prin regiunea transnistreană, cedând astfel puterea coaliției PSRM/ACUM.</p>
      <p>unimedia.info</p>
    </article>
  </body>
</html>