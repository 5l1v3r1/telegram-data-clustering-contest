<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/women/151631/"/>
    <meta property="og:site_name" content="Sanook"/>
    <meta property="article:published_time" content="2019-11-24T10:00:00+00:00"/>
    <meta property="og:title" content="6 สิ่งที่ควรทำก่อนนอน รับรองนอนหลับสบายได้อย่างเปี่ยมสุข"/>
    <meta property="og:description" content="การนอนคือสิ่งสำคัญของร่างกาย เนื่องจากร่างกายจะได้พักผ่อนตอนนอนหลับ ภูมิต้านทานจะเสริมกำลังให้ตัวเองมากขึ้น กล้ามเนื้อจะซ่อมแซมตัวเอง จิตใจที่เครียดจะผ่อนคลายด้วยการนอน แต่สำหรับสาวๆ คนไหนที่มีอุปสรรคในการนอน นอนไม่หลับ นอนไม่สบายหรือฝันร้าย แนะนำให้ลองทำตาม 5 สิ่งที่เราเอามาฝากในวันนี้จะดีกว่าค่ะ"/>
  </head>
  <body>
    <article>
      <h1>6 สิ่งที่ควรทำก่อนนอน รับรองนอนหลับสบายได้อย่างเปี่ยมสุข</h1>
      <address>
        <time datetime="2019-11-24T10:00:00+00:00">24 Nov 2019, 10:00</time>
      </address>
      <p>การนอนคือสิ่งสำคัญของร่างกาย เนื่องจากร่างกายจะได้พักผ่อนตอนนอนหลับ ภูมิต้านทานจะเสริมกำลังให้ตัวเองมากขึ้น กล้ามเนื้อจะซ่อมแซมตัวเอง จิตใจที่เครียดจะผ่อนคลายด้วยการนอน แต่สำหรับสาวๆ คนไหนที่มีอุปสรรคในการนอน นอนไม่หลับ นอนไม่สบายหรือ<a href="http://horoscope.sanook.com/play/dream/">ฝัน</a>ร้าย แนะนำให้ลองทำตาม 5 สิ่งที่เราเอามาฝากในวันนี้จะดีกว่าค่ะ</p>
      <p>
        <b>1.งดเล่นอุปกรณ์อิเล็กทรอนิกส์</b>
      </p>
      <p>สิ่งแรกที่หลายๆ คนควรเลิกทำก็คือ การเล่นสมาร์ทโฟนและอุปกรณ์อิเล็กทรอนิกส์ก่อนนอน เพราะแสงสีฟ้าที่มาจากอุปกรณ์เหล่านี้จะไปเป็นอุปสรรคที่ทำให้เมลาโทนินไม่สามารถผลิตได้ การนอนหลับก็จะเป็นเรื่องยากกว่าเดิม อีกทั้งในสมาร์ทโฟนหรือเครื่องมือไอทีต่างๆ เองก็ยังมีคลื่นแม่เหล็กไฟฟ้า ซึ่งจะทำให้เมลาโทนีนหลั่งได้น้อยอีกด้วย</p>
      <p>
        <b>2.แช่น้ำอุ่นก่อนเข้านอน 2 ชั่วโมง</b>
      </p>
      <p>การอาบน้ำอุ่นๆ ก่อนจะเข้านอนหรือแช่น้ำอุ่นก่อนนอนราวๆ 2 ชั่วโมง จะทำให้เมลาโทนินทำงานได้ดี หรือไม่อย่างนั้นก็อาจจะอาบน้ำอุ่นก่อนเข้านอนสัก 1 ชั่วโมงก็ได้เช่นกัน ทั้งนี้ก็เพื่อทำให้หลอดเลือดฝอยส่วนปลายคลายตัวลง ทำให้ฮอร์โมนลำเลียงไปที่ส่วนต่างๆ ของร่างกายได้อย่างเต็มที่</p>
      <p>
        <b>3.ไม่ดื่มแอลกอฮอล์ก่อนเข้านอน</b>
      </p>
      <p>แม้หลายคนจะคิดว่าแอลกอฮอล์ทำให้นอนหลับสบาย แต่เชื่อเถอะว่า แอลกอฮอล์ไม่ได้มีดีอย่างที่คุณคิด เพราะเมื่อแอลกอฮอล์ย่อยแล้วก็จะทำให้ตับรับภาระมากขึ้น ฮอร์โมนที่จะทำงานยามค่ำคืนก็ลดประสิทธิภาพลง นอกจากนี้แอลกอฮอล์ยังมีฤทธิ์ตกค้างในตอนเช้าทำให้มึนอีกด้วย</p>
      <p>
        <b>4.ฟัง<a href="http://music.sanook.com/">เพลง</a>เบาๆ</b>
      </p>
      <p>มีผลวิจัยบอกออกมาว่าการ<a href="http://music.sanook.com/music/">ฟังเพลง</a>ที่มีคลื่นความถี่ต่ำจะทำให้เกิดการจดจำ และทำให้เพิ่มการเรียนรู้ ที่สำคัญ<a href="http://music.sanook.com/">เพลง</a>ที่มีคลื่นความถี่ต่ำก็ยังทำให้คุณนอนหลับได้ดีมากขึ้น ในปัจจุบันนี้การหาเพลงที่มีคลื่นความถี่ต่ำไม่ยากแล้ว แค่คุณกดหาใน Youtube เท่านั้น</p>
      <p>
        <b>5.กินอาหารแคลอรี่ต่ำ</b>
      </p>
      <p>อาจจะมีหลายคนที่รู้สึกหิวจนนอนไม่หลับ ดังนั้นก่อนจะนอนสัก 2 ชั่วโมง แนะนำว่าคุณควรกินอาหารเบาๆ จะดีกว่า ยกตัวอย่างเช่น แอปเปิ้ลทากับเนยถั่ว หรือจะเลือกเป็นนมถั่วเหลืองแบบไม่หวานก็ดีเช่นกัน การกินอาหารเบาๆ ก่อนนอนจะทำให้คุณนอนหลับสนิท ไม่ต้องทนหิวจนนอนไม่หลับ</p>
      <p>
        <b>6.ปิดไฟให้มืดสนิท</b>
      </p>
      <p>การปิดไฟให้มืดสนิทนั้นจะช่วยให้การนอนหลับพักผ่อนของคุณมีประสิทธิภาพมากยิ่งขึ้น และยังทำให้เมลาโทนินหลั่งได้ดีอีกด้วย</p>
      <p>และนี่ก็เป็นเคล็ดลับการเลือกหากิจกรรมทำก่อนนอนที่จะทำให้การนอนของคุณมีประสิทธิภาพ หากใครยังนอนไม่หลับ หรือต้องพึ่งพายานอนหลับอยู่บ่อยๆ ทำตามที่เราแนะนำก็บอกลายานอนหลับไปได้เลย</p>
      <p> </p>
      <footer><b>ขอขอบคุณ<br/></b>ภาพ :<a href="https://www.istockphoto.com/">istockphoto</a></footer>
    </article>
  </body>
</html>