<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/natuur-en-milieu/1280737/klimaatverandering-overtocht-noordpoolreizigers-in-gevaar-door-te-dun-ijs.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-24T10:56:58+00:00"/>
    <meta property="og:title" content="Klimaatverandering: Overtocht Noordpoolreizigers in gevaar door te dun ijs"/>
    <meta property="og:description" content="Bijna 1.670 kilometer hoopten Mike Horn en Borge Ousland af te leggen in maximaal drie maanden. Afwisselend op de ski's en lopend wilden ze..."/>
  </head>
  <body>
    <article>
      <h1>Klimaatverandering: Overtocht Noordpoolreizigers in gevaar door te dun ijs</h1>
      <address><time datetime="2019-11-24T10:56:58+00:00">24 Nov 2019, 10:56</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Bijna 1.670 kilometer hoopten Mike Horn en Borge Ousland af te leggen in maximaal drie maanden. Afwisselend op de ski’s en lopend wilden ze de Noordpool oversteken via de bevroren oceaan. Ze hadden er al moeten zijn, maar de opwarming van de aarde bemoeilijkt hun reis.</p>
      <p>De 53-jarige Zuid-Afrikaan en de 57-jarige Noor trekken al skiënd ieder een slee voort met voedsel en andere benodigdheden. Eind augustus vertrokken ze per boot. Op 12 september bereikten ze het ijs. Half november hadden ze de andere kant moeten hebben bereikt. Daar zouden ze worden opgepikt door hun boot.</p>
      <p>Maar klimaatverandering maakt de oversteek een stuk lastiger. Het zee-ijs is op veel plaatsen erg dun en dat vertraagt hun tocht. “Vanwege de opwarming van de aarde is het ijs dunner dan normaal. Daardoor beweegt het meer,” legt woordvoerder van de expeditie Lars Ebbesen uit aan persbureau AFP.</p>
      <p>Het duo, dat nog niet gered wil worden, hoopt als nog binnen een dag of tien de eindstreep te halen. Meer rantsoenen hebben ze niet bij zich. Ebbesen legt uit: “Er is geen groot drama of gevaar, maar het is onzeker of ze het gaan halen. We overwegen of het mogelijk is om hen meer voedsel te brengen.”</p>
      <p>Vooralsnog staat er geen evacuatie op de planning. Het tweetal wil de trip zelf volbrengen. Ze hadden vermoedelijk niet verwacht dat het ijs al zo dun zou zijn, maar de opwarming van de aarde gaat onverminderd voort.</p>
      <p><b>Bron(nen):   </b><a href="https://www.theguardian.com/world/2019/nov/23/north-pole-explorers-on-thin-ice-as-climate-change-hits-expedition">The Guardian</a>      </p>
    </article>
  </body>
</html>