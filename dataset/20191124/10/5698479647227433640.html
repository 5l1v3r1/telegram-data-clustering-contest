<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/french-nationality-ranked-no-1-globally-for-eighth-year"/>
    <meta property="og:site_name" content="euronews"/>
    <meta property="article:published_time" content="2019-11-24T10:51:36+00:00"/>
    <meta property="og:title" content="ملیت فرانسوی برای هشتمین سال اول شد؛ کدام ملیت‌ها رتبه‌های بعدی را دارند؟"/>
    <meta property="og:description" content="فرانسه برای هشتمین سال متوالی درصدر فهرست بهترین ملیت‌های جهان قرار گرفت. فرانسه در شاخص کیفیت ملیت در سال ۲۰۱۸ که از سوی کالین و کوچنف محاسبه شده، ۸۳.۵ درصد امتیاز را کسب کرده است."/>
  </head>
  <body>
    <article>
      <h1>ملیت فرانسوی برای هشتمین سال اول شد؛ کدام ملیت‌ها رتبه‌های بعدی را دارند؟</h1>
      <address><time datetime="2019-11-24T10:51:36+00:00">24 Nov 2019, 10:51</time> by <a rel="author">یورونیوز فارسی </a></address>
      <p>ملیت فرانسوی برای هشتمین سال متوالی درصدر فهرست بهترین ملیت‌های جهان قرار گرفت.</p>
      <p>فرانسه در شاخص کیفیت ملیت در سال ۲۰۱۸ که از <a href="https://www.nationalityindex.com/worldmap/FRA">سوی کالین و کوچنف محاسبه شده</a>، ۸۳.۵ درصد از ۱۰۰ درصد امتیازات را کسب کرده است. از جمله معیارهای سنجش که در این رتبه‌بندی مورد توجه قرار می‌گیرد می‌توان به قدرت اقتصادی، توسعه انسانی، صلح، ثبات، آزادی سفر و آزادی فعالیت شغلی در کشورهای اتحادیه اروپا اشاره کرد.</p>
      <p>در این رده بندی رتبه دوم با امتیاز ۸۲.۸ درصد به طور مشترک در اختیار کشورهای آلمان و هلند است و دانمارک نیز در جایگاه بعدی قرار گرفته است.</p>
      <p>در حال حاضر رتبه بریتانیا در این فهرست هشتم است که ممکن است بعد از برکسیت، به رتبه ۵۶ که هم اکنون در اختیار چین است، سقوط کند.</p>
      <figure>
        <img src="https://static.euronews.com/articles/stories/04/31/87/58/808x396_cmsv2_ce240dbd-5cff-58a2-a2c3-cb249346a260-4318758.jpg"/>
      </figure>
      <p>دکتر کریستین کالین و پروفسور دیمیتری کوچنف، پژوهشگران تهیه‌کننده این گزارش می‌گویند که مزیت مقایسه‌ای فرانسه در این رتبه‌بندی بیشتر مربوط به آزادی فعالیت شغلی است، یعنی این معیار که افراد با ملیت فرانسوی می‌توانند مکان‌های دیگری را برای زندگی و کار انتخاب کنند.</p>
      <p>پس از دانمارک، کشورهای نروژ، سوئد، ایسلند، فنلاند، ایتالیا، بریتانیا، ایرلند و اسپانیا در رتبه‌های پایین‌تر قرار گرفته‌اند.</p>
      <p>دو محقق این گزارش توضیح می‌دهند که هم ارزش داخلی و هم ارزش خارجی از جمله تعداد و کیفیت مقصدهای بدون ویزا در همه ملیت‌های جهان اندازه‌گیری شده است.</p>
      <p>در این رتبه بندی ایالات متحده با امتیاز ۷۰ درصد در مقام ۲۵ قرار گرفته است. دلیل این رتبه ضعف در آزادی شغلی در مقایسه با کشورهای عضو اتحادیه اروپاست.</p>
      <p>در رده‌های انتهایی این گزارش کشورهای سودان جنوبی، افغانستان و سومالی با امتیازهای ۱۵.۹ درصد، ۱۵.۴ درصد و ۱۳.۸ درصد قرار گرفته‌اند.</p>
      <p>ایران نیز در این فهرست در بین ملیت‌های با کیفیت پایین رتبه‌بندی شده و در رتبه ۱۲۵ جای گرفته است. در بین کشورهای خاورمیانه امارات متحده عربی با در اختیار داشتن رتبه ۴۲ بالاتر از سایر کشورها قرار دارد. کویت رتبه ۷۰، عمان و قطر ۷۸، عربستان ۸۱ و بحرین رتبه ۸۲ را در اختیار دارند. اسرائیل نیز در رتبه ۴۸ قرار گرفته است.</p>
      <p>در بین کشورهای آسیایی نیز ژاپن با رتبه ۲۶ بهترین وضعیت از نظر ملیت را دارد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/01/18/which-country-has-the-most-powerful-passport-in-2019">کدام کشور در ابتدای سال ۲۰۱۹ صاحب قوی‌ترین و معتبرترین گذرنامه است؟</a>
        </li>
        <li>
          <a href="https://farsi.euronews.com/2019/07/13/top-eu-passports-germany-s-lead-fall-of-uk-and-france">گذرنامه کدام کشور اروپایی معتبرتر است؛ بریتانیا، آلمان یا فرانسه؟</a>
        </li>
      </ul>
    </article>
  </body>
</html>