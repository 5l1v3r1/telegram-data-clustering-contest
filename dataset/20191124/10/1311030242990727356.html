<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626049/%E0%A6%AC%E0%A6%B0%E0%A6%BF%E0%A6%B6%E0%A6%BE%E0%A6%B2%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A6%AF%E0%A6%BC-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AF%E0%A6%BE%E0%A6%AC%E0%A6%9C%E0%A7%8D%E0%A6%9C%E0%A7%80%E0%A6%AC%E0%A6%A8-%E0%A6%95%E0%A6%BE%E0%A6%B0%E0%A6%BE%E0%A6%A6%E0%A6%A3%E0%A7%8D%E0%A6%A1"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T10:37:00+00:00"/>
    <meta property="og:title" content="বরিশালে ধর্ষণের মামলায় যুবকের যাবজ্জীবন কারাদণ্ড"/>
    <meta property="og:description" content="বরিশালে বিদ্যালয় থেকে ফেরার পথে কিশোরীকে ধর্ষণের অভিযোগে দায়ের করা মামলায় এক যুবককে যাবজ্জীবন কারাদণ্ড ও এক লাখ টাকা জরিমানার আদেশ দিয়েছেন বিচারক। বরিশাল জেলা নারী ও শিশু নির্যাতন দমন ট্রাইব্যুনালের বিচারক মো. আবু শামীম আজাদ আজ রোববার দুপুরে আসামির উপস্থিতিতে এ রায় ঘোষণা করেন।"/>
  </head>
  <body>
    <article>
      <h1>বরিশালে ধর্ষণের মামলায় যুবকের যাবজ্জীবন কারাদণ্ড</h1>
      <address><time datetime="2019-11-24T10:37:00+00:00">24 Nov 2019, 10:37</time> by <a rel="author">নিজস্ব প্রতিবেদক, বরিশাল</a></address>
      <p>বরিশালে বিদ্যালয় থেকে ফেরার পথে কিশোরীকে ধর্ষণের অভিযোগে দায়ের করা মামলায় এক যুবককে যাবজ্জীবন কারাদণ্ড ও এক লাখ টাকা জরিমানার আদেশ দিয়েছেন বিচারক। বরিশাল জেলা নারী ও শিশু নির্যাতন দমন ট্রাইব্যুনালের বিচারক মো. আবু শামীম আজাদ আজ রোববার দুপুরে আসামির উপস্থিতিতে এ রায় ঘোষণা করেন।<br/><br/>দণ্ডপ্রাপ্ত যুবকের নাম সুজন সিকদার। তিনি বরিশালের মেহেন্দীগঞ্জ উপজেলার জালিরচর গ্রামের বাসিন্দা।</p>
      <p>মামলা সূত্রে জানা যায়, ২০১৪ সালের ২৯ সেপ্টেম্বর দুপুরে মেহেন্দীগঞ্জ উপজেলার ধুলিয়ারচর গ্রামের ওই স্কুলছাত্রী (১৪) বিদ্যালয় থেকে ফেরার পথে আসামি সুজন সিকদার জোরপূর্বক ধর্ষণ করেন। এ ঘটনায় ওই বছরের ৩১ অক্টোবর কিশোরীর বাবা বাদী হয়ে বরিশাল জেলা নারী ও শিশু নির্যাতন দমন ট্রাইব্যুনালে ধর্ষণের অভিযোগ এনে মামলা করেন। আদালত মামলাটি তদন্তের জন্য মেহেন্দীগঞ্জ থানার ওসিকে নির্দেশ দেন। থানার তৎকালীন উপপরিদর্শক মো. কামাল হোসেন তদন্ত শেষে আদালতে প্রতিবেদন দাখিল করেন।</p>
      <p>বরিশাল জেলা নারী ও শিশু নির্যাতন দমন ট্রাইব্যুনালের বিশেষ সরকারি কৌঁসুলি মো. ফয়েজুর রহমান বলেন, মামলার যুক্তি-তর্ক শেষে আজ দুপুরে আসামির উপস্থিতিতে আদালত এই রায় ঘোষণা করেন।</p>
    </article>
  </body>
</html>