<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709399"/>
    <meta property="og:site_name" content="ישראל היום"/>
    <meta property="article:published_time" content="2019-11-24T10:50:14+00:00"/>
    <meta property="og:title" content="מטיילים? כל המסלולים המונגשים בירושלים"/>
    <meta property="og:description" content="תיירות"/>
  </head>
  <body>
    <article>
      <h1>מטיילים? כל המסלולים המונגשים בירושלים</h1>
      <h2>מזג האוויר באזור הבירה נעים, ומזמין לטייל בו • לכבוד היום הבינ"ל לשוויון הזדמנויות לאנשים עם מוגבלות, בחרנו מסלולים המתאימים גם לכיסאות גלגלים ולעגלות תינוק</h2>
      <address><time datetime="2019-11-24T10:50:14+00:00">24 Nov 2019, 10:50</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p>עבור רוב האוכלוסייה בישראל, טיול סתווי ביערות ובפארקים הוא אופציה מקובלת. אבל א<a href="https://www.israelhayom.co.il/article/371695">נשים עם מוגבלויות גופניות</a> לא תמיד יכולים להצטרף לחוויה - אם בגלל שיפוע תלול, סלע שחוסם שביל או מכשול אחר. עם זאת, ככל שעולה המודעות לבעיה, כך מונגשים יותר ויותר מסלולים, ומגוון האתרים המונגשים לכולם גדל. לכבוד היום הבינלאומי לשוויון הזדמנויות לאנשים עם מוגבלות, שיצוין בישראל ב־3 בדצמבר, ממליצות החברה להגנת הטבע ועמותת "לטם - טבע נגיש לכולם" על כמה מסלולים נגישים באזור ירושלים. </p>
      <p>"כארגון שמירת טבע, אנו מאמינים שלכל אדם הזכות ליהנות ממפגש בלתי אמצעי עם הטבע, ובכלל זה לאנשים עם מוגבלויות", אומרת איריס האן, המנכ"לית. "החברה להגנת הטבע פועלת בתחום זה באמצעות הנגשת בתי ספר שדה, התאמת הטיילות החינוכית למצב שבו כל ילד וילדה יוכלו לקחת חלק בפעילות, הנגשת מידע על מסלולי טיול מתאימים לכל דרגות הקושי וחוג סיור ייעודי בירושלים, שפועל זו השנה השנייה".</p>
      <h3>צבאים עירוניים</h3>
      <p>פארק עמק הצבאים בירושלים, הנמצא בין שכונת גבעת מרדכי לפרויקט הולילנד, הוא אתר הטבע העירוני הגדול בארץ. זהו המקום הטוב ביותר בישראל לצפות בצבאים בהתנהגותם הטבעית, ובשטח נמצאים כיום יותר מ־50 צבאים החיים בתנאים הקרובים מאוד לטבע. </p>
      <p>עמק הצבאים הוא שטח ציבורי פתוח השייך לעיריית ירושלים ומנוהל על ידי החברה להגנת הטבע, והכניסה אליו היא ללא תשלום, בכל שעות היום. לצד הצבאים, ניתן למצוא בעמק ציפורים נודדות, דו־חיים, זוחלים, צמחייה מגוונת, פינות צל וישיבה, מערכות מים, בריכות בגדלים שונים, מקלט לצבים, עופות מים ועופות דורסים. כל אלו מהווים מערכת אקולוגית עצמאית, ממש בלב הבירה. </p>
      <p>בעונת החורף הפארק יהיה פתוח בין 06:30 בבוקר ל־17:00 אחר הצהריים. כדי להגיע לכניסה יש לנסוע ברחוב הרב הרצוג, לפנות ימינה לרחוב שח"ל ומייד שמאלה. השילוט מסודר וברור. אורך מסלול ההליכה הנגיש כ־800 מטרים ומשך הסיבוב כשעה, אפשר לסייר עם עגלות לתינוקות ועם כיסאות גלגלים. לפרטים: 02-9927699. </p>
      <figure>
        <img src="https://www.israelhayom.co.il/sites/default/files/u56161/5%20%2825%29.jpg"/>
      </figure>
      <p>
        <b>נחל השופט // צילום: הדס ילינק. החברה להגנת הטבע</b>
      </p>
      <h3>דרך החורש בעמינדב</h3>
      <p>אחד הרכסים המעניינים המקיפים את ירושלים הוא רכס שלמון־שורק, המתנשא בין נחל שורק לנחל רפאים, ממערב לעיר. יער עמינדב משתרע על פני 7,000 דונם ומכיל בתוכו מסלול נגיש, העובר דרך החורש. המסלול ביער עמינדב מוצל ברובו, ובתקופת הפריחה פורח בשלל פרחי החורש הים־תיכוני. מצומת אורה פונים לפי השילוט למושבים אורה ועמינדב. חולפים על פני הכניסה למושב אורה, ומתחילים לטפס על הרכס. כמה מאות מטרים לאחר הפנייה לכיוון מושב עמינדב, מגיעים לצומת משולט: שמאלה ליד קנדי, וימינה לחורבת סעדים. פונים ימינה ויורדים בדרך מפותלת, בסימון שבילים שחור. ממשיכים בדרך כ־1.3 ק"מ עד לחיבור עם דרך עפר מסומנת בסימון שבילים אדום. שם יש חניון עם שולחנות קק"ל. משאירים את הרכב בנקודה זו ויורדים למסלול באורך של כקילומטר, עם נגישות מלאה לכיסאות גלגלים. משך המסלול כשעה. שימו לב, בימי גשם יש סכנת החלקה. הכניסה ללא תשלום.</p>
      <h3>אל שרידי המבצר</h3>
      <p>בתחומי גן לאומי עין חמד בהרי ירושלים עומדים שרידיו של מבצר צלבני, שהיה למעשה חווה חקלאית בשם "אקווה בלה". במבצר שני חדרים גדולים ואפלוליים, ובחדר המזרחי יש שרידים של מתקני טחינה מאבן. בשטח הגן נחשפה גם מערת קבורה מימי בית ראשון. </p>
      <p>באזור קיימת מערכת סגורה האוספת את מי המעיינות הזורמים באפיק נחל כסלון ומזרימה אותם חזרה לנקודת ההתחלה, שנועדה למנוע את התייבשות הנחל בשנות בצורת. אורך המסלול המעגלי כקילומטר וההליכה נמשכת כשעה וחצי. יש נגישות מלאה לכיסאות גלגלים. </p>
      <p>לאורך המסלול יש תצפית אל הרי ירושלים, ועוברים דרך אלונים עתיקים וגדולים, שהוכרזו כשמורת טבע ייחודית. השלכת אדומה, אך ימיה ספורים. </p>
      <p>מירושלים נוסעים בכביש מס' 1 מערבה כחמש דקות, ועולים על מחלף עין חמד. במחלף פונים דרומה לכיוון הגן הלאומי, ולאחר נסיעה של כמה דקות מגיעים למקום. מחיר הכניסה 22 שקלים למבוגרים, 9 שקלים לילדים. </p>
      <h3>מרחבי עינות תלם</h3>
      <p>במורדות המערביים של הרי יהודה שוכן פארק עמק הארזים, שיחד עם נחל צופים, עמק מוצא ונחל רפאים נקראים "פארק ירושלים". הפארק, המשתרע על פני כ־15 אלף דונם, הוקם כדי לשמש אזור פנאי ונופש של תושבי העיר, ובה בעת לשמר את ערכי הסביבה והמורשת של הרי ירושלים. </p>
      <p>מקטע הפארק של עמק הארזים נמצא בין סיבוב מוצא למחלף גולדה מאיר, ובמרכזו עובר אפיקו של נחל שורק. שם העמק, "הארזים", מקורו בטעות של ראשוני המתיישבים במקום, שזיהו את העץ אשר נטע הרצל במקום כעץ ארז, אך למעשה, היה זה עץ ברוש. </p>
      <p>המרחבים הגדולים של הפארק הם בתי גידול ומסדרונות אקולוגיים עבור מגוון רחב של בעלי חיים, ובהם עדרי צבאים, משפחות של שפני סלע וגם צבועים ושועלים. בפארק יש גם מגוון גדול של ציפורי שיר, דורסי יום ודורסי לילה.</p>
      <p>בתוך עמק הארזים יש מסלול אל עינות תלם, שהן קבוצה של מעיינות קטנים הנובעים בין שכבות הסלע. המסלול הוא שביל מונגש המשמש גם שביל אופניים, העובר מתחת לגשר החדש של קו הרכבת המהיר מתל אביב לירושלים, ואפשר לראות ממנו את האנדרטה לזכר אסון מגדלי התאומים. בצד השביל אפשר להבחין בשרידי ההתיישבות החקלאית של בית טלמא מראשית המאה ה־20. בסמוך ישנו בוסתן עם שולחנות פיקניק וגן משחקי ילדות מאבנים. </p>
      <p>אורך השביל כשלושה קילומטרים, ויש מצידיו גני משחקים חדישים עם מתקני חבלים. לבאים מכיוון תל אביב על כביש 1, היציאה במחלף מוצא־מושב בית זית. ממשיכים כ־400 מטרים צפונה במקביל לכביש 1. חוצים צפונה מתחת לכביש 1 ופונים ביציאה מהמנהרה ימינה לעינות תלם. רחבת החניה בפתח נחל חלילים נמצאת כ־500 מטרים במעלה העמק. הכניסה ללא תשלום. </p>
      <p>לבאים משדרות גולדה, 50 מטרים לפני הפנייה לכביש בגין דרום, פונים ימינה אל פארק עמק הארזים ונוסעים בכביש עד חניון עינות תלם.</p>
    </article>
  </body>
</html>