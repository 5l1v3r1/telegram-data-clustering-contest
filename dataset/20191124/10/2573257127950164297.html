<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tecnoandroid.it/2019/11/24/dvb-t2-in-arrivo-ma-il-nuovo-digitale-costera-caro-agli-italiani-629381"/>
    <meta property="og:site_name" content="tecnoandroid"/>
    <meta property="article:published_time" content="2019-11-24T10:55:32+00:00"/>
    <meta property="og:title" content="DVB T2 è in arrivo ma il nuovo digitale costerà caro agli italiani"/>
    <meta property="og:description" content="Il digitale terrestre è pronto a cambiare volto per tutti gli italiani: a breve il vecchio DVB T sarà sostituito dal nuovo standard DVB T2."/>
  </head>
  <body>
    <article>
      <h1>DVB T2 è in arrivo ma il nuovo digitale costerà caro agli italiani</h1>
      <address><time datetime="2019-11-24T10:55:32+00:00">24 Nov 2019, 10:55</time> by <a rel="author">Monica Palmisano</a></address>
      <figure>
        <img src="https://t4m7p5j6.stackpathcdn.com/wp-content/uploads/2019/11/D1Nxyj8X0AI8Sob.png"/>
      </figure>
      <p>Il digitale terrestre è pronto a cambiare volto per tutti gli italiani: a breve il <b>vecchio DVB T</b> sarà sostituito dal <b>nuovo standard DVB T2.</b></p>
      <p>Uno dei principali motivi per questa transizione riguarda una <b>migliore trasmissione del segnale</b> e il conseguente<b> aumento del bitrate</b>. Il miglioramento avverrà anche per il trasloco del digitale sulla <b>nuova frequenza da 700 MHz</b>, creata appositamente per ospitare questi canali.</p>
      <p>Contestualmente, le bande da cui il digitale si sta trasferendo saranno utilizzate per la <b>connessione 5G</b>, che<a href="https://www.tecnoandroid.it/2019/05/08/rivoluzione-5g-in-arrivo-per-tim-vodafone-wind-3-iliad-e-fastweb-ecco-cose-520656"> all’inizio del prossimo anno accenderà le antenne anche per gli utenti privati</a>. Fino ad ora, il 5G è stato<b> attivato infatti solo per le aziende e le realtà industriali.</b></p>
      <p>Il trasferimento del digitale sulle nuove frequenze avverrà gradualmente, per completarsi in maniera definitiva<b> entro il 1° luglio 2022</b>. Sembra una data molto distante, ma appare necessario conoscerla con largo anticipo perché <b>corrisponde al momento in cui avverrà lo switch-off del vecchio segnale. </b>Costituisce insomma un <i>terminus ante quem</i>, e chiunque non avrà “aggiornato” i propri dispositivi (ora vedremo come) entro quella data, non potrà più godere della <b>visione dei canali digitali</b>.</p>
      <h3>DVB T2: a pagare saranno i telespettatori</h3>
      <p>L’arrivo del nuovo standard di codifica, però, comporterà anche <b>notevoli cambiamenti nelle case degli italiani</b>. Qualora non si avesse una<b> televisione adeguata alla ricezione del segnale DVB T2</b>, infatti, bisognerà necessariamente acquistarne una nuova oppure<b> comprare un nuovo decoder compatibile</b> che possa sopperire a questa mancanza.</p>
      <p>Fortunatamente, a partire dal <b>1° gennaio 2017</b>, i rivenditori sono stati <b>obbligati per legge</b> ad <b>esporre e vendere esclusivamente dispositivi compatibili con il nuovo standard.</b> Se avete acquistato una TV a partire da quel momento, dunque, dovreste stare pressoché certi della sua compatibilità. Qualora invece l’acquisto fosse precedente, consigliamo di<b> verificarne le specifiche direttamente sul sito del rivenditore.</b></p>
    </article>
  </body>
</html>