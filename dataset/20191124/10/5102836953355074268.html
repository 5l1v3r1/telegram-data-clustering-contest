<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/24/ytringsfrihet-2/"/>
    <meta property="og:site_name" content="Document"/>
    <meta property="article:published_time" content="2019-11-24T10:04:19+00:00"/>
    <meta property="og:title" content="Ytringsfrihet"/>
    <meta property="og:description" content="Demonstrasjonen mot Salman Rushdies bok Sataniske vers i Oslo i februar 1989 kom som et sjokk på mange. De så noe de ikke var klar over eksiserte i Norge. Foto: Bernt Eide/Samfoto/Scanpix"/>
  </head>
  <body>
    <article>
      <h1>Ytringsfrihet</h1>
      <address><time datetime="2019-11-24T10:04:19+00:00">24 Nov 2019, 10:04</time> by <a rel="author">Mimisbrunnr</a></address>
      <figure>
        <img src="https://www.document.no/wp-content/uploads/2019/11/demonstrasjon-mot-sataniske-vers-februar-1989-bernt-eide-samfotoc-1024x691.jpg"/>
      </figure>
      <p>
        <i>Demonstrasjonen mot Salman Rushdies bok Sataniske vers i Oslo i februar 1989 kom som et sjokk på mange. De så noe de ikke var klar over eksiserte i Norge. Foto: Bernt Eide/Samfoto/Scanpix</i>
      </p>
      <p>De som husker tilbake til den gang da sommervarmen lå over landet, vil kanskje minnes at en gruppe norske akademikere forfattet et opprop mot den såkalte «<a href="https://www.opprop.net/fjern_rasismeparagrafen">rasismeparagrafen</a>». Dette stykke lovtekst (§185) er der angivelig for å få bukt med den tiltagende bruk av «diskriminerende eller hatefulle ytringer» som visstnok tilgriser norsk samfunnsdebatt. Oppropet ble også omtalt av <a href="https://www.document.no/2019/06/21/opprop-fjern-rasismeparagrafen/">document.no</a>, men uten at diskusjonen rundt saken etterpå har gått særlig varmt her. Trolig er det så at document-redaksjonens oppfatninger er litt for samstemte med bekymringene oppropet sprang ut av, og slikt gir sjelden grobunn for meningsutveksling.</p>
      <p>I mange andre medier har imidlertid debatten vært temmelig intens med de for saken typiske hugg og mothugg; den som vil, kan selv google og finne haugevis med artikler i sakens anledning. Det jeg ønsker å gjøre, er kaste et tilbakeblikk på norsk ytringsfrihet i tre perspektiver: et politisk, et historisk og et komparativt. Det lyder kanskje litt voldsomt, men la oss avgrense og presisere hva det dreier seg om: Hvordan står norske ytringsfrihetsidealer og –praksis seg mot samme i andre land, og hvilke endringer har de gjennomgått i vår nære historie? Etter evne skal jeg også prøve å komme med noen tilløp til forklaringer på hvorfor det er blitt som det er blitt.</p>
      <p>Jeg har alltid vært glad i Norge og stolt av mitt fedreland. All patriotisme til tross synes jeg likevel vi iblant kunne stått oss på å være litt mer smålåtent edruelige i selvoppfatningen, også om beskjedenheten eventuelt skulle vært lett påtatt eller endog falsk. Et typisk eksempel på brautende norsk selvfølelse fikk vi da Gro Harlem Brundtland i sin tid uprovosert ytret sin nyttårstalepotente påstand om at «<a href="https://no.wikipedia.org/wiki/Det_er_typisk_norsk_%C3%A5_v%C3%A6re_god">det er typisk norsk å være god</a>»; det lød ikke godt i øret da og gjør det ikke nå heller. Tilsvarende har VG (<i>sic</i>) langt senere fremholdt at «<a href="https://www.document.no/2017/01/28/norge-antagelig-verdens-beste-presse-mener-vg/">Norge har verdens beste presse</a>»  (jo da, det fantes et «antagelig» innskutt i påstanden, rett skal være rett, men likevel…) og slik kunne jeg fortsette: Selvskryten er legio. Den er heller ikke profesjonsavgrenset, langt ifra, skjønt jeg kan ikke si annet enn at journalister ser ut til å være særlig aktive når egenros skal utdeles. Eksempelvis har jeg flere ganger ergret meg grønn over hvordan NRK tillater seg å <a href="https://www.document.no/2016/04/08/propaganda-og-pedagogikk/">harselere over russiske og hviterussiske medier</a> fordi disse er statsstyrte (bare delvis riktig, men la gå) og følgelig ikke – altså motsatt NRK, hör och häpna – kan være uavhengige og til å stole på. Det er ikke fritt for at man tar seg i å lure på om innoperering av bjelke i øyet er obligatorisk under utdannelsen på norske journalisthøyskoler; hvis ikke er det vanskelig å forstå hvordan «the gentlemen of the press» klarer å opprettholde det eksisterende bildet av seg selv «in the greater scheme of things».</p>
      <p>Inntrykket er tvert imot at man finner betydelig større offentlig meningsdiversitet både øst, syd og vest for oss i Europa, for ikke å snakke om hva man har gleden av i USA. Sistnevnte lands grunnlovsfestede rett til «free speech» burde etter mitt syn ha blitt fulgt opp av lignende ytringsfrihetsvern også i den gamle verden, men i stedet er vi nå i ferd med å uthule det eksisterende lovverket på området, jamfør §185-diskusjonen og forsøket for få år siden på å gjeninnføre en <i>de facto</i> blasfemiparagraf i vår lovgivning, et forsøk som <a href="https://www.dagbladet.no/nyheter/bloggere-senket-regjeringens-blasfemi-forslag/65311945">Nina Hjerpset-Østlie og Lars Gule</a> (omtalt ovenfra og ned som «bloggerne» av Dagbladet som formodentlig selv oppfatter seg som tilhørende en langt finere del av norsk åndsliv) fortjenstfullt bidro til å torpedere.</p>
      <p>Da er vi inne på hvordan oppfatningen av norsk ytringsfrihet har endret seg <i>over tid</i>. De fleste kjenner nok til fra norsk mellomkrigshistorie episoder med Arnulf Øverland som kulturradikal fanebærer og fillerister av tidens stundom pompøse kristendom (stikkord: «tiende landeplage»), skriftstykker som endte i rettsalen, men dét lar vi ligge. Det samme gjelder etterkrigsangrepene på den «offentlige bluferdighet» under 1950-tallet (Mykle) og endog 60-tallet (Bjørneboe) som også ledet til rettsforfølgelse og fellende dom; disse innskrenkningene i borgeres ytringsfrihet var blitt tilnærmet utenkelige bare et tiår etter at de ble påtalt, og virker helt latterlige i dag. Men for øvrig, om vi retter blikket fra det kjønnslige og over på vår tids betente politiske spørsmål, tillates disse nå diskutert fritt og åpent i samfunnet, også med ord og vendinger som ikke nødvendigvis har sitt utspring på universitetenes lesesaler? Skjer det uten at sansksjoner rammer dem som forfekter synspunkter den norske makteliten ikke setter pris på?</p>
      <p>Etter min beste forståelse er svaret et rungende «Nei». Jeg skal ikke prøve å belegge påstanden med harde kvantitative data; slike har jeg ikke. Men enhver som har levd en stund og fulgt norsk samfunnsdebatt, kan selv gjøre seg opp sin mening om hvorvidt godtfolk nå ytrer seg friere, altså uten å måtte frykte straffereaksjoner av ymse slag, eller mindre fritt enn før.</p>
      <p>Å målbære avvikende meninger kan i dag medføre at man mister jobben, i verste fall fortere enn svint, eventuelt etter en forutgående, fellende rettsavgjørelse dersom den gjenstridige setter seg på bakbeina. Jeg nevner fire navn fra toppen av hukommelsen i sakens anledning; de representerer bare den aller øverste ringen av kransekaken hva angår yrkesmessig forfølgelse av folk på norsk høyreside: Ole Jørgen Anfindsen, Anders Ulstein, Stein-Robin Kleven Bergh, Max Hermansen. Man finner lett de respektive sakene på nettet. La meg nevne litt om bare ett av forholdene: Kaller man statsministeren, i alle fall hvis denne heter Jens Stoltenberg, for et krapyl på Facebook, så kan slik uvyrdslig omtale være tilstrekkelig til at jobben ryker (politimann Bergh).</p>
      <p>Mens man tilbake på det radikale 70-tallet skrev og snakket mye om at det tyske prinsippet med Berufsverbot også gjaldt folk på den norske venstresiden, en praksis det for øvrig fantes betydelig tverrpolitisk opposisjon mot og som uansett ble håndhevet langt hardere mot tidligere tiders kommunister, så ser de aller fleste i dag bort og lar være å bry seg når tilsvarende skjer mot folk tilhørende høyreopposisjonen. Niemöllers <a href="https://www.document.no/2013/02/15/darlig-etisk-timing/">«først tok de»-dikt</a>  later til å være godt og grundig glemt. Det samme gjelder den <a href="https://www.document.no/2019/07/21/pravda-pressen-bestemmer-hva-du-skal-mene/">omfattende </a><i>no-platformingen </i> som når som helst kan ramme hvem som helst utenfor den meget smale meningskorridoren vi i Norge oppfatter som akseptabel. Er du innenfor, målbærer du meninger som passer inn i det norsk elite oppfatter som godt og riktig, så nyter du fullstendig ytringsfrihet, solen skinner og du inviteres gjerne til å gi dine meninger luft. Mener du derimot «feil» og dertil gir uttrykk for hva du tenker i kontroversielle spørsmål, så kommer kanskje først noen diskrete vink om du ennå er grønn og kan «omskoleres», deretter stoppes karrieren på mer eller mindre subtilt vis. Ikke minst innen akademia er no-platforming utbredt. Under slike forhold lærer folk seg fort til å holde kjeft dersom de er avhengig av lønnsinntekten.</p>
      <p>Vi vet nå at også rettsvesenet i økende grad brukes til å stoppe såkalt «hatkriminalitet», inklusive «<a href="https://www.document.no/2017/12/15/hatets-historie-og-samtidsrolle/">hatefull tale</a>».«Hatet» kan stundom inneholde trusler (uansett uakseptabelt; dette dekkes imidlertid av andre lovparagrafer), men ofte koker det ned til lite mer enn at uvørne og uhøflige karakteristikker er slått opp på den allestedsnærværende fjesboka. Bevares, ikke alt folk tømmer seg for ut i den elektroniske verden er like velformulert, det skal være visst, men det nye nå later til å være at betydelige krefter innen politi og rettsvesen settes inn mot grovt nettrør <i>dersom det er «de verdige» som er ofrene</i>. <a href="https://www.document.no/2017/12/15/hatets-historie-og-samtidsrolle/">Jirde Ali fra Somalia og Bodø</a> er et slikt verdig offer, en man ikke får kalle «hettemåke», «kakerlakk» eller annet ufjelgt. Det finnes etterhånden godt om eksempler der ute på at slike fillesaker – mitt uttrykk – har resultert i påtale og domfellelse av ellers rettskafne og ordentlige nordmenn. Er dette rimelig ressursbruk? Hvis nei, hva er det som er i ferd med å skje?</p>
      <p>Det er i alle fall to viktige forandringer vi er vitne til. Et nytt prinsipp later til å være trådt i kraft: Hvem som er gjerningsmann og hvem offer, avgjør hvordan man ser på eventuelle forseelser eller straffbare forhold. Det andre er at verdibalansen mellom Hansens tanke- og talefrihet og Olsens (jeg burde kanskje skrevet Muhammeds om sistnevnte?) krav på å slippe å bli såret eller krenket, i løpet av forbausende kort tid er forskjøvet til Olsens fordel. Vi tar det i rekkefølge.</p>
      <p>Likhet for loven hersker ikke lenger innen saksområdet, for medlemmer av såkalte «svake grupper» gis nå et ekstra rettsvern hva risiko for hatefull omtale angår, et rettsvern vi hvite erkenordmenn ikke nyter godt av. <i>Hvem</i> som sier «kakerlakk» eller «drittsekk» eller alt det andre utrivelige som språket rommer, og om <i>hvem</i>, avgjør ofte hvorvidt staten, arbeidsgiverne eller andre maktpersoner går til forføyninger overfor henne eller ham som har sluppet frosker ut av munnen. Noen innrømmes særskilt beskyttelse, andre ikke.</p>
      <p>Siden sosialismens tid har man fra venstrehold strevet for å omdefinere frihet til å inkludere mer av trygghet, mindre av djerv uavhengighet og rett til å markere og leve i samsvar med individuelle særønsker, enn det som før var tilfellet. Jeg velger å se den nåværende glidningen over mot mer fokus på trygghet (mot enhver form for krenkelse) som viktigere enn før nevnte Hansens rett til å si sin hjertens mening, som et viktig ledd i denne «heller trygghet enn frihet»-drakampen. Altfor frie mennesker er farlige for dem som vil skape et kosesamfunn uten gnisninger mellom menneskene, inklusive dem som ser dannelsen av et flerkulturelt samfunn uten grenser som det øverste mål. At slike utopier selv er blant det aller farligste velmenende mennesker kan prøve å etablere, glemmes atter en gang.</p>
      <p>Enkelt sagt ofrer man friheten (vel å merke de andres frihet, de som ikke er enige i hovedvisjonen) for hyggens og kosens skyld. Det er en gammel konflikt, men nå er den mer merkbar enn på lenge. Dessuten skal vi ikke tro annet enn at når de først har tatt lillefingeren, så griper de senere gladelig hele hånden. Alt kan ofres for den sosiale fredens skyld, for frihet og selvstendighet aktes lite av de liksomsnille globalistene.</p>
      <p>Jo før de stoppes, de som vil tvinge en klam, statlig sanksjonert felleslykke ned over hodet på folk, desto bedre, for de kommer ikke til å holde opp av egen vilje. Det lovfestede vernet om ytringsfriheten er en aldeles utmerket grense i sanden som de liksomgode ikke bør tillates å krysse. Jo flere som kjemper mot enhver innskrenkning av denne friheten, hver på sin teig, desto mer sannsynlig er det at vi vinner.</p>
      <p>
        <a href="https://www.documentforlag.no/produkt/ved-vannhullet-mimisbrunnrs-samlede-artikler-som-e-bok/">Kjøp Mimisbrunnrs samlede som E-bøker her</a>
      </p>
      <figure>
        <a href="https://www.documentforlag.no/produkt/ved-vannhullet-mimisbrunnrs-samlede-artikler-som-e-bok/">
          <img src="https://www.document.no/wp-content/uploads/2017/11/mimis6.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2018/12/08/nar-ordenes-innhold-smuldrer-opp/"/>
        <a href="https://www.document.no/2019/03/24/jussen-brukes-der-politikken-ikke-nar-frem/"/>
        <a href="https://www.document.no/2019/06/21/opprop-fjern-rasismeparagrafen/"/>
        <a href="https://www.document.no/2009/01/27/farlig_religionsvern/"/>
        <a href="https://www.document.no/2019/10/24/amnesty-en-trussel-mot-ytringsfriheten/"/>
        <a href="https://www.document.no/2019/09/14/ethvert-tomrom-vil-til-slutt-bli-fylt/"/>
        <a href="https://www.document.no/2015/10/02/hat-og-fobier/"/>
        <a href="https://www.document.no/2009/01/26/et_elendig_lovforslag/"/>
        <a href="https://www.document.no/2019/01/06/sykdom-symptomer-tegn/"/>
        <a href="https://www.document.no/2014/03/27/hat/"/>
      </related>
    </article>
  </body>
</html>