<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/elcen-anunta-ca-avaria-de-la-centrala-grozavesti-a-fost-remediata-si-ca-furnizeaza-agent-termic-la-o-temperatura-aproape-de-comanda-radet.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T10:53:42+00:00"/>
    <meta property="og:title" content="ELCEN anunță că avaria de la centrala Grozăvești a fost remediată și că furnizează agent termic la o temperatură aproape de comanda RADET"/>
    <meta property="og:description" content="ELCEN anunță că avaria de la centrala Grozăvești, construită în 1964, a fost remediată în cursul nopții și că duminică furnizează agent termic la o"/>
  </head>
  <body>
    <article>
      <h1> ELCEN anunță că avaria de la centrala Grozăvești a fost remediată și că furnizează agent termic la o temperatură aproape de comanda RADET </h1>
      <address><time datetime="2019-11-24T10:53:42+00:00">24 Nov 2019, 10:53</time> by <a rel="author">Redacția</a></address>
      <p>ELCEN anunță că avaria de la centrala Grozăvești, construită în 1964, a fost remediată în cursul nopții și că duminică furnizează agent termic la o temperatură aproape de comanda RADET.</p>
      <p>RADET anunţa, sâmbătă, că, din cauza unei avarii la ELCEN-CTE Grozăveşti, nu poate furniza către locuitorii din sectoarele 1 şi 5 apă caldă şi căldură la parametrii contractuali, termenul de remediere fiind de 24 – 48 de ore.</p>
      <p>ELCEN susține, într-un comunicat de presă, că în cursul nopții au fost făcute reparațiile necesare și s-a reușit „îmbunătățirea considerabilă a parametrilor de livrare a energiei termice, astfel încât, la această oră, necesarul de sarcină termică este acoperit”.</p>
      <p>
        <b>Comunicatul ELCEN:</b>
      </p>
      <p>Ca urmare a incidentului produs ieri, 23.11.2019, la CTE Grozăvești, din pricina unei fisuri survenite la un cazan din incinta centralei, echipele de reparații ale ELCEN au intervenit prompt pentru a se reveni cât mai repede la parametrii de funcționare optimi. Astfel, pe timpul nopții, s-a reușit îmbunătățirea considerabilă a parametrilor de livrare a energiei termice, astfel încât, la această oră, necesarul de sarcină termică este acoperit.</p>
      <p>În acest  moment,  temperatura  agentului  termic  livrat  este  foarte aproape de comanda RADET, adică aprox.  82°C față de solicitarea  de 88°C-94°C.</p>
      <p>De asemenea, datorită intervenției prompte a echipelor noastre, am reușit să acoperim în totalitate la această oră necesarul de Gcal solicitat de RADET. Incidentul de ieri de la CTE Grozăvești a condus pentru câteva ore la o diminuare cu aprox. 30 de Gcal din totalul de cca. 800 Gcal solicitat prin comanda RADET, așadar efectele produse au fost minime și au putut fi rapid rezolvate prin reacția imediată a echipelor noastre.</p>
      <p>Menționăm că centralele noastre pot asigura rezerva de sarcină termică în eventualitatea producerii unui incident cum este cel din CTE Grozăvești, însă un aspect semnificativ îl constituie capacitatea rețelei de termoficare aflată într-o stare tehnică precară de a prelua necesarul de energie termică aferent centralei în aria celorlalte CTE-uri ale ELCEN.</p>
      <p>Ceea ce e important de subliniat și dorim ca opinia publică să știe pentru a fi corect informată, este faptul că CTE Grozăvești a fost construită în anul 1964. Alte două centrale aparținând ELCEN (CTE București Sud și CTE Progresu) sunt, de asemenea, vechi de peste 40 de ani și neperformante, din pricina lipsei de investiții absolut necesare. Incidentul de ieri, 23.11, de la CTE Grozăvești este rezultatul degradării continue determinate de lipsa de finanțare și de investiții. O singură centrală din cadrul ELCEN este modernizată – CTE București Vest, cu punere în funcțiune în 2009.</p>
      <p>Fără investiții serioase atât la nivelul surselor de producere, cât și la nivelul rețelei de transport și distribuție a agentului termic,  riscul de avarii crește, iar livrarea apei calde și căldurii la parametri normali poate deveni o sarcină extrem de dificilă. Echipele noastre fac eforturi mari pentru a gestiona situația critică în care s-a ajuns și pentru ca oamenii să nu sufere, însă este necesar ca investițiile în sistemul de termoficare din Capitală să fie trecute pe lista priorităților factorilor de decizie.</p>
      <p>Precizăm că datoriile RADET față de ELCEN la data intrării în insolvență și înscrise la masa credală totalizează 3.659.805.493,39 lei.</p>
      <p>Obligațiile curente ale RADET sunt în valoare de 267,093 milioane lei.</p>
      <p>
        <b>Citește și: <a href="https://www.g4media.ro/23-noiembrie-ziua-in-care-mii-de-bucuresteni-ingheata-in-apartamente-iar-radet-anunta-ca-sunt-0-avarii-si-0-lucrari-programate-regia-admite-doar-cateva-cazuri-de-functionare-sub-parametri.html">23 noiembrie. Ziua în care mii de bucureşteni îngheaţă în apartamente iar RADET anunţă că sunt 0 avarii şi 0 lucrări programate. Regia admite doar câteva cazuri de funcţionare „sub parametri”</a></b>
      </p>
      <p>
        <i>Sursa foto: G4Media.ro</i>
      </p>
    </article>
  </body>
</html>