<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/narazi_ukrayina_yak_derzhava_ne_robyt_nichogo_dlya_vyznannya_u_sviti_golodomoru_genocydom_istoryk_stanislav_kulchyckyy"/>
    <meta property="og:site_name" content="espreso.tv"/>
    <meta property="article:published_time" content="2019-11-24T10:55:00+00:00"/>
    <meta property="og:title" content="Наразі Україна як держава не робить нічого для визнання у світі Голодомору геноцидом, - історик Станіслав Кульчицький"/>
    <meta property="og:description" content="Доктор історичних наук Станіславом Кульчицьким - той, хто першим науково обґрунтував, що Голодомор 1932-33 років був геноцидом - стверджує, доведення криється у самому механізмі організації злочину"/>
  </head>
  <body>
    <article>
      <h1>Наразі Україна як держава не робить нічого для визнання у світі Голодомору геноцидом, - історик Станіслав Кульчицький</h1>
      <address>
        <time datetime="2019-11-24T10:55:00+00:00">24 Nov 2019, 10:55</time>
      </address>
      <p>Доктор історичних наук Станіславом Кульчицьким - той, хто першим науково обґрунтував, що Голодомор 1932-33 років був геноцидом - стверджує, доведення криється у самому механізмі організації злочину</p>
      <p>Про це вчений розповів в інтерв'ю <a href="https://censor.net.ua/">ЦензорНет</a>, передає <a href="https://espreso.tv/">Еспресо.TV</a>.</p>
      <p>Штучний голод, за його словами, в населених українцями селах УРСР та на Кубані був цілеспрямовано організований безпосередньо радянським диктатором Йосипом Сталіним й мав чітку політичну мету - залякати українських селян й силоміць змусити їх працювати у колгоспах.</p>
      <p>"Його (Сталіна, - ред.) не треба оцінювати так, як його оцінювали після завершення Другої світової війни - як переможця над Гітлером, як гегемона в партії. У 1932 році він не мав такої сили. Сталін контролював політбюро, але партію - ні. Відбувалися виступи проти нього - що його генеральна лінія веде в нікуди. Тому Сталін ризикував своєю посадою. У цей же час українські селяни восени 1932 року - тоді, коли треба було сіяти озимину - зовсім припинили роботу в полі... Кожен розумів, що держава нічого йому не дасть. У результаті Сталін вирішив завдати "сокрушительный удар" - такий вислів він вжив на об'єднаному засіданні політбюро ЦК ВКП(б) 27 листопада.</p>
      <p>Ще раніше Сталін надіслав три надзвичайні хлібозаготівельні комісії. Першу - в Україну, яку очолював голова уряду Молотов. Другу – на Кубань, яку очолив секретар ЦК ВКП(б) Каганович, фактично права рука Сталіна. І третю - на Поволжя (у німецьку автономію Поволжя, населення якої пізніше було депортоване до Казахстану, а саму "республіку" скасовано - ред.) під керівництвом Постишева. Власне, ці комісії вичавили весь хліб", - зазначає історик.</p>
      <p>У січні 1933 року застосували до всього селянства вилучення всіх продуктів харчування, які селяни нагромадили, розраховуючи на них прожити до літа. Ці продукти були вирощені на власних присадибних ділянках – тобто не лише пшениця, а і сало, м'ясо, квасоля, буряки, цибуля і так далі. У листопаді-грудні 1932-го в сотнях сіл, поставлених на "чорну дошку" була конфіскована вся їжа. А з січня 1933-го всіх без винятку селян лишали ні з чим.</p>
      <p>Сталін написав телеграму, адресовану українському селянству. Це було доволі незвичною формою звернення генсека. У цій телеграмі він написав: той, хто не здасть приховані запаси зерна, той буде репресований. Однак чи є приховані запаси, чи ні - треба з'ясовувати.</p>
      <p>"Ця телеграма була сигналом для проведення подвірних обшуків . Їх робили також селяни, але незаможники. Люди ховали зерно, тому що треба було якось вижити. На обшуки часто запрошували кореспондентів, а потім це демонстрували у вигляді відеоновин перед показами фільмів в кінотеатрах. Подавали у ключі: "Селяни не дають робітникам їсти і кістлявою рукою голоду хочуть задушити соціалістичне будівництво", - продовжує Кульчицький.</p>
      <p>Партійні і профспілкові організації направляли обшукові бригади в села, і вони цілком щиро шукали хліб. Ці надзвичайні комісії ввели натуральні штрафи – боржники по хлібозаготівлях мали віддавати м'ясо, сало, картоплю. У законі фігурували лише ці три продукти. Фактично була усна вказівка забирати все без винятку з того, що селяни нагромадили на своїй присадибній ділянці. А із забраних товарів щось перепадало незаможникам, тому вони мали власний інтерес.</p>
      <p>"Вони за два тижні, як пилососом, очистили від продовольства всю територію України й Кубані. Тобто в прямому сенсі не було чого їсти", - наголошує дослідник.</p>
      <p>На думку Кульчицького, ось ці особливості проведення вилучення харчів й контроль за цим процесом (як і їх ініціювання, власне) з боку тогочасної радянської окупаційної адміністрації в Україні - поряд із жахливими свідченнями постраждалих - й мають бути підставою для обговорення необхідності визнання Голодомору в якості геноциду різними країнами світу.</p>
      <p>Для цього держава має фінансувати відповідні наукові дослідження, перекладати їх різними мовами світу й поширювати закордоном. Окрім того, потрібно ширше залучати українську дипломатію та вести велику роз'яснювальну роботу.</p>
    </article>
  </body>
</html>