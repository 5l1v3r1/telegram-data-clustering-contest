<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/ikarus-a-sineken-malajziaban-bevalt-a-furcsa-magyar-vonat-2044809/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T10:30:00+00:00"/>
    <meta property="og:title" content="Ikarus a síneken: Malajziában bevált a furcsa magyar vonat"/>
    <meta property="og:description" content="Az egykori Dolgozók Lapja 1983. május 20-án egy különös képet közölt az akkor megnyílt Budapesti Nemzetközi Vásár egyik szenzációs termékéről."/>
  </head>
  <body>
    <article>
      <h6 class="kicker">JÁSZKUNSÁG/MAGYARORSZÁG</h6>
      <h1>Ikarus a síneken: Malajziában bevált a furcsa magyar vonat</h1>
      <address><time datetime="2019-11-24T10:30:00+00:00">24 Nov 2019, 10:30</time> by <a rel="author">Szikszai Mihály</a></address>
      <h4>Az egykori Komárom megyei Dolgozók Lapja 1983. május 20-án egy különös képet közölt az akkor megnyílt Budapesti Nemzetközi Vásár egyik szenzációs termékéről.</h4>
      <p>A rövid aláírásból kiderült, hogy a Ganz-MÁVAG – főleg a fejlődő országok piacaira szánt – úgynevezett „sínbuszt” állított ki.</p>
      <p>Elöljáróban annyit tudnunk kell, hogy az IKARUS az 1980-as évek elején nemcsak hazánk, de talán a világ legismertebb autóbuszgyártói közé tartozott. Az IKARUS buszok nemcsak itthon, de a szomszédos országok, sőt az akkori Szovjetunió útjain is falták a kilométereket.</p>
      <p>Hasonlóan szép eredményekkel büszkélkedhetett a GANZ-MÁVAG is vasúti járműveivel. Magyarországon pedig abban az időben hanyatlott le a gőzmozdonyok korszaka. A MÁV a mellékvonalaira egy megbízható járművet keresett, mivel a villamos vontatójármű nem jöhetett számításba, ezért a diesel meghajtású motorvonatokkal próbálkoztak.</p>
      <p>A csehszlovák gyártmányú „Studenka” motorvonat lett a győztes, de a versenybe megpróbált bekapcsolódni az IKARUS és a GANZ-MÁVAG is a fent bemutatott sínbusszal. Az új járműre azonban nem tartott igényt a magyar vasúttársaság. Akkoriban sokan „politikai mahinációt” emlegettek mondván: miért veszik meg a külföldi <a href="https://www.szoljon.hu/kozelet/helyi-kozelet/tobb-uralkodo-es-meg-a-kormanyzo-vonata-is-megfordult-szolnokon-2014668/">vonatokat</a>, amikor a magyarok is tudnak ilyet gyártani. A MÁV Archívumban őrzött iratok szerint a „sínbusz” egyszerűen műszaki szempontból nem felelt meg a MÁV elvárásainak.</p>
      <p>Hogyan nézett ki ez az új jármű, amely a BNV-n a nagyközönség figyelmét felkeltette, de a szakembereket hidegen hagyta? Lényegében egy autóbusz vázat helyeztek vasúti kerekekre. Az IKARUS 200-as sorozat felhasználásával kialakítottak egy motorkocsit és csuklósan hozzá kapcsolva egy pótkocsit. Elől és hátul voltak a futókerekek, a középső csuklós résznél a két meghajtott kerék. A motorkocsiban negyvennégyen, a pótkocsiban negyvenketten foglalhattak helyet.</p>
      <p>A tervet a GANZ-MÁVAG készítette „2 részű csuklós sínautóbusz prototípusa” névvel. Elől és hátul vasúti ütközőkkel is felszerelték a járművet, sőt kapott vasúti jelzést is: Bzmot 601 elnevezéssel. A MÁV megengedte a vonalain a próbamenetet, de már akkor problémák adódtak.</p>
      <p>Az autóbusz belső mérete nem tudta biztosítani a vasút által elvárt gyors utasforgalmat. A csomagok elhelyezésére sem volt elegendő tároló hely. Gondoljunk csak bele! A ma közlekedő hosszú távolsági buszok alul külön csomagtérrel rendelkeznek, de ez a nyolcvanas években még nem volt megoldott.</p>
      <p>A beépített mellékhelyiség is túl kicsire sikerült: kinyitásakor az ajtó beleütközött a csészébe. Végül a MÁV jelentése megállapította: „Ilyen jármű közforgalmú üzeme a MÁV szempontjából nem lenne kívánatos.” Így azután a vasúttársaság a viszonylag bevált „Studenkákat” hozta be az ország mellékvonalaira.</p>
      <figure>
        <img src="https://www.szoljon.hu/wp-content/uploads/2019/11/+otf/922w/Asinbuszaz1983asBNVnForrasNepszabadsag1983115szam.jpg"/>
        <figcaption>A sínbusz az 1983-as Budapesti Nemzetközi Vásáron<br/>Fotó: Népszabadság, 1983., 115. szám</figcaption>
      </figure>
      <p>A magyar „sínbusznak” azonban volt még utóélete. Kipróbálták Jugoszláviában és Malajziában is. Végül ez utóbbi ország rendelt belőle. A nyolcvanas évek második felében már egy módosított változat háromrészes, illetve ötrészes szerelvényét próbálták ki a MÁV Budapest–Szolnok közötti vonalán. Lelkes vasútbarátok az egyikről fényképet is készítettek, mely az interneten is látható volt.</p>
      <p>A szerelvény 1988. szep­tember 9-én állt szolgálatba Szingapúr környékén. Állítólag tíz üzemelt ezekből a sínbuszokból.<br/>A témáról bővebben olvashatnak az interneten Patthy Gellért: Kötött pályán – a Ganz-MÁVAG-Ikarus sínautóbuszok története című tanulmányában, de ha valaki még jobban el akar merülni a magyar „sínbusz” kalandos sorsában, nyugodtan elolvashatja Gerlei Tamás–Kukla László–dr. Lovász György: Az Ikarus évszázados története, illetve Szécsey István: GANZ MÁVAG motorvonatok 1959–1987 című munkáját.</p>
    </article>
  </body>
</html>