<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301578/%D8%A8%D8%A7%D8%AF%D8%A7%D9%85%DA%86%DB%8C%D8%A7%D9%86-%D8%AF%D9%88%D9%84%D8%AA-%D9%87%D9%85%D9%88%D8%A7%D8%B1%D9%87-%D9%85%D8%B1%D8%A7%D9%82%D8%A8-%D8%A8%D8%A7%D8%B4%D8%AF-%DA%A9%D9%87-%D8%B4%D8%A8%DA%A9%D9%87-%D9%87%D8%A7%DB%8C-%D9%BE%D9%86%D9%87%D8%A7%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:21:30+00:00"/>
    <meta property="og:title" content="بادامچیان: دولت همواره مراقب باشد که شبکه‌های پنهانی در ایران شکل نگیرد"/>
    <meta property="og:description" content="دبیرکل حزب موتلفه اسلامی گفت: دولت باید همواره مراقب باشد که شبکه‌های پنهانی در ایران شکل نگیرد و مراقبت کند تا توطئه‌ها به اجرا نرسد و اغتشاشات را به‌موقع مهار کند."/>
  </head>
  <body>
    <article>
      <h1>بادامچیان: دولت همواره مراقب باشد که شبکه‌های پنهانی در ایران شکل نگیرد</h1>
      <address><time datetime="2019-11-24T10:21:30+00:00">24 Nov 2019, 10:21</time> by <a rel="author">محسن فرامرزی</a></address>
      <p>دبیرکل حزب موتلفه اسلامی گفت: دولت باید همواره مراقب باشد که شبکه‌های پنهانی در ایران شکل نگیرد و مراقبت کند تا توطئه‌ها به اجرا نرسد و اغتشاشات را به‌موقع مهار کند.</p>
      <p>به گزارش ایسنا، اسدالله بادامچیان  در نشست دبیران حزب موتلفه با بیان اینکه  از رهبر معظم به‌خاطر درایت در مدیریت جریان بنزین سپاسگزاریم، اظهار کرد: رهبر شجاع و هوشمندمان توطئه طراحی‌ شده دشمنان ایران و اسلام در اغتشاش‌های به‌ ظاهر اعتراضی را با تدبیر خنثی فرموده و صف اشرار مورد حمایت آمریکا و صهیونیست‌ها را از اعتراض‌کنندگان جدا کردند.</p>
      <p>بادامچیان افزود: همچنین زمینه برای نیروهای انتظامی در جمع کردن اشرار اغتشاشگر آماده شد و توطئه‌هایی که ماه‌هاست در لبنان و عراق ادامه دارد، در ایران ظرف دو سه روز پایان یافت. رهبری هم خطاب به مسئولان و دولت هم فرمودند که با تدابیر ویژه، گرانی‌های بلاجهت را که ممکن است در اثر اجرای غلط منطقی کردن قیمت سوخت پدید آید مراقبت کنند.</p>
      <p>دبیرکل حزب موتلفه اسلامی ادامه داد: از همه نیروهای حاضر تقدیر و به آنها خسته نباشید و خداقوت می‌گوییم و به روح شهدا درود می فرستیم و برای مرحومین طلب رحمت و به بازماندگان تسلیت و از خدمات خدمتگزاران تقدیر می‌کنیم.</p>
      <p>بادامچیان با بیان اینکه از دولت می‌خواهیم سیاست‌های غلط را با یاری گرفتن از همه دلسوزان تجربه آموخته پایان دهد و عبرت‌ها را به‌کار گیرد، تصریح کرد: دولت می‌توانست منطقی کردن بنزین را با روش صحیح و کم‌اثر بر هزینه زندگی مردم اجرا کند؛ اما روش غلط غافلگیر کردن مردم و تاخیر در اقدامات جبرانی موجب شد که کشور دستخوش سوء استفاده دشمنان خارجی و عوامل داخلی آنها گردد و دولت و جریان اصلاح‌طلبان در دولت مسئول تمام این جریانات هستند.</p>
      <p>وی با تاکید بر اینکه جریان استکبار دولت آمریکا و صهیونیست‌ها از دشمنی با ایران دست بر نمی‌دارند و در همین اغتشاشات دو سه روزه، حمایت کینه‌توزانه آنها از اشرار آشکار بود، بیان کرد: دولت که مسئول اداره کل امور کشور است باید همواره مراقب باشد که شبکه‌های پنهانی در ایران شکل نگیرد و مراقبت کند توطئه‌ها به اجرا نرسد و اغتشاشات را به‌موقع مهار کند.</p>
      <p>دبیرکل حزب موتلفه اسلامی تاکید کرد: اگر دولتی به این مسئولیت‌ها عمل نکرد، با روش‌های غلط در سیاست‌های ارزی، قیمت اقلام مصرفی مردم، امور داخلی و خارجی نارضایتی را دامن می‌زند و سوال اینکه آیا باید برای ماندن در قدرت اصرار و هر روز مشکلات را افزون کند؟</p>
      <p>دبیرکل حزب موتلفه اسلامی با اشاره به سخنان مقام معظم رهبری در دیدار با تولید کنندگان گفت: دولت در مسیر مصون‌سازی کشور در برابر تحریم‌ها و در برابر اغتشاش‌ها باید جدی باشد و رهنمودهای ولی امر مسلمین بهترین راهکارها برای حل مشکلات است و دولت پاسخگو باشد که چرا در این زمینه کارنامه روشنی ارائه نمی‌دهد.</p>
      <p>بادامچیان ادامه داد: برجام به پایان رسیده و آمریکا به برجام بر نمی‌گردد و اروپا هم در برجام اگر با آمریکا تعامل نکند، به نفع ایران تقابل نمی‌کند و ایران هم نمی‌تواند یکطرفه به تعهدات خود عمل نماید.</p>
      <p>وی با تاکید بر اینکه برجام اگر فوایدی داشته، دیگر به این فواید افزوده نخواهد شد و اگر زیان داشته باشد ادامه آن به‌نفع کشور و ملت نیست، اظهار کرد: این دولت هم نمی‌تواند برجام را از وضعیت فعلی به امری ثمربخش برای کشور و ملت درآورد. مهم آن است که رئیس جمهور در یک تحول جدی با تغییرات موثر در سیاست‌ها و همکارانش اقدام کند.</p>
      <p>دبیرکل حزب موتلفه اسلامی تاکید کرد: چشم امید ما باید به بازوان کارگران زحمتکش از سایر قشرها مانند کشاورزان و کارآفرینان باشد.</p>
      <p>وی با اشاره به فتنه عوامل آمریکا و صهیونیسم و انگلیس به بهانه افزایش قیمت بنزین گفت: خساراتی که به مردم و اماکن دولتی و غیر دولتی در این دو سه روزه وارد آمده، بر اثر دخالت بیگانگان است و دولت می‌تواند در سازمان ملل و مجامع بین المللی این امر را گزارش و محکوم کند.</p>
      <p>بادامچیان با اشاره به بیانیه ۷۷ نفر از اصلاح طلبان در رابطه با آشوب طلبان تصریح کرد: جناح اصلاح‌طلب تکلیف خود را با این عناصر برای ملت روشن کند؛ اینها به جای محکومیت اغتشاشگران و تبرّی از این اقدامات، به‌طور دوپهلو از آنها حمایت تلویحی کرده‌ و بدتر آن‌که در بیانیه خواسته‌اند دولت با عادی‌سازی روابط خارجی، تحریم‌ها را جمع کند. آنها می‌دانند که دولت ایران با همه کشورها به‌جز آمریکا و رژیم اشغالگر و غاصب قدس روابط عادی دارد. آیا منظور آنها روابط با این دو کشور است؟ که نیست زیرا می‌دانند ملت بزرگ ایران منطق قوی و مستدل دارد و این بیانیه‌ها بر باددهنده آبروی جناح اصلاح‌طلب است.</p>
      <p>بادامچیان با اشاره به راهپیمایی تهران در محکومیت اغتشاشات اخیر بیان کرد: حزب موتلفه اسلامی از عموم آحاد و اقشار مختلف مردم بصیر و همیشه در صحنه تهران دعوت می کند تا در روز دوشنبه چهارم آذرماه۹۸ ساعت۱۴:۳۰ در میدان انقلاب با حضور حماسی و معنوی خود بار دیگر از اقتدار و امنیت کشور و کیان نظام مقدس جمهوری اسلامی ایران حمایت کرده و بیزاری و انزجار خود را نسبت به آشوب‌طلبان و اشرار اعلام و اقدامات خرابکارانه و خلاف نظم و امنیت عمومی را به شدت محکوم کنند.</p>
      <p>وی همچنین با تبریک هفته بسیج از خدمات فراوان و ارزشمند بسیج در دوران عمر پر برکت آن و به‌ویژه از طرح‌ها و برنامه‌های جدید بسیج تقدیر و تشکر و برای آنها موفقیت کامل را مسئلت کرد.</p>
      <p>انتهای پیام</p>
    </article>
  </body>
</html>