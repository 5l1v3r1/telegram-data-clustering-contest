<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9e%d7%94%d7%a8%d7%95-%d7%9c%d7%94%d7%99%d7%a8%d7%a9%d7%9d-%d7%94%d7%92%d7%a8%d7%9c%d7%aa-%d7%94%d7%94%d7%9e%d7%a9%d7%9a-%d7%9c%d7%9e%d7%97%d7%99%d7%a8-%d7%9c%d7%9e%d7%a9%d7%aa%d7%9b%d7%9f/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T10:48:09+00:00"/>
    <meta property="og:title" content="מהרו להירשם: הגרלת ההמשך ל'מחיר למשתכן'"/>
    <meta property="og:description" content="אחרי שהוארכה בשנה נוספת - עכשיו מגיע תור הגרלת ההמשך של 'מחיר למשתכן' • כמה בני מקום נרשמו להגרלות השונות, ולכמה מהם יש סיכוי? • ניתוח 'ביזנעס' חושף את הנתונים שלא ידעתם על ההגרלה שהכי פחות מדברים עליה בתקשורת"/>
  </head>
  <body>
    <article>
      <h1>מהרו להירשם: הגרלת ההמשך ל'מחיר למשתכן'</h1>
      <address><time datetime="2019-11-24T10:48:09+00:00">24 Nov 2019, 10:48</time> by <a rel="author">דוד שלומוביץ</a></address>
      <p>
        <b>אחרי שהוארכה בשנה נוספת – עכשיו מגיע תור הגרלת ההמשך של 'מחיר למשתכן' • כמה בני מקום נרשמו להגרלות השונות, ולכמה מהם יש סיכוי? • ניתוח 'ביזנעס' חושף את הנתונים שלא ידעתם על ההגרלה שהכי פחות מדברים עליה בתקשורת</b>
      </p>
      <p>ביום רביעי הקרוב מסתיימת הגרלת ההמשך של משרד השיכון על 1,730 דירות בכל רחבי הארץ. מדובר בפרויקטים שכבר עברו הגרלה אלא שמסיבות שונות עדיין לא הוגרלו בהם כל הדירות לזכאי משרד השיכון.</p>
      <p>משרד הבינוי והשיכון משום מה לא פרסם את הבשורה על הגרלת ההמשך אולם מעיון בנתוני הדירות נראה שהקהל כן מודע להגרלה. כך למשל על 11 דירות ברמה ד' של הקבלן פרץ לוזון, נרשמו 1020 זכאים מכל הסדרות – מתוכם 257 בני מקום, למרות שההגרלה לא מעניקה קדימות לבני המקום. מדובר בדירות שכבר קבלו היתר בנייה מלא וייתכן שאף החלו להיבנות.</p>
      <p>מבדיקת 'ביזנעס' עלה עוד, כי בבית שמש, 1658 זכאים – מתוכם 395 בני מקום – נרשמו להגרלה על 20 דירות שמתוכן 12 מיועדות לבני מקום. את הדירות הללו תבנה החברה הקבלנית 'קרית ספר' וגם בפרויקט זה כבר התקבלו היתרי בנייה מלאים.</p>
      <p>העיר חריש שעוד לא החליטה על עתיד אופייה הסופי, נמצאת גם היא על מפת ההגרלות החוזרות. קרוב ל-200 דירות מוצעות במקום, חלקן ברחובות שכבר דרים בהם חרדים. אלא שבאופן תמוה הדירות מוצעות אך ורק לבני מקום, למרות שמספר התושבים הגרים בעיר מעל לשלוש או ארבע שנים – כהגדרת בני מקום של משרד השיכון – מועט ביותר. יתכן שמשרד השיכון מנסה בתום לב, כך עדיף להניח, לקדם את הזכיות במקום למשפחות הוותיקות שהתגוררו בחריש, בגלגולה הראשון.</p>
      <p>מעיון מעמיק בתקנון ההגרלות מצאנו את הפסקה הבאה בסעיף 8.6 "צוות ההגרלות רשאי להחליט על הקטנת מספר הדירות המוגרלות לבני מקום, ועל העברת היתרה לסדרות נוספות בהתאם לשיקול דעתו, וזאת בהתקיים התנאים המפורטים להלן: 8.6.1 הרישום להגרלה הסתיים וטרם הוחל בביצוע ההגרלה. 8.6.2 מספר הנרשמים בני המקום, אשר זכאים להשתתף בהגרלה, קטן ממספר הדירות שהוקצו לבני מקום".</p>
      <p>כלומר, אם וכאשר נרשמו להגרלה מספר מועט של בני מקום, הדירות יועברו מזכאות בני מקום לזכאות הרגילה. כעת נותר לבדוק כמה בני מקום נרשמו להגרלה?</p>
      <p>למענכם, פתחנו באקראי הגרלה על 19 דירות אשר כולן מיועדות לבני מקום. 600 זכאים נרשמו להגרלה מכל הסדרות אולם רק שתיים מהמשפחות שנרשמו עונות להגדרה של 'בן המקום'. להגרלה נוספת על 38 דירות, אשר כולן מיועדות כאמור לבני מקום, נרשמו 609 זכאים מתוכם רק משפחה אחת שאחד מבני הזוג הוא 'בן המקום'.</p>
      <p>ההגרלה נפתחה בשבוע שעבר ביום רביעי ותיסגר תוך שמונה ימים, ביום רביעי השבוע, בתאריך 27.11.19, כך שנותרו ממש ימים ספורים לקבל את ההחלטה ולגשת להגרלה. </p>
      <p>כאמור, רוב הדירות נמצאות במצב היתר מלא או החלטות ועדה. ברשימה נמצאות הערים: קריית גת, אשקלון, נהריה, ראשון לציון, רמלה, נתיבות, כרמיאל ועוד.</p>
      <p>כזכור, <a href="https://bizzness.net/%d7%9e%d7%a6%d7%95%d7%a7%d7%aa-%d7%94%d7%93%d7%99%d7%95%d7%a8-%d7%aa%d7%9b%d7%a8%d7%99%d7%a2-%d7%91%d7%a2%d7%93-%d7%9b%d7%a0%d7%99%d7%a1%d7%aa-%d7%94%d7%97%d7%a8%d7%93%d7%99%d7%9d-%d7%9c%d7%97%d7%a8/">בשיחה שערך 'ביזנעס'</a> עם גורם בכיר בענף הנדל"ן המסתובב במסדרונות משרד השיכון נאמר לנו כי "המציאות החרדית בחריש הולכת והופכת לעובדה מוגמרת". בשיחה מדבר הגורם על זכייה מאסיבית של חרדים במכרזי מחיר למשתכן בכל רחבי הארץ ולא רק בחריש. "אין ספק שמצוקת הדיור במגזר החרדי קשה יותר מהמגזר הכללי ולקח זמן לציבור החרדי לקלוט את הפואנטה שבתוכנית 'מחיר למשתכן'.</p>
      <p>"לכן", לדבריו, "עד עתה ראינו זוכים חילוניים עם טפטוף חרדי, אך לאחרונה המגמה השתנתה והחברות המגיעות אל שלב בחירת הדירות וסגירת החוזים מגלים יותר ויותר חרדים בכל רחבי הארץ 'הזוכים בפיס' וחותמים חוזה על דירות בהנחות משמעותיות של 300 ואפילו 400 אלף שקל ממחיר השוק".</p>
      <p>מבלי כל קשר לחריש, 'ביזנעס' קורא לכל משפחה החושבת בעתיד לרכוש דירה להוציא תעודת זכאות ולהתמודד על דירה כלשהי באחת ההגרלות. הממשלה שאינה מוקמת לא מבשרת טוב עבור התוכנית למרות שהתקבלה החלטה להאריך את התוכנית. כדאי לגשת ו'לזכות בפיס' כל עוד והתוכנית קיימת. כניסה להגרלה על דירה שכבר נתקבל עבורה היתר בנייה מלא, משמעותה, הזמן המתנה קצר ביותר עד לקבלת המפתח – וקצר בהרבה מאשר הזמן שיארך בהמתנה להגרלה חדשה.</p>
    </article>
  </body>
</html>