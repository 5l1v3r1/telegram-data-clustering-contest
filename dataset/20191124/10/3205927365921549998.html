<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/podosfairo/294247-h-isopedwsh-den-einai-laquo-kritikh-raquo"/>
    <meta property="og:site_name" content="gavros.gr"/>
    <meta property="article:published_time" content="2019-11-24T10:58:00+00:00"/>
    <meta property="og:title" content="Η ισοπέδωση δεν είναι «κριτική»"/>
    <meta property="og:description" content="«Που πάμε μωρέ με τον… τάδε» και άλλα… τέτοια, δεν βοηθούν, στη «στραβή». Αντιθέτως, «ταΐζουν» τους… απέναντι."/>
  </head>
  <body>
    <article>
      <h1>Η ισοπέδωση δεν είναι «κριτική»</h1>
      <address>
        <time datetime="2019-11-24T10:58:00+00:00">24 Nov 2019, 10:58</time>
      </address>
      <p>Αν υπάρχει κάτι, το οποίο μία ομάδα χρειάζεται, όταν χάνει τον στόχο της, όταν «γκελάρει», όταν «αστοχεί», όταν δεν τα καταφέρνει, εν γένει, είναι συσπείρωση. Ομοψυχία. Να κολλούν σφιχτά, ο ένας με τον άλλο. Ο προπονητής με τους παίκτες. Οι παίκτες μεταξύ τους. Ο κόσμος με την ομάδα. Η ομάδα με τη διοίκηση. Όλοι μαζί, ως ένα. Μόνο έτσι ξεπερνιούνται, σε χρόνο dt οι αναποδιές και προχωράει, ένας οργανισμός, παρακάτω.</p>
      <p>Η ισοπέδωση, την οποία ορισμένοι «αντικειμενικοί» προωθούν, σε περιπτώσεις όπως εκείνη της Νέας Σμύρνης, κάνει κακό. Είναι τόσο απλό. Το να βλέπεις, δεξιά και αριστερά, σχόλια του τύπου «που πάμε μωρέ με τον ____» (βάλτε όποιο όνομα θέλετε) ή «τι κάνει ο… μυρωδιάς ο ____» (ξανά, βάλτε όποιο όνομα θέλετε) κάνει ΜΟΝΟ κακό. Τίποτα περισσότερο. Το να ισοπεδώνει κανείς, με αυτό τον τρόπο, μια ομάδα, η οποία από την αρχή της σεζόν, ως συνέχεια της περσινής, προσφέρει χαρές, προκρίσεις, νίκες και έχει… τρεις ισοπαλίες στο πρωτάθλημα, κάνει μόνο κακό.</p>
      <p>Την ώρα ετούτη χρειάζεται, μόνο, εναγκαλισμός της ομάδας και ώθηση για επάνοδο στον δρόμο των επιτυχιών. Δεν είναι σωστό κανείς να διαχωρίζει τον εαυτό του, από την ομάδα, την οποία αγαπά. Το «εγώ τα ‘λεγα» είναι για τους… άλλους. Τους μοιρολάτρες. Τους… πονεμένους. Οι Ολυμπιακοί δεν είναι… «πονεμένοι». Κάθε άλλο, έχουν πανηγυρίσει (και πανηγυρίζουν) νίκες, διακρίσεις, προκρίσεις, επιτυχίες για… δέκα ζωές.</p>
      <p>Κανείς δεν λέει ότι πρέπει να λείψει η κριτική. Λάθη έγιναν στη Νέα Σμύρνη και μπορεί να γίνουν και άλλα, στο μέλλον. Ωστόσο, είναι άλλο πράγμα η εποικοδομητική κριτική και η ανάδειξη των λαθών, για διόρθωσή τους και άλλο πράγμα η ισοπέδωση. Αυτή το μόνο που κάνει είναι να… ταΐζει τους… απέναντι.</p>
      <related>
        <h4>Διαβάστε επίσης</h4>
        <a href="https://www.gavros.gr/article/podosfairo/294250-orismoi-zaxarh-gia-paok-aek"/>
        <a href="https://www.gavros.gr/article/podosfairo/294254-gyrizei-amesa-ton-diakopth"/>
        <a href="https://www.gavros.gr/article/podosfairo/294245-oi-eythynes-den-zhtoyn-hellip-apokleistikothta"/>
        <a href="https://www.gavros.gr/article/podosfairo/294244-to-champions-league-thymhthhke-thrylo-kai-laquo-rimpo-raquo"/>
      </related>
    </article>
  </body>
</html>