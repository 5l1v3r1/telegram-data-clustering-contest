<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291607,rozrzucane-pieniadze-w-blackhall-colliery-nawet-po-dwa-tysiace-funtow"/>
    <meta property="og:site_name" content="na:Temat"/>
    <meta property="article:published_time" content="2019-11-24T10:36:29+00:00"/>
    <meta property="og:title" content="W tym miasteczku od lat ktoś rozrzuca pieniądze. Mieszkańcy znajdują nawet po dwa tysiące funtów"/>
    <meta property="og:description" content="Blackhall Colliery to niewielka miejscowość na północy Anglii w hrabstwie Durham. Typowe, senne miejsce… z jednym małym wyjątkiem. Od kilku lat ktoś rozrzuca tam pliki z dużymi ilościami gotówki, nawet do dwóch tysięcy funtów w jednej paczce. Znajdują je przypadkowe osoby."/>
  </head>
  <body>
    <article>
      <h1>W tym miasteczku od lat ktoś rozrzuca pieniądze. Mieszkańcy znajdują nawet po dwa tysiące funtów</h1>
      <address><time datetime="2019-11-24T10:36:29+00:00">24 Nov 2019, 10:36</time> by <a rel="author">Piotr Rodzik</a></address>
      <p>Blackhall Colliery to niewielka miejscowość na północy Anglii w hrabstwie Durham. Typowe, senne miejsce… z jednym małym wyjątkiem. Od kilku lat ktoś rozrzuca tam pliki z dużymi ilościami gotówki, nawet do dwóch tysięcy funtów w jednej paczce. Znajdują je przypadkowe osoby.<br/><br/><br/>O sprawie zrobiło się głośno, ponieważ mieszkańcy Blackhall Colliery wykazali się w tej sprawie wyjątkową uczciwością – każdy z pakunków, które zostały znalezione na ulicy, trafił na policję. <br/><br/>– Ludzie przychodzą wręcz roztrzęsieni na policję i chcą zwrócić pieniądze osobie, która je zgubiła – przyznał przedstawiciel lokalnych służb/<br/><br/>Od 2014 roku miało miejsce dwanaście takich "incydentów", a w paczkach było nawet do dwóch tysięcy funtów. Pieniądze są rozrzucane po mieście, często na chodnikach. Zupełnie tak, jakby paczki z pieniędzmi zostawiano specjalnie tak, aby ktoś je znalazł.<br/><br/>Według policji jest możliwe, że pieniądze rozrzuca po prostu jakiś wyjątkowo hojny zwycięzca loterii. Z drugiej strony służby przyznają, że to tylko domysły. I tak naprawdę nie mają zupełnie pojęcia, o co chodzi.<br/><br/>Policja zwraca uwagę na jeszcze jeden szczegół: bo z jednej strony miejskie władze chwalą mieszkańców za zwracanie pieniędzy, ale z drugiej strony… ile takich paczek znalazcy sobie po prostu przywłaszczyli? Przypadków mogło być więc dużo więcej niż dwanaście. Ostatni miał miejsce zaledwie kilka dni temu.<br/><br/>Uczciwi znalazcy mogą zostać jednak wynagrodzeni przez los. Tak było w przypadku 73-letniej mieszkanki, która plik z pieniędzmi znalazła w rynnie we wrześniu. Jej 76-letni mąż zwrócił pieniądze na policję. Ale ponieważ nikt się po nie nie zgłosił, kwota wróciła do nich.<br/><br/><br/>Źródło: <a href="https://www.bbc.com/news/uk-england-tees-50481649">BBC</a> / <a href="https://www.ladbible.com/news/uk-someones-leaving-bundles-of-2000-in-a-county-durham-village-20191123?source=facebook">LadBible</a></p>
    </article>
  </body>
</html>