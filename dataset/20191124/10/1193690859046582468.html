<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/soromno-komentuvaty-khomchak-kazhe-shcho-katery-vmsu-rozhrabuvaly-marodery-203372.html"/>
    <meta property="og:site_name" content="5 канал"/>
    <meta property="article:published_time" content="2019-11-24T10:11:00+00:00"/>
    <meta property="og:title" content="&quot;Соромно коментувати&quot;: Хомчак каже, що катери ВМСУ розграбували мародери"/>
    <meta property="og:description" content="Начальник Генштабу обурився викраденням сантехніки та мідних трубопроводів"/>
  </head>
  <body>
    <article>
      <h1>"Соромно коментувати": Хомчак каже, що катери ВМСУ розграбували мародери</h1>
      <address>
        <time datetime="2019-11-24T10:11:00+00:00">24 Nov 2019, 10:11</time>
      </address>
      <p>Захоплені українські кораблі у Криму розграбували мародери. Про це у інтерв'ю "<a href="https://www.ukrinform.ua/">Укрінформу</a>" повідомив начальник Генштабу Руслан Хомчак.</p>
      <p>Каже, йому соромно коментувати стан, в якому російська сторона повернула два катери "Нікополь" і "Бердянськ" та буксир "Яни Капу".</p>
      <p>Як військовий, каже, розуміє, чому зняли з човнів навігацію та засоби зв’язку. Але обурився викраденням сантехніки та мідних трубопроводів.</p>
      <p>Хомчак підтвердив, що кораблі планують швидко відремонтувати і повернути на службу до військово-морських сил України.</p>
      <blockquote>Після майже року полону, катери "Нікополь", "Бердянськ", а також буксир "Яни Капу" російські силовики передали Україні цього тижня. Їх притягли інші буксири, бо самостійно пересуватися вони не могли.</blockquote>
      <p>Військові зауважили, що судна, які повернулися в Україну після затримання в Керченській протоці, перебувають у дуже поганому стані. Те, що РФ викрала з кораблів навіть унітази та білизну хлопців, <a href="https://www.5.ua/suspilstvo/navit-unitazy-poznimaly-voronchenko-rozpoviv-pro-stan-korabli-peredanykh-rosiianamy-203159.html">стало вже мемом</a>.</p>
      <p> </p>
    </article>
  </body>
</html>