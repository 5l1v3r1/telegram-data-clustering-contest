<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/mai-amenzi-de-16-200-de-lei/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T10:40:10+00:00"/>
    <meta property="og:title" content="MAI: Amenzi de 16.200 de lei"/>
    <meta property="og:description" content="Orban este convins că până la finalul zilei ”cât mai mulţi români” vor vota, deşi azi nu este la fel de frumoasă ca acum două săptămâni."/>
  </head>
  <body>
    <article>
      <h1>MAI: Amenzi de 16.200 de lei</h1>
      <address><time datetime="2019-11-24T10:40:10+00:00">24 Nov 2019, 10:40</time> by <a rel="author">(R.C.)</a></address>
      <p>Peste 180 de sesizări de posibile incidente și infracțiuni electorale au fost înregistrate până duminică seara, însă mai mult de jumătate nu sunt confirmate, a anunțat Monica Dajbog, purtătorul de cuvânt al MAI. Una dintre sesizări privește o persoană din Olt, care a venit la vot, dar figura decedată.</p>
      <p>„Până în prezent nu au fost înregistrate incidente deosebire sau situații grave care să afecteze procesul electoral. Potrivit centralizării din acest moment, de la deschiderea procesului de votare au fost înregistrate 182 de sesizări de posibile contravenții sau infracțiuni electorale. În urma verificărilor, peste 50% dintre sesizări nu s-au confirmat. Cele mai multe sesizări au fost înregistrate în București și în județele Dâmbovița, Dolj, Giurgiu și Olt”, a spus purtătorul de cuvânt al MAI.</p>
      <p>Potrivit acesteia, au fost aplicate 17 amenzi în valoare de 16.200 de lei, precum și 16 avertismente scrise.</p>
      <p>Sunt în cercetare 25 de posibile infracțiuni printre care coruperea alegătorilor, violarea confidențialității votului, fraudă la vot, vot multiplu, acces ilegal la un sistem informatic.</p>
      <p>Monica Dajbog a prezentat și câteva exemple:</p>
      <p>– Polițiștii din Mangalia au sancționat cu avertisment un bărbat care a continuat propaganda electorală în mediul online</p>
      <p>– În Brăila, a fost întocmit dosar penal pentru abuz în serviciu pe numele unui bărbat de 68 de ani, angajat al Primăriei, care s-a deplasat cu microbuzul instituției, având afișate două postere electorale. De asemenea, bărbatul a fost amendat cu 1.500 de lei pentru continuarea propagandei electorale.</p>
      <p>– Polițiștii din Gorj efectuează cercetări față de o femeie și față de un bărbat care au depus cerere pentru a vota cu urna mobilă în numele unor rude în vârstă, semnând în fals cererile cu numele acestora. În baza cererilor, persoanele în vârstă și-a exercitat dreptul la vot prin intermediul urnei speciale.</p>
      <p>– În județul Bacău, un bărbat a fost amendat cu 1.500 de lei pentru că sfătuia alegătorii să voteze un anumit candidat.</p>
      <p>– În județul Prahova s-a întocmit dosar penal pentru vot multiplu pe numele unui membru al biroului electoral al unei secții de votare. Acesta a votat pe listele suplimentare la secția de votare unde își desfășura activitatea, iar ulterior s-a prezentat și la secția unde era arondat de drept. Cercetările continuă sub supravegherea unui procuror din cadrul Parchetului de pe lângă Jduecătoria Vălenii de Munte.</p>
      <p>– În județul Olt se fac cercetări după ce la o secție de votare s-a prezentat o persoană care în evidențele de stare civilă figura ca fiind decedată.</p>
      <p>– Polițiștii din Sibiu fac verificări după primirea unei sesizări cu privire la o persoană care ar fi votat de două ori.</p>
      <p>– Și în județul Mehedinți, polițiștii au deschis dosar pentru fraudă pe numele unui bărbat de 50 de ani care a votat în două secții de votare diferite.</p>
      <p>– La o secție din municipiul Iași a fost nevoie de intervenția jandarmilor, după ce o femeie ar fi agresat un membru al unei secții de votare. Femeia a fost internată la Institutul de Psihiatrie Socola.</p>
      <p>„Referitor la informațiile din spațiul public cu privire la faptul că o tânără ar fi fost răpită în fața unei secții de votare din Baia Mare, precizez că în urma apelului la 112 polițiștii s-au mobilizat rapid și au depistat în trafic mașina în care martorii au spus că tânăra a fost introdusă cu forța. Tânăra a declarat că nu este în pericol și că a avut o discuție mai aprinsă cu prietenul ei”, afirmă Dajbog.</p>
      <p>De la deschiderea urnelor au fost raportate 36 de cazuri medicale în municipiul București și în alte 18 județe.</p>
      <related>
        <h4>Articole asemănătoare</h4>
        <a href="https://www.cotidianul.ro/basescu-impinge-tara-la-durere/"/>
        <a href="https://www.cotidianul.ro/andronic-luat-la-intrebari-de-basescu-pe-tema-prezidentialelor-din-2009/"/>
        <a href="https://www.cotidianul.ro/parteneri-doar-din-turul-doi/"/>
      </related>
    </article>
  </body>
</html>