<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nyakakvi-kytev-grypi-1618681.html"/>
    <meta property="og:site_name" content="Cross"/>
    <meta property="article:published_time" content="2019-11-24T10:57:00+00:00"/>
    <meta property="og:title" content="Антон Кутев, БСП: Дразня се, че ме вкарват в някакви групи"/>
    <meta property="og:description" content="/КРОСС/ „Дразня се от това, че ме вкарват в някакви групи. Да, аз подписах искането, анализа, който завършва с искане за оставката на Корнелия&quot;. Това каза в интервю за предаването „Тази събота&quot; по БТВ Антон Кутев от БСП. Той каза това във връзка с факта, че е сложил подписа си под алтернативния анализ, според който резултатите на БСП на отминалите местни избори не са по-добри от тези през 2015-а."/>
  </head>
  <body>
    <article>
      <h1>Антон Кутев, БСП: Дразня се, че ме вкарват в някакви групи</h1>
      <address>
        <time datetime="2019-11-24T10:57:00+00:00">24 Nov 2019, 10:57</time>
      </address>
      <p>/КРОСС/ „Дразня се от това, че ме вкарват в някакви групи. Да, аз подписах искането, анализа, който завършва с искане за оставката на Корнелия". Това каза в интервю за предаването „Тази събота" по БТВ Антон Кутев от БСП. Той каза това във връзка с факта, че е сложил подписа си под алтернативния анализ, според който резултатите на БСП на отминалите местни избори не са по-добри от тези през 2015-а.</p>
      <p>„Но не го подписах, защото съм част от някакви групи. Тази склонност, да се вкарват хората в някакви групи и да бъдат изправени групово до стената, да се сатанизират определени личности, само защото са дръзнали да изразят различно мнение, да се търси врагът с партиен билет, да се говори през цялото време за някаква контрареволюция, която иска да отнеме стола с всякакви нечестни средства, на Корнелия, това е риторика, добре позната и тя обикновено се нарича „сталинистка". Аз лично бих препоръчал на ръководството на партията, да влага повече хигиена във вътрешнопартийната борба, защото това е наистина опасно за демокрацията", подчерта Кутев. „Този подход, в който използваме тези методи, които са отдавна отречени от демократичния процес, не знам на кой какво му е взела демокрацията, но може изведнъж да се окаже, че ние ще вземем много от демокрацията, ако продължим по същия начин", акцентира социалистът.</p>
      <p>Относно отстраняването му от поста зам.-председател на ПГ на БСП и защо това е станало, Кутев коментира: „Никой не е дошъл да ми го каже. То, според мен даже беше по-важно да го каже не на мен, а да го каже на хората от ПГ и от партията. Защото, ако остана впечатлението, с което, за съжаление, аз твърдо оставам, че назначения и уволнения, и освобождавания от парламентарната група, изобщо от публични длъжности, стават не заради някакви заслуги, заради свършена или несвършена работа, а заради вярност към лидера или съответно нейната липса, това вече е проблем. Защото никъде, нито в моралните кодекси, нито в устава на БСП пише, че това е основание за освобождаване или назначаване. Ако аз бях сложен като председател на комисия, парламентарна или като зам.-председател на ПГ, с уговорката, че съм се врекъл във вечна вярност на Корнелия Нинова, аз просто нямаше да приема. Аз приемам всяко свое назначение или уволнение, като оценка на моите качества и на това, какво съм свършил, и съм категорично против, да има някакъв друг довод, както за едното, така и за другото", каза още Антон Кутев и допълни, че той е в БСП, „защото БСП е кауза, която е била преди и след сегашното ръководство".</p>
    </article>
  </body>
</html>