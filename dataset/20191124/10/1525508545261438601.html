<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779564/%D8%B3%D9%85-%D9%85%D9%86%D8%AF%D8%B3-%D9%88%D8%A7%D8%B1%D8%AF-%D8%B1%D9%82%D8%A7%D8%A8%D8%AA-%D9%87%D8%A7%DB%8C-%D8%B3%DB%8C%D9%86%D9%85%D8%A7%DB%8C%DB%8C-%D8%B4%D8%AF-%DB%B1%DB%B9%DB%B1%DB%B7-%D8%B1%D8%A7-%D9%85%D9%86%D8%AA%D9%82%D8%AF%D8%A7%D9%86-%D9%BE%D8%B3%D9%86%D8%AF%DB%8C%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:07:12+00:00"/>
    <meta property="og:title" content="سم مندس وارد رقابت‌های سینمایی شد/ «۱۹۱۷» را منتقدان پسندیدند"/>
    <meta property="og:description" content="فیلم «۱۹۱۷» جدیدترین ساخته سم مندس، دیروز برای منتقدان اکران شد و با نقدهای مثبت آنها، راهی رقابت‌های سینمایی سال و اسکار شد."/>
  </head>
  <body>
    <article>
      <h1>سم مندس وارد رقابت‌های سینمایی شد/ «۱۹۱۷» را منتقدان پسندیدند</h1>
      <address>
        <time datetime="2019-11-24T10:07:12+00:00">24 Nov 2019, 10:07</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از ورایتی، «۱۹۱۷» داستانی تاثیرگذار از بقا در جریان جنگ جهانی اول که جدیدترین فیلم سم مندس است، شنبه در لس‌آنجلس و نیویورک دیده شد.</p>
      <p>این فیلم که با سبک خاصی ساخته شده می‌تواند به عنوان یکی از مدعیان اسکار بهترین فیلم‌های امسال مطرح باشد و در کنار فیلم‌های شاخص سال چون «ایرلندی»، «انگل» و «روزی روزگاری در هالیوود» رقابت کند.</p>
      <p>شماری از این فیلم‌ها تا اینجای سال در بسیاری از جشنواره‌های سینمایی مطرح سال درخشیده‌اند و نظر رای‌دهندگان را جلب کرده‌اند.</p>
      <p>«۱۹۱۷» گرچه تاحدودی دیر وارد این رقابت شده اما با توجه به موضوع حماسی آن و هنر غیرقابل انکاری که کارگردان در ساخت فیلم به کار برده، می‌تواند از شانس جدی در رقابت‌های امسال برخوردار باشد.</p>
      <p>به گفته منتقدان سم مندس با کاری که در فیلم «۱۹۱۷» کرده و از منظر فنی با ارایه تکنیکی پرسپکتیو و تصویر جنگ در یک برداشت، به طور قطع نام خود را به عنوان کارگردانی مولف در تاریخ ثبت کرده است. این فیلم تقریبا در یک شات بی‌وقفه تصویربرداری شده و این تصمیم هنرمندانه به فیلم حس عمیقی از نظر اضطرار جنگ می‌بخشد. برداشت چنین تصویری با ۶ ماه تمرین بی‌قفه ممکن شد.</p>
      <p>با این حال برنده شدن در بخش کارگردانی رقابتی‌تر است و با توجه به حضور مدعیانی مانند گرتا گرویگ برای «زنان کوچک»، نوآ باوم‌باخ برای «داستان ازدواج» و فرناندو میرلس برای «دو پاپ» ، شاید مندس از شانس کمتری در این زمینه برخوردار باشد. اما کسب نامزدی در این زمینه برای مندس قابل پیش‌بینی است و این می‌تواند دومین نامزدی مندس پس از نامزدی و دریافت اسکار برای «زیبای آمریکایی» در سال ۱۹۹۹ باشد.</p>
      <p>البته آلخاندرو گونزالس ایناریتو سال ۲۰۱۴ با فیلم «برد من» که تقریبا مشابه همین فیلم با سبک یک شات گرفته شد موفق شد هم جایزه بهترین فیلم و هم بهترین کارگردانی اسکار را از آن خود کند.</p>
      <p>«۱۹۱۷» در بخش فیلمبرداری نیز برای راجر دیکینز که ۱۴ نامزدی اسکار دارد و به تازگی برای «بلید رانر ۲۰۴۹» جایزه را دریافت کرد، احتمال دریافت دومین اسکار را ممکن ‌می‌سازد.</p>
      <p>طراحی تولید، تدوین و میکس صدا و موسیقی فیلم نیز می‌تواند از نقاط قوت این فیلم باشد.</p>
      <p>از نظر بازیگری نیز جورج مک‌کی از موقعیتی شبیه لئوناردو  دی‌کاپریو در فیلم «بازگشته از گور» برخوردار است و او را در رقابت با بهترین بازیگران امسال قرار می‌دهد. در این صورت او باید با بازیگرانی چون رابرت دنیرو در «ایرلندی»، جاناتان پرایس برای «داستان ازدواج»، خواکین فینیکس برای «جوکر»، آدام درایور برای «داستان ازدواج» و دی کاپریو برای «روزی روزگاری در هالیوود» رقابت کند.</p>
      <p>گرچه می توان این فیلم را در مقوله فیلم‌های تاریخی قرار داد، اما آکادمی اسکار علاقه‌ای خاص به فیلم‌های جنگی دارد و «دانکرک» نزدیک‌ترین نمونه فیلم‌های جنگی است که ۸ نامزدی اسکار در سال ۲۰۱۸ کسب کرد.</p>
      <p>بسیاری از منتقدان از فیلم مندس به عنوان بهترین فیلم جنگی پس از «نجات سرباز رایان» یاد کرده‌اند.</p>
    </article>
  </body>
</html>