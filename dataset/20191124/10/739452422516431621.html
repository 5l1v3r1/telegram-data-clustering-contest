<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/na-poslancov-caka-posledna-tohtorocna-schodza-na-ktorej-prerokuju-viac-ako-100-bodov-programu/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T10:10:50+00:00"/>
    <meta property="og:title" content="Na poslancov čaká posledná tohtoročná schôdza, na ktorej prerokujú viac ako 100 bodov programu"/>
    <meta property="og:description" content="Počas poslednej tohtoročnej schôdze Národnej rady SR, ktorá sa začne v utorok 26. novembra o 13:00, majú poslanci prerokovať viac ako 100 bodov programu. Pozornosť bude pútať predovšetkým vetovaný zákon od prezidentky Zuzany Čaputovej, ktorým sa má predĺžiť moratórium na zverejňovanie prieskumov verejnej mienky zo súčasných 14 na 50 dní...."/>
  </head>
  <body>
    <article>
      <h1>Na poslancov čaká posledná tohtoročná schôdza, na ktorej prerokujú viac ako 100 bodov programu</h1>
      <address><time datetime="2019-11-24T10:10:50+00:00">24 Nov 2019, 10:10</time> by <a rel="author">SITA</a></address>
      <p>
        <b>Počas poslednej tohtoročnej schôdze Národnej rady SR, ktorá sa začne v utorok 26. novembra o 13:00, majú poslanci prerokovať viac ako 100 bodov programu. Pozornosť bude pútať predovšetkým vetovaný zákon od prezidentky Zuzany Čaputovej, ktorým sa má predĺžiť moratórium na zverejňovanie prieskumov verejnej mienky zo súčasných 14 na 50 dní.</b>
      </p>
      <p>Podľa prezidentky je totiž novela v rozpore s viacerými právami garantovanými ústavou, ako je právo na informácie, právo na zhromažďovanie či právo na politickú súťaž. V prípade, že parlament jej veto prelomí, prezidentka podá návrh na Ústavný súd SR, aby posúdil ústavnosť príslušných ustanovení a zároveň požiada o pozastavenie ich účinnosti. Za schválenie novely hlasovali na októbrovej parlamentnej schôdzi poslanci Smeru-SD, SNS a ĽSNS.</p>
      <p>Členovia parlamentu sa budú zaoberať aj návrhom, podľa ktorého by na platnosť celoštátneho referenda po novom mohla postačovať účasť najmenej 25 percent oprávnených voličov. Momentálne je na platnosť referenda nutná 50-percentná účasť. Navrhujú to poslanci hnutia Obyčajní ľudia a nezávislé osobnosti (OĽaNO), pričom zdôrazňujú, že rozhodnutie musí byť stále prijaté nadpolovičnou väčšinou účastníkov referenda.</p>
      <p>Hnutie OĽaNO taktiež navrhuje, aby bol politickým väzňom, ich manželkám, manželom alebo ich vdovám a vdovcom priznaný jednorazový finančný príspevok 1 000 eur. Docieliť to chcú prostredníctvom novely zákona o protikomunistickom odboji. Zároveň požadujú plošné zdanenie výsluhových dôchodkov pre bývalých príslušníkov Štátnej bezpečnosti a ich zložiek o 50 percent.</p>
      <p>Poslanci Národnej rady SR za stranu Sloboda a Solidarita (SaS) Alojz Baránik a Ondrej Dostál zasa na rokovanie pléna predkladajú novelu ústavného zákona, ktorej cieľom je zveriť ústavnému súdu právomoc rozhodovať o opravných prostriedkoch proti rozhodnutiam disciplinárnych senátov, ale aj proti ich nečinnosti. Liberáli chcú ďalej prostredníctvom novely zákona o sudcoch a prísediacich docieliť zrušenie zákazu zverejňovania tváre sudcov z dôvodu, že ide o neprimerané obmedzenie pre masovo-komunikačné prostriedky a poskytnutie neodôvodnenej anonymity sudcu vo vzťahu k verejnosti.</p>
      <p>Nezaradený poslanec Národnej rady SR Oto Žarnay sa pokúsi presadiť, aby sa do zákona o pedagogických a odborných zamestnancoch zadefinovali sociálno-patologické javy, ako sú šikanovanie, mobing či bossing na školskom pracovisku.</p>
    </article>
  </body>
</html>