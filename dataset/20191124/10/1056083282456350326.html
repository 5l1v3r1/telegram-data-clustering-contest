<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301574/%D8%A7%D8%AD%DB%8C%D8%A7%DB%8C-%D8%AC%D8%AF%D8%A7%D8%B1%D9%87-%D9%87%D8%A7%DB%8C-%D8%AA%D8%A7%D8%B1%DB%8C%D8%AE%DB%8C-%D9%88-%D9%85%DB%8C%D8%B1%D8%A7%D8%AB-%D9%85%D8%A7%D9%86%D8%AF%DA%AF%D8%A7%D8%B1-%D9%85%D8%B9%D9%85%D8%A7%D8%B1%DB%8C-%D8%AA%D8%A8%D8%B1%DB%8C%D8%B2-%D9%82%D8%AF%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:20:33+00:00"/>
    <meta property="og:title" content="احیای جداره‌های تاریخی و میراث ماندگار معماری تبریز قدیم"/>
    <meta property="og:description" content="ایسنا/آذربایجان شرقی مدیرکل میراث فرهنگی، گردشگری و صنایع دستی آذربایجان شرقی از تداوم مرمت و ساماندهی جداره های تاریخی تبریز خبر داد."/>
  </head>
  <body>
    <article>
      <h1>احیای جداره‌های تاریخی و میراث ماندگار معماری تبریز قدیم</h1>
      <address><time datetime="2019-11-24T10:20:33+00:00">24 Nov 2019, 10:20</time> by <a rel="author">مهری هاشم زاده</a></address>
      <p>ایسنا/آذربایجان شرقی مدیرکل میراث فرهنگی، گردشگری و صنایع دستی آذربایجان شرقی از تداوم مرمت و ساماندهی جداره های تاریخی تبریز خبر داد.</p>
      <p>مرتضی آبدار با بیان اینکه بافت‌ تاریخی، میراثی ماندگار از معماری گذشته هر منطقه محسوب می‌شود که حفظ و نگهداری از آن‌ها وظیفه نسل حاضر است، گفت: در راستای احیا و حفظ آثار تاریخی ارزشمند آذربایجان، مرمت و ساماندهی جداره های تاریخی تبریز از جمله جداره نبش فردوسی، گراند هتل، هتل ژاله، هتل جهان نما و اکرامی تبریز از سوی معاونت میراث فرهنگی استان در حال اجرا هست.</p>
      <p>آبدار با تاکید بر ضرورت احیا و صیانت از این آثار تاریخی، ادامه داد: طی دو سال اخیر در قالب تفاهم‌نامه با بخش خصوصی و به صورت مشارکتی، مرمت و ساماندهی این جداره ها به صورت مداوم در دستور کار بوده و در سال جاری با اعتباری بالغ بر دو میلیارد ریال از محل اعتبارات ملی اقداماتی چون "برچیدن قسمت‌های فرسوده نما و مرمت آن‎ها، مرمت پنجره‌های فرسوده، رنگ آمیزی کارهای چوبی، اصلاح پله روشنایی، اصلاح ازاره سنگی و ..." تداوم یافته و تاکنون بیش از 5۰ درصد نسبت سال گذشته پیشرفت فیزیکی داشته است.</p>
      <p>به گزارش روابط عمومی اداره کل میراث فرهنگی صنایع دستی و گردشگری تبریز، جداره های نبش فردوسی، گراند هتل، هتل ژاله، هتل جهان نما و جداره اکرامی متعلق به دوره پهلوی بوده و در فهرست آثار ملی ثبت شده‌اند.</p>
      <p>انتهای پیام</p>
    </article>
  </body>
</html>