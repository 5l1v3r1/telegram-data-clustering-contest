<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/barbat-impuscat-de-un-politist-pe-care-l-a-agresat-intr-o-sectie-de-votare-152998.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T10:45:00+00:00"/>
    <meta property="og:title" content="Bărbat împuşcat de un poliţist pe care l-a agresat într-o secţie de votare"/>
    <meta property="og:description" content="Seara de dinaintea votului a fost cu incidente în Prahova, unde un bărbat care, în stare de ebrietate fiind, a agresat un poliţist care păzea o secţie de votare şi a fost împuşcat."/>
  </head>
  <body>
    <article>
      <h1>Bărbat împuşcat de un poliţist pe care l-a agresat într-o secţie de votare</h1>
      <address>
        <time datetime="2019-11-24T10:45:00+00:00">24 Nov 2019, 10:45</time>
      </address>
      <figure>
        <img src="https://www.ebihoreanul.ro/modules/news/files/politia-noaptea-generig%C3%AEc-241119.jpg"/>
        <figcaption>sursa foto: Romania24.ro</figcaption>
      </figure>
      <p>Seara de dinaintea votului a fost cu incidente în Prahova, unde un bărbat care, în stare de ebrietate fiind, a agresat un poliţist care păzea o secţie de votare şi a fost împuşcat.</p>
      <p>Potrivit site-ului <a href="https://romania24.ro/">România24.ro</a>, secţia de votare este amenajată în grădiniţa din Drăgăneasca. Bărbatul în stare de ebrietate a intrat în curtea unităţii, împreună cu alte persoane, şi l-a agresat pe agentul care păzea secţia în care se aflau sigilate materiale electorale.</p>
      <p>"În jurul orei 20.30, un grup de cinci persoane, aflate în stare de ebrietate, au intrat în curtea grădiniţei din localitatea Drăgăneasa, judeţul Prahova, unde este amplasată secţia de votare nr. 523 Drăgăneasa si unde sunt sigilate materiale electorale. Aceştia au manifestat acte de violenţă, aruncând cu o sticlă de băuturi alcoolice în agentul şef principal de poliţie aflat în serviciul de pază, unul dintre aceştia atacând fizic poliţistul", au explicat reprezentanţii IPJ Prahova.</p>
      <p>În ciuda faptului că poliţistul a tras mai multe focuri de avertisment, agresorii nu s-au potolit. Unul dintre ei, cel care a fost şi cel mai violent, a fost împuşcat de poliţist şi transportat la spital.</p>
      <p>"A fost nevoie de folosirea armamentului, unul dintre agresori, cel care era şi cel mai violent, fiind rănit şi transportat la spital. În prezent se află în afara oricărui pericol", au mai precizat reprezentanţii IPJ  Prahova.</p>
      <p>La faţa locului au fost mobilizați și un echipaj de mascați din cadrul Serviciului Acţiuni Speciale Prahova, care au rămas la locul faptei toată noaptea.</p>
      <p>Ancheta a fost preluată de un procuror care a dispus începerea urmăririi penale pentru tulburarea ordinii şi liniştii publice faţă de doi suspecţi, printre care şi cel rănit.</p>
      <p>Potrivit IPJ Prahova, urmează ca, în cursul zilei de duminică, să extindă cercetările şi "sub aspectul săvârşirii infracţiunilor de ultraj şi atac asupra secţiei de vot".</p>
      <p>"Suspectul rănit se află sub pază la spital, iar celălalt este reţinut. Totodată, se continuă cercetările şi cu privire la alte şapte persoane, sub aspectul săvârşirii infracţiunii de tulburarea ordinii şi liniştii publice", au mai precizat reprezentanţii IPJ Prahova.</p>
    </article>
  </body>
</html>