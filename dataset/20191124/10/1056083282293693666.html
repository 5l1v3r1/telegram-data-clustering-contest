<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301584/%D9%85%D8%B1%DA%A9%D8%B2-%D9%85%D8%A7%D9%86%DB%8C%D8%AA%D9%88%D8%B1%DB%8C%D9%86%DA%AF-%DA%A9%D8%B1%D8%AC-%D8%B1%D9%88%D8%B2%DB%8C-%DB%B7%DB%B0%DB%B0-%D8%A8%D8%B1%DA%AF-%D8%AC%D8%B1%DB%8C%D9%85%D9%87-%D8%B5%D8%A7%D8%AF%D8%B1-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T10:22:46+00:00"/>
    <meta property="og:title" content="مرکز مانیتورینگ کرج روزی ۷۰۰ برگ جریمه صادر می‌کند"/>
    <meta property="og:description" content="ایسنا/البرز شهردار کرج با بیان اینکه روزانه در مرکز مانیتورینگ شهرداری کرج ۷۰۰ برگ جریمه صادر می شود، گفت: با صدور این برگ های جریمه شهروندان به این باور می رسند که تخلفات آنها پوشیده نمی ماند که این امر در نهایت به کاهش حوادث رانندگی در شهر منجر می شود."/>
  </head>
  <body>
    <article>
      <h6 class="kicker">شهردار کرج:</h6>
      <h1>مرکز مانیتورینگ کرج روزی ۷۰۰ برگ جریمه صادر می‌کند</h1>
      <address><time datetime="2019-11-24T10:22:46+00:00">24 Nov 2019, 10:22</time> by <a rel="author">المیرا دادمهر (اگیر)</a></address>
      <p>ایسنا/البرز شهردار کرج با بیان اینکه روزانه در مرکز مانیتورینگ شهرداری کرج ۷۰۰ برگ جریمه صادر می شود، گفت: با صدور این برگ های جریمه شهروندان به این باور می رسند که تخلفات آنها پوشیده نمی ماند که این امر در نهایت به کاهش حوادث رانندگی در شهر منجر می شود.</p>
      <p>علی کمالی زاده در صد و هفتاد و یکمین جلسه شورای شهر کرج که امروز یکشنبه سوم آذر برگزار شد، ضمن تبریک هفته بسیج  اظهار کرد: علی رغم اینکه در روزهای پایانی ماه صفر (آبان ماه) تعداد تعطیلات رسمی زیاد بود، شهرداری موفق به جذب ۱۱۱ میلیارد تومان از بودجه نقد خود شده که این درآمد در مقایسه با مهرماه ۲۰ درصد افزایش داشته است.</p>
      <p>به گزارش ایسنا وی ادامه داد: در حوزه جذب  بودجه تهاتری هم اقدامات مناسبی صورت گرفته که در آذرماه نتیجه آن مشخص می شود.</p>
      <p>وی همچنین با اشاره به اولویت شهرداری کرج در پرداخت مطالبات پرسنل تصریح کرد: در شرایط کنونی کشور پرداخت حقوق و مطالبات پرسنل از مهمترین دغدغه مدیریت شهری است و این موضوع با جدیت پیگیری می شود .</p>
      <p>شهردار کرج با بیان اینکه مدیریت واحد شهری یکی از مهمترین چالش‌های کلانشهرهای امروزی است،  گفت: کرج به عنوان چهارمین کلان‌شهر  کشور با مشکلات زیادی دست و پنجه نرم می کند که بخش مهمی از آن‌ها ناشی از عدم وجود سیستم مدیریت واحد شهری است.</p>
      <p>وی اضافه کرد: عدم وجود سیستم مدیریت واحد شهری تا کنون هزینه زیادی برای شهر و شهروندان داشته و آسیب زیادی به شهرداری وارد کرده است.</p>
      <p>کمالی زاده با اشاره به اینکه در سال دوم اجرای برنامه ششم توسعه قرار داریم و باید با هم افزایی و تعامل در مسیر تحقق سیستم مدیریت شهری گام برداریم، افزود: برای تحقق این هدف باید از تمامی داشته ها و امکانات موجود بهره بگیریم.</p>
      <p>وی در ادامه به ضرورت تشکیل شورای ترافیک در کرج ادامه داد: طبق ماده ۵ قانون شهرداری‌ها، تسهیل در تردد و عبور و مرور شهروندان از وظایف مدیریت شهری است و نباید توقع داشت این امر بدون هزینه کرد محقق شود.</p>
      <p>شهردار کرج توضیح داد: با تعامل با پلیس راهور و تشکیل شورای ترافیک مسیری برای افزایش درآمدهای پایدار شهرداری باز می شود.</p>
      <p>این مسئول با اشاره به افزایش درآمد ناشی از دریافت عوارض خودرو در سال جاری افزود: سال گذشته مجموع درآمد شهرداری از عوارض خودرو ۱۴ میلیارد تومان بود ولی این درآمد در هشت ماه اول امسال به ۲۱ میلیارد تومان رسیده و پیش بینی می شود تا پایان سال به ۴۰ میلیارد تومان برسد.</p>
      <p>وی با بیان اینکه روزانه در مرکز مانیتورینگ شهرداری کرج ۷۰۰ برگ جریمه صادر می شود، گفت: با صدور این برگ های جریمه شهروندان به این باور می رسند که تخلفات آنها پوشیده نمی ماند که این امر در نهایت به کاهش حوادث رانندگی در شهر منجر می شود.</p>
      <p>انتهای پیام</p>
    </article>
  </body>
</html>