<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/maharashtra-supreme-court/836498"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T10:33:08+00:00"/>
    <meta property="og:title" content="മഹാരാഷ്‌ട്ര: &quot;ഗവർണർ പ്രവർത്തിക്കുന്നത്‌ മറ്റാരുടെയോ നിർദ്ദേശപ്രകാരം'; ഹര്‍ജിയിൽ വാദം തുടങ്ങി"/>
    <meta property="og:description" content="മഹാരാഷ്‌ട്രയിൽ സര്‍ക്കാര്‍ രൂപീകരിക്കാന്‍ ഫഡ്‌നാവിസിനെ ..."/>
  </head>
  <body>
    <article>
      <h1>മഹാരാഷ്‌ട്ര: "ഗവർണർ പ്രവർത്തിക്കുന്നത്‌ മറ്റാരുടെയോ നിർദ്ദേശപ്രകാരം'; ഹര്‍ജിയിൽ വാദം തുടങ്ങി</h1>
      <address><time datetime="2019-11-24T10:33:08+00:00">24 Nov 2019, 10:33</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി &gt; മഹാരാഷ്‌ട്രയിൽ സര്‍ക്കാര്‍ രൂപീകരിക്കാന്‍ ഫഡ്‌നാവിസിനെ അനുവദിച്ച ഗവര്‍ണർ ഭഗത്‌സിങ്‌ കോശ്‌യാരിയുടെ നടപടി ചോദ്യം ചെയ്ത് നല്‍കിയ ഹര്‍ജിയിൽ സുപ്രീം കോടതിയിൽ വാദം തുടങ്ങി. ജസ്റ്റിസ് എന്‍ വി രമണയുടെ അധ്യക്ഷതയിലുള്ള മൂന്നംഗ ബെഞ്ചാണ് ഹര്‍ജി പരിഗണിക്കുന്നത്‌. ജസ്റ്റിസുമാരായ അശോക് ഭൂഷണ്‍, സഞ്ജീവ് ഖന്ന എന്നിവരാണ് ബെഞ്ചിലെ മറ്റ് അംഗങ്ങള്‍. ഹർജിക്കാർക്ക്‌ വേണ്ടി പ്രമുഖ അഭിഭാഷകർ ഹാജരാകുന്നുണ്ട്‌. ശിവസേനയുടെ വാദങ്ങൾ കബിൽ സിബൽ കോടതിയിൽ അവതരിപ്പിക്കുന്നു.</p>
      <p>ഫഡ്‌നാവിസിനെ സത്യപ്രതിജ്ഞയ്‌ക്ക്‌ ക്ഷണിച്ചത്‌ ചട്ടങ്ങൾ ലംഘിച്ചാണെന്ന്‌ കബിൽ സിബൽ വാദിച്ചു. ഗവർണർ പ്രവർത്തിക്കുന്നത്‌ മറ്റാരുടെയോ നിർദ്ദേശപ്രകാരമാണ്‌. ക്യാബിനറ്റ്‌ പോലും ചേരാതെയാണ്‌ രാഷ്‌ട്രപതി ഭരണം പിൻവലിച്ചത്‌. സർക്കാർ രൂപീകരിക്കാൻ ഗവർണർ ക്ഷണിച്ച കത്ത്‌ പൊതുമധ്യത്തിലില്ലെന്നും കബിൽ സിബൽ വാദിച്ചു. ഇപ്പോൾ നടക്കുന്നത്‌ അടിയന്തരാവസ്ഥയ്‌ക്ക്‌ തുല്യമായ കാര്യങ്ങളാണെന്നും കബിൽ സിബൽ കോടതിയിൽ പറഞ്ഞു.</p>
      <p>എൻസിപിക്ക്‌ വേണ്ടി അഭിഷേക്‌ മനു സിംഗ്‌വി വാദിച്ചു. പിന്തുണ കത്ത്‌ പോലും ഗവർണർ പരിഗണിച്ചില്ലെന്ന്‌ അദ്ദേഹം കോടതിയിൽ പറഞ്ഞു. അജിത്‌ പവാറിന്‌ എൻസിപിയുടെ പിന്തുണയില്ലെന്നും വിശ്വാസ വോട്ട്‌ നടത്തുന്നതാണ്‌ ഉചിതമെന്നും അഭിഷേക്‌ മനു സിംഗ്‌വി വാദിച്ചു. എന്നാൽ ഹർജിക്ക്‌ അടിയന്തിര പ്രാധാന്യമില്ലെന്നും ഹർജി നിലനിൽക്കില്ലെന്നും ബിജെപിക്കായി വാദിച്ച മുകുൾ റോത്തഗി കോടതിയിൽ പറഞ്ഞു.</p>
      <p>ദേവേന്ദ്രഫഡ്‌നാവിസിനെ സര്‍ക്കാര്‍ രൂപീകരിക്കാന്‍ അനുവദിച്ച ഗവര്‍ണറുടെ നടപടി ഭരണഘടനാ വിരുദ്ധമാണെന്ന് പ്രഖ്യാപിക്കുക, ഭൂരിപക്ഷം തെളിയിക്കാന്‍ ഫഡ്‌നാവിസിന് നവംബര്‍ 30വരെ നല്‍കിയ സമയപരിധി വെട്ടികുറയ്‌ക്കുക എന്നീ രണ്ട് പ്രധാന ആവശ്യങ്ങളാണ് ഹര്‍ജിയില്‍ ഉള്ളത്. ശനിയാഴ്ച രാത്രി തന്നെ ഹര്‍ജി പരിഗണിക്കണമെന്ന് ശിവസേനയും കോണ്‍ഗ്രസും ആവശ്യപ്പെട്ടിരുന്നു. എന്നാൽ അവധി ദിവസമായ ഞായറാഴ്ച ഹർജി പരിഗണിക്കാനാണ്‌ സുപ്രീംകോടതി തീരുമാനിച്ചത്.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/news-national-25-11-2019/836528"/>
        <a href="https://www.deshabhimani.com/news/national/ajit-pawar/836525"/>
        <a href="https://www.deshabhimani.com/news/national/news-national-25-11-2019/836521"/>
        <a href="https://www.deshabhimani.com/news/national/maharashtra-bjp-politics/836513"/>
        <a href="https://www.deshabhimani.com/news/national/maharashtra-congress-ncp-shivsena/836426"/>
        <a href="https://www.deshabhimani.com/news/national/news-national-21-11-2019/835913"/>
        <a href="https://www.deshabhimani.com/news-videos/supreme-court/835906"/>
        <a href="https://www.deshabhimani.com/news/national/what-is-happening-in-supreme-court/835888"/>
        <a href="https://www.deshabhimani.com/articles/prakash-karat/835749"/>
        <a href="https://www.deshabhimani.com/news/national/maharashtra-government-formation-shivsena/835653"/>
      </related>
    </article>
  </body>
</html>