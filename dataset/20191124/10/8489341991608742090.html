<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807055/%D8%A7%D8%B9%D8%AA%D8%A8%D8%A7%D8%B1%E2%80%8C%D9%87%D8%A7%DB%8C-%D9%87%D9%84%D8%A7%D9%84-%D8%A7%D8%AD%D9%85%D8%B1-%D9%BE%D8%A7%D8%B3%D8%AE%DA%AF%D9%88%DB%8C-%D9%86%DB%8C%D8%A7%D8%B2%E2%80%8C%D9%87%D8%A7%DB%8C-%D8%A7%D9%85%D8%B1%D9%88%D8%B2-%DA%A9%D8%B4%D9%88%D8%B1-%D9%86%DB%8C%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T10:27:00+00:00"/>
    <meta property="og:title" content="رئیس جمعیت هلال احمر: اعتبار‌های هلال احمر پاسخگوی نیاز‌های امروز کشور نیست"/>
    <meta property="og:description" content="پیوندی گفت: اگر مردم به هلال احمر کمک نکنند، نمی‌توانیم از میزان حوادث و نیازمندی‌های فراوان جامعه بکاهیم."/>
  </head>
  <body>
    <article>
      <h1>رئیس جمعیت هلال احمر: اعتبار‌های هلال احمر پاسخگوی نیاز‌های امروز کشور نیست</h1>
      <h2>پیوندی گفت: اگر مردم به هلال احمر کمک نکنند، نمی‌توانیم از میزان حوادث و نیازمندی‌های فراوان جامعه بکاهیم.</h2>
      <address>
        <time datetime="2019-11-24T10:27:00+00:00">24 Nov 2019, 10:27</time>
      </address>
      <p>به گزارش گروه اجتماعی خبرگزاری دانشجو، علی اصغر پیوندی رئیس جمعیت هلال احمر در نخستین مراسم تجلیل از واقفان، صالحین و واحدین متولی امر موقوفات اظهار کرد: از جمله کار‌های توصیه شده در اسلام ترویج صدقه، نیکوکاری و کمک به نیازمندان است و ما قدردان واقفان کشور هستیم، هر چند که به مقدار کم یا زیاد در این امر مشارکت داشتیم.<br/><br/>او تلاش برای رفع نیاز‌های موجود را باقیات صالحات فرد خیر و خانواده او دانست و گفت: ما وظیفه داریم این فرهنگ اسلامی را ترویج دهیم و با هر توانی و در هر نقطه‌ای از کشور برای رفع نیاز‌های مردم تلاش کنیم.<br/><br/>پیوندی با تأکید بر ضرورت قدردانی از اعتماد مردم و پاسداری از سرمایه‌های اجتماعی هلال احمر افزود: تلاش ما ارتقای اعتبار هلال احمر و سرمایه‌های اوست و همچنین بتوانیم به نیات واقفان در هلال احمر جامه عمل بپوشانیم.<br/><br/>رئیس جمعیت هلال احمر گفت: جمعیت هلال احمر یک نهاد دولتی نیست و اگر مردم به ما کمک نکنند نمی‌توانیم از میزان حوادث و نیازمندی‌های جامعه بکاهیم، چرا که اعتبار‌های جاری هلال احمر پاسخگوی تمام نیاز‌های امروز کشور نیست.<br/><br/>او افزود: واقفان، نیکوکاران و خیرین هلال احمر را امین خود می‌دانند و ما امیدواریم بتوانیم رسم دیرینه وقف را روز به روز گسترش دهیم.<br/><br/>پیوندی کمک ۲۴۰ میلیارد تومانی مردم به سیل‌زدگان کشور را در سال جاری بی سابقه خواند و گفت: علاوه بر این میزان ۱۵۰ میلیارد تومان نیز کمک غیر نقدی برای سیل‌زدگان کشور جمع‌آوری شده است و امیدواریم با این کمک‌ها و همچنین و کمک‌های دولت مشکلات و سیل‌زدگان را هر چه سریع‌تر برطرف کنیم.</p>
    </article>
  </body>
</html>