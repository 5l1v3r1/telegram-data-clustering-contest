<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641736/%D8%AF%D8%B1%D8%AE%D9%88%D8%A7%D8%B3%D8%AA-%D8%B2%DB%8C%D8%AF%D8%A7%D9%86-%D8%A7%D8%B2-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF-%D9%BE%D8%B3-%D8%A7%D8%B2-%D9%87%D9%88-%D8%B4%D8%AF%D9%86-%DA%AF%D8%B1%D8%AB-%D8%A8%DB%8C%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T10:53:00+00:00"/>
    <meta property="og:title" content="درخواست زیدان از هواداران رئال مادرید پس از «هو» شدن گرث بیل"/>
    <meta property="og:description" content="سرمربی تیم ملی فوتبال رئال مادرید از هواداران رئال مادرید خواست تا در رفتارشان با گرث بیل تجدیدنظر داشته باشند."/>
  </head>
  <body>
    <article>
      <h1>
        <a href="https://www.bultannews.com/fa/news/641736/%D8%AF%D8%B1%D8%AE%D9%88%D8%A7%D8%B3%D8%AA-%D8%B2%DB%8C%D8%AF%D8%A7%D9%86-%D8%A7%D8%B2-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%B1%D8%A6%D8%A7%D9%84-%D9%85%D8%A7%D8%AF%D8%B1%DB%8C%D8%AF-%D9%BE%D8%B3-%D8%A7%D8%B2-%D9%87%D9%88-%D8%B4%D8%AF%D9%86-%DA%AF%D8%B1%D8%AB-%D8%A8%DB%8C%D9%84">درخواست زیدان از هواداران رئال مادرید پس از «هو» شدن گرث بیل</a>
      </h1>
      <h2>سرمربی تیم ملی فوتبال رئال مادرید از هواداران رئال مادرید خواست تا در رفتارشان با گرث بیل تجدیدنظر داشته باشند.</h2>
      <address><time datetime="2019-11-24T10:53:00+00:00">24 Nov 2019, 10:53</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، زین‌الدین زیدان که شاگردانش شب گذشته (شنبه) در هفته سیزدهم لالیگای اسپانیا در دیداری خانگی با نتیجه 3 بر یک بر رئال سوسیه‌داد غلبه کرد، با اشاره به هو شدن مهاجم ولزی‌اش که پیش از تعویض شدنش در دقیقه 67 بارها از سوی هواداران خودی هو شد، گفت: امیدوارم این هو کردن‌ها و سوت زدن‌ها در ادامه فصل تداوم نداشته باشد. از هواداران می‌خواهیم که از شروع تا پایان بازی با ما باشند اما ما نمی‌توانیم کنترلی روی این موضوع داشته باشیم.</p>
      <p>وی افزود: هواداران این حق را دارند تا هر کاری که دوست دارند را انجام دهند، اما من از آنها می‌خواهم که تک‌تک بازیکنان تیم را تشویق کنند. من از بازی تیم و کسب این پیروزی خوشحال هستم و گرث بیل هم عالی بازی کرد. نمی‌توانم بگویم که آیا هو شدن گرث عادلانه است یا خیر، بنابراین هر کسی می‌تواند دیدگاه خودش را در این رابطه داشته باشد. ما به هواداران‌مان نیاز داریم و نمی‌توانیم کنترلی روی اتفاقاتی که روی سکوها می‌افتد، داشته باشیم.</p>
      <p>زیزو همچنین با اشاره به حرکت گرث بیل که پس از صعود ولز به مرحله پایانی یورو 2020 روی پرچم ولز اولویت‌های خود را با سه واژه «ولز، گلف و رئال مادرید» نشان داده بود، اظهار داشت: با گرث بیل درباره شادی‌اش در تیم ملی ولز صحبت نکردم و تنها به او بابت صعود به یورو 2020 تبریک گفتم. بهترین بازیکنان هم پیش از این هو شده‌اند اما بیل بازی خوبی از خود به نمایش گذاشت. تنها کاری که ما باید بکنیم این است که به تلاش‌مان در زمین ادامه دهیم.</p>
      <p>سرمربی فرانسوی رئال مادرید تصریح کرد: وقتی بیل صاحب توپ می‌شود سر و صدای زیادی از بین تماشاگران بلند می‌شود، اما او می‌خواهد با ما باشد و کارش را به خوبی انجام می‌دهد. از این‌رو ما نمی‌خواهیم دیگر در این باره صحبت کنیم. او با هم‌تیمی‌هایش هماهنگ است و می‌خواهد در کنار آنها بازی کند.</p>
      <p>زیدان در بخش دیگری از صحبت‌هایش در تمجید از هافبک بلژیکی‌اش که عملکرد خوبی از خود به نمایش گذاشت، خاطرنشان کرد: اِزار پیشرفت منطقی دارد و روز به روز بهتر می‌شود. تیم هم البته هر روز بهتر می‌شود اما ادن 5 یا 6 بازی است که عالی بازی می‌کند و می‌دانم که بهتر از این هم خواهد شد.</p>
      <p>وی همچنین در تمجید از مهاجم فرانسوی‌اش که گل تساوی‌ رئال مادرید را در این بازی به ثمر رساند، گفت: نمی‌دانم که آیا بنزما بهترین بازیکن حال حاضر لالیگا است یا خیر، اما او خیلی خوبی بازی می‌کند. او روز به روز بازیکن مهمتری برای رئال می‌شود و امیدوارم به همین روند ادامه دهد</p>
    </article>
  </body>
</html>