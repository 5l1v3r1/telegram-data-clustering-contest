<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779652/%D8%B3%DB%8C%D8%B2%D8%AF%D9%87%D9%85%DB%8C%D9%86-%D9%86%D9%85%D8%A7%DB%8C%D8%B4%DA%AF%D8%A7%D9%87-%DA%A9%D8%AA%D8%A7%D8%A8-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T10:51:43+00:00"/>
    <meta property="og:title" content="طی مراسمی؛ سیزدهمین نمایشگاه کتاب خراسان جنوبی افتتاح شد"/>
    <meta property="og:description" content="بیرجند- طی مراسمی با حضور جمعی از مسئولان استانی و کشوری سیزدهمین نمایشگاه کتاب خراسان جنوبی افتتاح شد."/>
  </head>
  <body>
    <article>
      <h1>طی مراسمی؛ سیزدهمین نمایشگاه کتاب خراسان جنوبی افتتاح شد</h1>
      <address>
        <time datetime="2019-11-24T10:51:43+00:00">24 Nov 2019, 10:51</time>
      </address>
      <p>به گزارش <a href="https://www.mehrnews.com/">خبرنگار مهر</a>، طی مراسمی پیش ظهر یکشنبه با حضور جمعی از مسئولان کشوری و استانی سیزدهمین نمایشگاه کتاب خراسان جنوبی افتتاح شد.</p>
      <p>معاون سیاسی، امنیتی و اجتماعی استاندار خراسان جنوبی در این مراسم بیان کرد: نمایشگاه کتاب فرصتی برای دیدن دسترنج کسانی بوده که دغدغه انسانیت دارند.</p>
      <p>ناصر خوش خبر با بیان اینکه زمینه نشر مکتوب در خراسان جنوبی این استان را به دیاری فرهنگی تبدیل کرده است، گفت: خراسان جنوبی دارای پدران علم و افراد بزرگی بوده که می طلبد الگویی برای جوانان قرار گیرند.</p>
      <p>وی اظهار کرد: کسانی که در امر به وجود آمدن کتاب ایفای نقش می کنند، نه تنها در عرصه اقتصاد خدمت کرده بلکه اثری به جا می گذارند که می تواند از طریق آن مسیر انسان دوستی راه خود را طی کنیم.</p>
      <p>خوش خبر با بیان اینکه امروز جمهوری اسلامی ایران به واسطه وجود اندیشمندان و مفاخر در عرصه بین الملل حرفی برای گفتن دارد، افزود: امید است نسل جوان بتوانند جای پای پدران و بزرگان گذاشته و در این مسیر قرار گیرند.</p>
      <p>معاون سیاسی، امنیتی و اجتماعی استاندار خراسان جنوبی اظهار کرد: وجود نمایشگاه ها تاثیرگذار در عرضه کتاب است و از متولیان خواستاریم کمک به ناشران استانی در طول سال استمرار داشته باشد.</p>
      <p>وی نمایشگاه های کتاب را نماد فرهنگی دانست و افزود: امید است با حمایت متولیان نام خراسان جنوبی و ناشران استانی در نمایشگاه های دیگر استان ها بدرخشد.</p>
      <p>گفتنی است در پایان مراسم از ۹ ناشر و نویسنده برتر جشنواره کتاب سال استان تجلیل شد.</p>
    </article>
  </body>
</html>