<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/casa-cu-stuf-de-pe-malul-lacului-tatlageac-in-statiunea-olimp-este-scoasa-la-vanzare-de-la-1-2-milioane-de-euro-foto-1922401424352019111019178925"/>
    <meta property="og:site_name" content="News.ro"/>
    <meta property="article:published_time" content="2019-11-24T10:14:35+00:00"/>
    <meta property="og:title" content="Casa cu stuf de pe malul Lacului Tătlăgeac, în staţiunea Olimp, este scoasă la vânzare de la 1,2 milioane de euro - FOTO"/>
    <meta property="og:description" content="Pensiunea cu restaurant Casa cu stuf, construită în 2007 în staţiunea Olimp, chiar pe malul lacului Tătlăgeac şi aproape de mare, a fost scoasă la vânzare de Artmark Historical Estate cu un preţ de pornire de 1,2 milioane de euro."/>
  </head>
  <body>
    <article>
      <h1>Casa cu stuf de pe malul Lacului Tătlăgeac, în staţiunea Olimp, este scoasă la vânzare de la 1,2 milioane de euro - FOTO</h1>
      <address><time datetime="2019-11-24T10:14:35+00:00">24 Nov 2019, 10:14</time> by <a rel="author">News.ro</a></address>
      <p>
        <b>Pensiunea cu restaurant Casa cu stuf, construită în 2007 în staţiunea Olimp, chiar pe malul lacului Tătlăgeac şi aproape de mare, a fost scoasă la vânzare de Artmark Historical Estate cu un preţ de pornire de 1,2 milioane de euro.</b>
      </p>
      <p>Proiectul construcţiei a fost realizat de un arhitect german, care a îmbinat designul modern cu cel tradiţional, folosind materiale preponderent naturale. Acoperişul cu stuf este specific zonei de lac - pe lângă aspectul plăcut, acest material are şi proprietăţi excelente de izolare.</p>
      <figure>
        <img src="https://i0.1616.ro/media/2/2701/33658/19178925/2/casa-cu-stuf-olimp-11.jpg?width=540"/>
      </figure>
      <p>Pensiunea dispune de 12 camere de tip duplex dotate cu living, dormitor separat cu acces prin scara interioară şi baie proprie. Şapte dintre camere au vedere spre lac (N-E), de pe terasa lor putându-se admira răsăritul.</p>
      <p>Restaurantul cu salon interior are capacitatea de 60 de locuri şi este dotat cu bar, sistem de sonorizare, video proiector şi televizor LCD, putând fi folosit şi ca sală de conferinţe. Terasa are o capacitate de 150 de locuri.</p>
      <figure>
        <img src="https://i0.1616.ro/media/2/2701/33658/19178925/3/casa-cu-stuf-olimp-8.jpg?width=540"/>
      </figure>
      <p>Proprietatea are o parcare de 460 mp şi un teren liber de 2200 mp, pe care se poate construi, cu o deschidere de 40 ml spre lac, oferind astfel posibilitatea extinderii complexului turistic.</p>
      <figure>
        <img src="https://i0.1616.ro/media/2/2701/33658/19178925/4/casa-cu-stuf-3.jpg?width=540"/>
      </figure>
      <p>Casa cu Stuf beneficiază de propria piscină de 120 mp în aer liber, aproape de terasă şi de lac, plus o plajă privată de 300 mp amenajată cu nisip natural de mare pe malul lacului şi un spaţiu de recreere pentru adulţi şi copii, cu facilităţi pentru tenis, baschet, fotbal, badminton, trambulină, piscină pentru cei mici, biliard, darts, poker, şah.</p>
      <figure>
        <img src="https://i0.1616.ro/media/2/2701/33658/19178925/5/casa-cu-stuf-olimp-4.jpg?width=540"/>
      </figure>
      <p>Construcţia staţiunii Olimp a început în 1971, în nordul staţiunii Neptun, după un proiect realizat de un grup de arhitecţi conduşi de arh. Aron Ghimberg-Solari, acelaşi care a realizat în perioada 1964-1965 Palatul Primăverii din Bucureşti, reşedinţa familiei Ceauşescu. Staţiunea a intrat în circuitul turistic în anul 1972 şi a fost rezervată demnitarilor importanţi şi oaspeţilor de onoare invitaţi de Nicolae Ceauşescu. În perioada comunistă, Olimp era o staţiune foarte scumpă.</p>
      <p>Casa cu Stuf oferă oportunitatea de a prelua o afacere profitabilă în domeniul turismului şi găzduirii de evenimente, cu sute de recenzii pozitive pe siteu-rile de profil, principalele atuuri ale proprietăţii fiind poziţionarea retrasă şi liniştită, în mijlocul naturii, aerul curat oferit de mare şi lac, terenul de 5964 mp şi facilităţile oferite.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>