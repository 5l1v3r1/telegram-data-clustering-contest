<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/politiki/article/vomva-mitsotaki--me--tis-sintaksis"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T10:10:00+00:00"/>
    <meta property="og:title" content="Βόμβα Μητσοτάκη με τις συντάξεις"/>
    <meta property="og:description" content="Του Δημήτρη Τσαλαπάτη"/>
  </head>
  <body>
    <article>
      <h1>Βόμβα Μητσοτάκη με τις συντάξεις</h1>
      <address>
        <time datetime="2019-11-24T10:10:00+00:00">24 Nov 2019, 10:10</time>
      </address>
      <p>
        <b>Του Δημήτρη Τσαλαπάτη</b>
      </p>
      <p>Επιμένει στις παράνομες περικοπές κύριων και επικουρικών συντάξεων, σε αντίθεση με τις προεκλογικές δεσμεύσεις της η Κυβέρνηση Μητσοτάκη.</p>
      <p>Μόλις τέσσερις μήνες από τις εκλογές επιχειρεί, παρόλο που οι περικοπές έχουν κριθεί παράνομες με αμετάκλητες αποφάσεις της ολομέλειας του ΣτΕ, να στερήσει τα χρήματα που οφείλει σε χιλιάδες συνταξιούχους, τους οποίους καλούσε να την ψηφίσουν.</p>
      <p>Με δήλωση του ο υπουργός Εργασίας υποστηρίζει ότι ΔΗΘΕΝ μόνο από τις 4 Οκτωβρίου 2019 υπάρχουν οφειλόμενες διαφορές στους συνταξιούχους, ερμηνεύοντας αυθαίρετα την τελευταία απόφαση του ΣτΕ (1890/19),υπερβαίνοντας και τις καταδικαστέες πρακτικές του προκατόχου του.</p>
      <p>Η κυβέρνηση αρνείται να εφαρμόσει όμως και τις προηγούμενες αποφάσεις της ολομέλειας του ΣτΕ (2287/15 και 2288/15) καθώς και τις δικαστικές αποφάσεις που σε εφαρμογή αυτών των αποφάσεων της ολομέλειας εκδίδουν τα Πρωτοδικεία. Στην προκειμένη περίπτωση με εντολή Βρούτση, η διορισμένη διοίκηση του ΕΦΚΑ , κατέθεσε προσφυγή στο ΣτΕ, για να κάνει μπλόκο στην εκδίκαση χιλιάδων εκκρεμών δικαστικών υποθέσεων.</p>
      <p>Αυτό το τελευταίο επιδιώκεται, με αξιοποίηση του νόμου 3900/2010 αρ. 1 (της κυβέρνησης Γ. Παπανδρέου , με υπουργό Δικαιοσύνης τον Χάρη Καστανίδη) που προβλέπει την πιλοτική δίκη.</p>
      <p>Οδηγείται, λοιπόν σε πιλοτική δίκη, με αίτημα του ΕΦΚΑ, η νόμιμη απαίτηση των συνταξιούχων για την επιστροφή δώρων και συντάξεων, της περιόδου 2013-18.</p>
      <p>Επιχειρείται δηλαδή το πρωτοφανές. Να εκδοθεί νέα απόφαση από την ολομέλεια του ΣτΕ, προκειμένου να «συμμορφωθούν» υποχρεωτικά τα διοικητικά Πρωτοδικεία και Εφετεία!...στην κατεύθυνση που, όπως φαίνεται, έχει προαποφασίσει το υπουργείο Εργασίας.</p>
      <p>Στη συγκεκριμένη περίπτωση δηλαδή επιχειρείται η επιβολή εκ των άνω(!) ……απονομή Δικαιοσύνης με εξόφθαλμη απόπειρα παράκαμψης της αντισυνταγματικότητας που ήδη έχει κριθεί για τις περικοπές της περιόδου 2013-18,που έγιναν με νόμους αντισυνταγματικούς, δηλαδή ανυπόστατους.</p>
      <p>Πρόκειται για βόμβα σε βάρος των συνταξιούχων και για απόπειρα χειραγώγησης του φρονήματος διοικητικών δικαστών.</p>
      <p>Έχει προηγηθεί η έκδοση της απόφασης 1890/2019 του ΣτΕ που αποδέχεται ως συνταγματική την διάταξη του επανυπολογισμού των παλιών συντάξεων ο οποίος όμως γίνεται με βάση τις κολοβές συντάξεις στις 31.12.2014 ( νόμος Κατρούγκαλου 4387/2106 άρθρο 2α).</p>
      <p>Η απόφαση αυτή όμως δεν κρίνει ότι νομιμοποιούνται οι περικοπές που έγιναν στο διάστημα 2013-2018,καθώς ο επανυπολογισμός αφορά μόνο τις παλιές συντάξεις που απονεμήθηκαν πριν το νόμο Κατρούγκαλου και εφαρμόσθηκε από την 1.1.2019.</p>
      <p>Ταυτόχρονα όμως με το τέχνασμα Βρούτση, επιχειρείται να παρακαμφθεί και η υπερνομοθετική ρύθμιση του 1ου πρωτοκόλλου της ΕΣΔΑ ( Ευρωπαϊκή Σύμβαση δικαιωμάτων του Ανθρώπου).</p>
      <p>Με τον τρόπο αυτό η σημερινή ηγεσία του υπουργείου Εργασίας, αποδέχεται το νόμο Κατρούγκαλου , ο οποίος είχε προηγουμένως αποδεχτεί τις περικοπές στις κύριες και επικουρικές συντάξεις οι οποίες επήλθαν από το 2013 με τους νόμους Βρούτση ( Ν 4051/12 και Ν.4093/12).Δηλαδή ο Βρούτσης κόβει εκ νέου τις συντάξεις και απαλλάσσει εαυτόν, όπως θεωρεί, από πολιτικές ευθύνες.</p>
      <p>Το μείζον ζήτημα που ανακύπτει είναι ότι η Κυβέρνηση Μητσοτάκη απαιτεί από τους δικαστές της ολομέλειας του ΣτΕ, που είχαν κρίνει ανυπόστατους , ως αντισυνταγματικούς τους προηγούμενους νόμους( 4051/12 και 4093/12) .Εξωθεί προφανώς τους δικαστές να ακυρώσουν τώρα τους εαυτούς τους!..</p>
      <p>Βέβαια και η Κυβέρνηση Σύριζα, με αυτούς τους ανυπόστατους νόμους, συνέχιζε τις παράνομες περικοπές, με το πολιτικό δίδυμο Κατρούγκαλου-Πετρόπουλου να πρωτοστατεί στη ληστεία σε βάρος των ταμείων και συνταξιούχων, με αποκορύφωμα την προσωπική διαφορά,(έμπνευση Τσακαλώτου) που αποτελεί την αριστερή περικοπή των συντάξεων.</p>
      <p>Όπως φαίνεται όμως η σημερινή κυβέρνηση εκμεταλλεύεται το νόμο τους στην ίδια κατεύθυνση.</p>
      <p>
        <b>
          <i>Πηγή: styx.gr</i>
        </b>
      </p>
    </article>
  </body>
</html>