<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/dvama-mladezhi-otselyakha-sled-sreshcha-na-vltsi-v-planinata"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T10:20:35+00:00"/>
    <meta property="og:title" content="Двама младежи оцеляха след среща с вълци в планината"/>
    <meta property="og:description" content="Вълци са срещнали двама младежи от София, които оцеляха по чудо преди седмица. Близо денонощие те бедствали в Стара планина над Калофер. Младежите пре..."/>
  </head>
  <body>
    <article>
      <h1>Двама младежи оцеляха след среща с вълци в планината</h1>
      <address><time datetime="2019-11-24T10:20:35+00:00">24 Nov 2019, 10:20</time> by <a rel="author">Станислава Христозова</a></address>
      <p>
        <b>Вълци са срещнали двама младежи от София, които оцеляха по чудо преди седмица. Близо денонощие те бедствали в Стара планина над Калофер. Младежите преживели истински кошмар. След като видели вълците, паднали в пропаст и часове наред стояли в река.</b>
      </p>
      <p>
        <b>Каква е вероятността да срещнете вълк или мечка в Централния Балкан и какво да правите - вижте в репортажа.</b>
      </p>
      <figure>
        <video src="https://nws2.bnt.bg/p/p/s/psn-241119-12-vylci-i-mechki-x264-726273.mp4"/>
      </figure>
      <p>Да срещнеш вълк или мечка в планината е много рядко явление, тъй като животните целенасочено избягват хората. Според директора на Национален парк "Централен Балкан" все пак такава среща не е изключена, но е важно да не се изпада в паника.</p>
      <blockquote>Инж. Генчо Илиев, директор на НП "Централен Балкан": И за мечката, същото важи и за вълка - колкото и да е трудно, абсолютно необходимо е запазването на спокойствие и хладнокръвие и бавното отдалечаване от хищника без да губим визуален контакт с него.</blockquote>
      <p>През последните години няма регистрирани случаи на нападнати хора от мечки или вълци. Няма и увеличение на популацията им в района.</p>
      <blockquote>Инж. Генчо Илиев: В района на Средна Стара планина има около 100-130 мечки. Те сами си набавят храната. Зимата има достатъчно запас за тях, нямаме целенасочено хранене на хищниците.</blockquote>
      <p>Все повече хора в района на Карлово и Сопот обаче се оплакват от зачестилите набези на мечки, които причиняват щети върху кошери с мед, домашни животни и продукция. Основната причина да слизат близо до къщите е топлата есен и обилната храна, която намират около населените места. Местните животновъди са силно притеснени.</p>
      <blockquote>Румен Стоянов, кмет на Калофер: Няма животновъд, който да е ползвател на Балкана на Централен парк, и да не е пострадал от набезите на мечка или вълк.</blockquote>
      <p>А мечето Суими, което се превърна във всеобщ любимец, след разпространен клип, в който се вижда как се къпе в басейн към туристически комплекс в Сопот, скоро не е засичано от охранителните камери. Очаква се разрешение от министерството на земеделието, то да бъде уловено и пуснато на безопасно за него място в Централния Балкан.</p>
      <related>
        <h4>Свързани публикации</h4>
        <a href="http://news.bnt.bg/bg/a/byal-vlk-se-rodi-v-zooparka-vv-varna"/>
        <a href="http://news.bnt.bg/bg/a/dve-detsa-v-polsha-sa-raneni-sled-napadenie-ot-vlk"/>
        <a href="http://news.bnt.bg/bg/a/vltsi"/>
      </related>
    </article>
  </body>
</html>