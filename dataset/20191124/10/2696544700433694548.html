<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_gutenberg_nyomdajabol_szarmazo_biblia_latina_arveres"/>
    <meta property="og:site_name" content="HVG.hu"/>
    <meta property="article:published_time" content="2019-11-24T10:03:00+00:00"/>
    <meta property="og:title" content="Csak 481 oldalas ez a könyv, de 660 000 000 forintért adhatják el holnap"/>
    <meta property="og:description" content="A könyvnyomtatást feltaláló Johannes Gutenberg nyomdájából kikerült bibliát árvereznek el hétfőn Hamburgban, a kétkötetes Biblia latináért egy- vagy akár kétmillió eurót is megadhatnak."/>
  </head>
  <body>
    <article>
      <h1>Csak 481 oldalas ez a könyv, de 660 000 000 forintért adhatják el holnap</h1>
      <address><time datetime="2019-11-24T10:03:00+00:00">24 Nov 2019, 10:03</time> by <a rel="author">MTI</a></address>
      <p>
        <b>A könyvnyomtatást feltaláló Johannes Gutenberg nyomdájából kikerült bibliát árvereznek el hétfőn Hamburgban, a kétkötetes Biblia latináért egy- vagy akár kétmillió eurót is megadhatnak.</b>
      </p>
      <p>Az árverésre kerülő bibliát Gutenberg utódai, Johannes Fust és Peter Schöffer készítették 1462-ben, még a feltaláló életében. A 481 lapból álló könyvet teljes egészben pergamenre nyomtatták, és Itáliában kapott színes és arany iniciálékat. Utolsó oldalára pirossal írták rá a készítők nevét és az előállítás dátumát, ami az első impresszum egy nyomtatott könyvben.</p>
      <figure>
        <img src="https://img2.hvg.hu/image.aspx?id=3814159d-773f-40cf-9700-6888d6a9ada8&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Ketterer Kunst</cite>
        </figcaption>
      </figure>
      <p>A Fust-Schöffer-féle bibliából kétszáz-kétszázötven készülhetett, mintegy kilencven maradt fenn, de legnagyobb részt töredékekben. Teljes egészében körülbelül húsz könyv van meg, és ezekből csak három található magántulajdonban, a többit könyvtárakban, levéltárakban őrzik. A most kalapács alá kerülő Biblia latina egy névtelenséget kérő családé.</p>
      <figure>
        <iframe src="https://www.youtube.com/embed/TA2_OcacVL4" width="640" height="360" data-service="Youtube" scrolling="no"/>
      </figure>
      <p>Az árverést szervező Ketterer Kunst aukciósház egymillió eurós leütési árral számol. Ennek duplájára taksálja az aukció eredményét Jan Graefe, a Münsteri Egyetem bibliamúzeumának szakértője, aki a KNA katolikus hírügynökségnek azt mondta, hogy a bibliát különösen értékessé teszi, hogy pergamenre nyomtatták, betűi pedig a középkori kézírást utánozzák. A szakértő szerint a legalább kétmillió eurós végösszeget egyetlen múzeum sem engedheti meg magának. De reménykedik abban, hogy az új tulajdonos nyilvánosan is bemutatja majd szerzeményét.</p>
    </article>
  </body>
</html>