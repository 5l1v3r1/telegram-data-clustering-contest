<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T10:08:00+00:00"/>
    <meta property="og:title" content="توافق اولیه فدراسیون فوتبال با برانکو برای هدایت تیم ملی"/>
    <meta property="og:description" content="ایرنا نوشت: پس از ۲ شکست تیم ملی ایران برابر بحرین و عراق و اوضاع نه چندان خوب تیم ملی فوتبال ایران در گروه سوم رقابت‌های مقدماتی جام جهانی ۲۰۲۲ قطر و انتخابی جام ملتهای آسیا ۲۰۲۳ چین، مسئولان فدراسیون فوتبال به بن‌بست برای همکاری با مارک ویلموتس رسیدند و به احتمال فراوان به زودی با این مربی بلژیکی قطع همکاری صورت خواهد گرفت."/>
  </head>
  <body>
    <article>
      <h1>توافق اولیه فدراسیون فوتبال با برانکو برای هدایت تیم ملی</h1>
      <address>
        <time datetime="2019-11-24T10:08:00+00:00">24 Nov 2019, 10:08</time>
      </address>
      <p>مسئولان فدراسیون فوتبال قرار است فردا نشستی را با سرمربی پیشین پرسپولیس برای پذیرفتن هدایت تیم ملی ایران برگزار کنند. گفته می‌شود توافقات اولیه مسئولان فدراسیون با سرمربی پیشین پرسپولیس حاصل شده است.</p>
      <p>ایرنا نوشت: پس از ۲ شکست تیم ملی ایران برابر بحرین و عراق و اوضاع نه چندان خوب تیم ملی فوتبال ایران در گروه سوم رقابت‌های مقدماتی جام جهانی ۲۰۲۲ قطر و انتخابی جام ملتهای آسیا ۲۰۲۳ چین، مسئولان فدراسیون فوتبال به بن‌بست برای همکاری با مارک ویلموتس رسیدند و به احتمال فراوان به زودی با این مربی بلژیکی قطع همکاری صورت خواهد گرفت.</p>
      <p>پس از بررسی‌های نهایی هم مسئولان فدراسیون فوتبال نتوانستند گزینه‌ای مناسب‌تر از برانکو ایوانکوویچ برای تیم ملی پیدا کنند.</p>
      <p>برانکو هم سابقه هدایت تیم ملی ایران و حضور در جام جهانی را دارد و هم در چند سال اخیر به عنوان سرمربی پرسپولیس فعالیت می‌کرده و از شرایط فوتبال ایران آگاهی کامل دارد.</p>
      <p>توافقات اولیه مسئولان فدراسیون با سرمربی پیشین پرسپولیس حاصل شده است. شرط اصلی برانکو برای قبول هدایت تیم ملی، دریافت مطالباتش از پرسپولیس بود که به او قول داده شده به زودی راهکار مناسب برای توافق او و باشگاه حاصل خواهد شد.</p>
      <p>قرار است فردا دوشنبه مسئولان فدراسیون فوتبال برای توافق نهایی با برانکو جلسه‌ای را برگزار کنند تا تصمیم‌گیری نهایی صورت بگیرد و در مورد جزئیات هم توافق حاصل شود. به احتمال فراوان این نشست در ترکیه برگزار خواهد شد.</p>
    </article>
  </body>
</html>