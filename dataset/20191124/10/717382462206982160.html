<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/meteo-di-fine-novembre-litalia-nella-morsa-del-maltempo-le-previsioni/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-24T10:25:19+00:00"/>
    <meta property="og:title" content="Meteo di fine novembre: l’Italia nella morsa del maltempo. Le previsioni"/>
    <meta property="og:description" content="E' una domenica da bollino rosso sull'Italia per quanto riguarda il meteo con temporali da nord a sud. Vediamo le previsione per la fine del mese di novembre."/>
  </head>
  <body>
    <article>
      <h1>Meteo di fine novembre: l’Italia nella morsa del maltempo. Le previsioni</h1>
      <address><time datetime="2019-11-24T10:25:19+00:00">24 Nov 2019, 10:25</time> by <a rel="author" href="https://amalfinotizie.it/author/redazione-campania/" target="_blank">Redazione Campania</a></address>
      <p>E’ una domenica da bollino rosso sull’Italia per quanto riguarda il meteo. Una profonda e bassa pressione di origine atlantica ha infatti portato temporali e piogge da Nord a Sud della nostra Penisola.</p>
      <p>Le zone più colpite dal maltempo sono il Piemonte e la Liguria dove è in atto una vera e propria alluvione. Piove intensamente anche tra basso Veneto, Lombardia orientale e Trentino Alto Adige mentre al Centro Italia il Lazio è la regione più colpita. Al Sud allerta Rossa in Calabria e criticità sulla Sicilia orientale.</p>
      <p>Come riporta iLMeteo.it, una residua circolazione ciclonica insisterà anche con l’inizio della Prossima settimana quando avremo ancora piogge sparse su alcune regioni d’Italia.</p>
      <figure>
        <img src="https://amalfinotizie.it/wp-content/uploads/2019/11/prossima-settimana-231119.jpg"/>
        <figcaption>Foto iLMeteo.it</figcaption>
      </figure>
      <p>Già dalla mattinata di domani,<b> lunedì 25 infatti</b>, si attarderanno alcuni rovesci sparsi sull’area adriatica del Centro specie tra il sud delle Marche, l’Abruzzo e il Molise. Ma altre piogge bagneranno la Sardegna e praticamente tutte le regioni meridionali.</p>
      <p>Le precipitazioni saranno meno intense ed abbondanti rispetto alle 24-48 ore precedenti e, con il passare delle ore, il quadro meteorologico andrà gradualmente migliorando e verso sera le piogge saranno in fase di esaurimento.</p>
      <p><b>Martedì 26</b> un provvidenziale seppur timido aumento della pressione garantirà condizioni di tempo decisamente più quieto con numerose occasioni per godere di schiarite assolate su gran parte del Paese.</p>
      <p>Tra <b>mercoledì 27 e giovedì 28</b> una nuova perturbazione si affaccerà all’Italia: il maltempo arriverà prima sul Nord Italia ma dalla serata andrà peggiorando anche sulla Sardegna e su gran parte delle aree tirreniche del Centro fino alla Campania.</p>
      <figure>
        <img src="https://amalfinotizie.it/wp-content/uploads/2018/10/pioggia-grandine-maltempo-amalfi.jpg"/>
      </figure>
      <p>Giovedì il quadro meteorologico tornerà a migliorare al Nord mentre rimarrà più grigio e piovoso su tutta l’area tirrenica con precipitazioni che colpiranno soprattutto il nord della Toscana, il Lazio, la Campania e i settori centro settentrionali della Calabria.</p>
      <p>La situazione rimarrà praticamente invariata anche per la giornata di venerdì 29 con una reiterata instabilità concentrata sul versante tirrenico ed una maggior tranquillità sul resto del Paese.</p>
      <p>In seguito, nel corso del successivo weekend, il movimento dell’anticiclone delle Azzorre dal cuore dell’Atlantico verso il nord Europa, potrebbe favorire la discesa di masse d’aria fredda verso l’Italia dove si andrebbe ad attivare un cambio generale della circolazione.</p>
    </article>
  </body>
</html>