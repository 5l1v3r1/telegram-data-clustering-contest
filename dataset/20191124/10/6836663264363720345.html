<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/volby-v-hongkongu-provazi-rekordni-ucast-a-klidny-prubeh-1364484"/>
    <meta property="og:site_name" content="E15.cz"/>
    <meta property="article:published_time" content="2019-11-24T10:43:00+00:00"/>
    <meta property="og:title" content="Volby v Hongkongu provází rekordní účast a klidný průběh"/>
    <meta property="og:description" content="Nebývale vysoký zájem provází místní volby v Hongkongu, které jsou považovány za test obliby správkyně Carrie Lamové. Její pozicí už téměř půl roku otřásají prodemokratické protesty. První výsledky se podle agentury Reuters dají očekávat před půlnocí místního času, tedy kolem 17 hodiny středoevropského času."/>
  </head>
  <body>
    <article>
      <h1>Volby v Hongkongu provází rekordní účast a klidný průběh</h1>
      <address><time datetime="2019-11-24T10:43:00+00:00">24 Nov 2019, 10:43</time> by <a rel="author">ČTK</a></address>
      <p>
        <b>Nebývale vysoký zájem provází místní volby v Hongkongu, které jsou považovány za test obliby správkyně Carrie Lamové. Její pozicí už téměř půl roku otřásají prodemokratické protesty. První výsledky se podle agentury Reuters dají očekávat před půlnocí místního času, tedy kolem 17 hodiny středoevropského času.</b>
      </p>
      <p>Do brzkého odpoledne přišlo volit řádově o desítky tisíc lidí více než před čtyřmi lety.</p>
      <p>V ulicích je vidět jen málo policistů, což odporuje předchozím zprávám, že ochránci pořádku budou střežit všechny volební místnosti a že do služby bude povoláno téměř všech 31 tisíc příslušníků policie, píše Reuters.</p>
      <p>„Je mi jedno, kdo získá více křesel za podmínky, že půjde o spravedlivé volby,“ řekl 39letý Peter Wong, který pracuje ve školství. „Vidíme, že obyvatelé Hongkongu touží po šanci dát najevo svůj názor,“ míní Jimmy Sham, jeden z vůdců protestního hnutí, kterého minulý měsíc na ulici zmlátili muži s kladivy a který je kandidátem Občanské fronty za lidská práva.</p>
      <related>
        <a href="https://www.e15.cz/zahranicni/ceske-svedectvi-z-hongkongske-polytechniky-driv-se-protestovalo-zpevem-ted-je-na-rade-chaos-1364470"/>
      </related>
      <p>V současné době převládají v místních radách politici naklonění centrální vládě v Pekingu. Propekingští kandidáti vyzvali voliče, aby je podpořili, a dali tak najevo nespokojenost s chaotickou situací ve městě, kterou způsobují opakované střety demonstrantů s policií.</p>
      <p>Prodemokratické síly naopak věří, že hongkongští voliči při hlasování projeví nespokojenost s vládou správkyně Carrie Lamové. Prodemokratický tábor tentokrát dbal na to, aby ve všech 452 volebních okrscích měl na rozdíl od minulého období svého uchazeče.</p>
      <p>Pokud nedělní hlasování přinese úspěch prodemokratických kandidátů, podpoří to požadavky demonstrantů, kteří varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <related>
        <a href="https://www.e15.cz/zahranicni/v-hongkongu-panuje-pred-nedelnimi-volbami-napjaty-klid-1364479"/>
      </related>
      <p>Prodemokratičtí kandidáti před hlasováním apelovali na občany, aby umožnili klidný průběh voleb. Hongkongská vláda totiž pohrozila, že hlasování pozastaví, pokud budou v ulicích pokračovat násilnosti a demonstranti budou blokovat dopravu.</p>
      <p>Volby, k nimž se přihlásilo rekordních 4,1 milionu voličů z celkových 7,4 milionu obyvatel Hongkongu, rozhodnou o obsazení 452 přímo volených křesel v 18 místních radách. Dalších 27 křesel je přidělováno zástupcům venkova.</p>
      <p>Agentura AP zaregistrovala, že mezi prvními voliči byl dnes významný představitel prodemokratického hnutí Joshua Wong, který chtěl původně kandidovat, ale hongkongská volební komise ho vyloučila. Podle úřadů podporuje nezávislost Hongkongu.</p>
      <related>
        <a href="https://www.e15.cz/zahranicni/obrazem-neklid-v-hongkongu-sili-boje-o-technickou-univerzitu-prinesly-mimoradne-drama-1364298"/>
      </related>
      <p>Terčem násilí se před volbami stali i propekingští kandidáti jako Junius Ho, kterého počátkem tohoto měsíce pobodal na ulici útočník s nožem. Aktivisté Hoa obviňují, že pomáhal zorganizovat útoky na demonstranty.</p>
      <p>Místní rady nemají příliš reálné moci; 117 radních má ale právo zasednout v 1200členné komisi, která volí správce Hongkongu. V té převažují přívrženci centrální čínské vlády.</p>
      <related>
        <h4>Související články</h4>
        <a href="https://www.e15.cz/zahranicni/ceske-svedectvi-z-hongkongske-polytechniky-driv-se-protestovalo-zpevem-ted-je-na-rade-chaos-1364470"/>
        <a href="https://www.e15.cz/zahranicni/spravkyne-hongkongu-lamova-oznamila-stazeni-navrhu-zakona-o-vydavani-podezrelych-do-ciny-1362056"/>
        <a href="https://www.e15.cz/zahranicni/prodemokraticti-demonstranti-opet-vysli-do-ulic-hongkongu-lamova-odvolala-setkani-s-cruzem-1363228"/>
        <a href="https://www.e15.cz/zahranicni/protesty-v-hongkongu-sili-policie-pouzila-slzny-plyn-1360301"/>
        <a href="https://www.e15.cz/zahranicni/protesty-v-hongkongu-neutuchaji-ochromily-dopravu-prohlednete-si-fotogalerii-1361206"/>
      </related>
    </article>
  </body>
</html>