<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549613.html/%D8%AF%D8%B1%D8%AE%D9%88%D8%A7%D8%B3%D8%AA-%D9%85%D8%AD%D8%B3%D9%86-%D9%87%D8%A7%D8%B4%D9%85%DB%8C-%D8%A7%D8%B2-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%AF%D8%B1%D8%A8%D8%A7%D8%B1%D9%87-%DA%A9%D9%85-%DA%A9%D8%A7%D8%B1%DB%8C-%D8%B4%D9%87%D8%B1%D8%AF%D8%A7%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T10:46:00+00:00"/>
    <meta property="og:title" content="درخواست محسن هاشمی از خبرنگاران درباره کم کاری شهرداری"/>
    <meta property="og:description" content="رئیس شورای شهر تهران گفت: شهردار قرار بود اسامی مقصران برف‌روبی هفته گذشته را به شورا اعلام کند، ولی تاکنون این موضوع محقق نشده است."/>
  </head>
  <body>
    <article>
      <h1>درخواست محسن هاشمی از خبرنگاران درباره کم کاری شهرداری</h1>
      <address>
        <time datetime="2019-11-24T10:46:00+00:00">24 Nov 2019, 10:46</time>
      </address>
      <p>رئیس شورای شهر تهران گفت: شهردار قرار بود اسامی مقصران برف‌روبی هفته گذشته را به شورا اعلام کند، ولی تاکنون این موضوع محقق نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محسن هاشمی رئیس شورای شهر تهران درحاشیه آغاز صحن شورای شهر در جمع خبرنگاران درباره جلسه هم‌اندیشی صبح امروز با شهردار تهران اظهار داشت: برنامه عملیاتی اولویت‌محور و تحقق‌پذیر از جمله مباحث مهم امروز در جلسه هم‌اندیشی بود که همه کمیسیون‌ها سه محور مهم را در این زمینه اعلام کردند، البته بیش از ده‌ها مورد برنامه هرکدام از کمیسیون‌ها داشتند که به دلیل کمبود وقت، بیان همه آنها محقق نشد. </p>
      <p>وی افزود: برنامه‌های عملیاتی اولویت‌محور براساس برنامه سوم در دو سال آینده و پیش‌روی شورای شهر به صورت کلی امروز مدنظر قرار گرفت و شهردار تهران نیز نظراتش را مطرح کرد.    رئیس شورای شهر تهران در پاسخ به اینکه شورای شهر درخواست کرده بود که شهرداری با خاطیان برف‌روبی در هفته گذشته برخورد کند، گفت: منتظر گزارش کتبی شهردار در این زمینه هستیم. حناچی گزارشی اعلام نکرده و قرار است مقصرین مربوطه معرفی شوند.    رئیس شورای شهر تهران گفت: از شما خبرنگاران درخواست دارم که این موضوع را از شهردار پیگیری کنید که چرا گزارش خاطیان برف‌روبی تاکنون به شورای شهر ارائه نشده است.    هاشمی در پاسخ به سؤال دیگری درباره گزارش کمیته ویژه حذف کلمه شهید از تابلوی برخی معابر تهران، خاطرنشان کرد: گزارش جالبی در این زمینه تهیه شده که سخنگوی شورای شهر به زودی آن را در صحن شورا ارائه می‌دهد و اینکه اخیراً این مسئله علی‌رغم آماده بودن ارائه نشده، تداخل در وضعیت اینترنت کشور بوده است.    امروز یکصد و هفتاد و هشتمین جلسه شورای شهر تهران برگزار می‌شود و مباحث مختلفی مورد بحث و گفت‌وگو قرار خواهد گرفت.   یک‌فوریت طرح الزام شهرداری تهران به پیگیری ثبت ملی میراث فرهنگی طبیعی توچال تهران، همچنین یک‌فوریت طرح اصلاح آئین‌نامه نامگذاری و تغییر نام معابر و اماکن عمومی شهر تهران از جمله مباحث جلسه امروز شورای شهر است.    بررسی طرح سیاست‌های اجرایی و الزامات تدوین لایحه بودجه سال 99 شهرداری تهران نیز در صورت فرصت بودن بررسی می شود.    همچنین قرار است تعدادی پرونده پلاک‌ثبتی از حیث باغ یا غیرباغ بودن نیز بررسی شود.    انتخاب 10 نفر اعضای شورای اسلامی شهر تهران جهت عضویت در شعب دهگانه کمیسیون ماده 100 قانون شهرداری‌ها و قرائت گزارش کمیسیون شهرسازی و معماری در این جلسه صورت خواهد گرفت.   منبع: فارس   انتهای پیام/</p>
    </article>
  </body>
</html>