<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996490_konservatorite_vuv_velikobritaniia_gubiat_podkrepa/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T10:36:00+00:00"/>
    <meta property="og:title" content="Консерваторите във Великобритания губят подкрепа, сочи ново проучване"/>
    <meta property="og:description" content="Очаква се след изборите премиерът Борис Джонсън да разполага със значително мнозинство и консерваторите да имат 349 места в Камарата на представителите, с 57 повече отколкото сега."/>
  </head>
  <body>
    <article>
      <h1>Консерваторите във Великобритания губят подкрепа, сочи ново проучване</h1>
      <address><time datetime="2019-11-24T10:36:00+00:00">24 Nov 2019, 10:36</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Британската Консервативна партия губи част от преднината си пред Лейбъристката партия, показа публикувано снощи проучване на "Делтапол", цитирано от "Ройтерс", предаде БТА.</p>
      <p>Малко преди насрочените за 12 декември избори подкрепата за консерваторите е 43%, което е спад с 2 на сто спрямо предишната седмица. Подкрепата за лейбъристите е 30 на сто и е без промени.</p>
      <p>Подкрепата за проевропейските Либерални демократи е нараснала с 5%, достигайки 16 процента, показва проучването.</p>
      <p>Очаква се след изборите премиерът Борис Джонсън да разполага със значително мнозинство, според проучване на фирмата за анализи "Дейтапраксис", цитирано от в. "Сънди таймс". Консерваторите вероятно ще получат 349 места в Камарата на представителите, с 57 повече отколкото в момента, показва създаден от фирмата модел. Лейбъристката партия може да очаква да загуби около 30 от депутатите си, оставайки с 213 места.</p>
      <p>Другата партия, която ще засили подкрепата си, е Шотландската национална партия, която ще си върне 14 места.</p>
      <p>Създаденият модел се основава на информацията от 270 000 разговора с избиратели, извършени от компанията за проучване на общественото мнение ЮГав.</p>
      <p>Британската Консервативна партия ще включи в предизборните си обещания ангажимент да внесе до края на годината за гласуване от парламента споразумението с ЕС за Брекзит, предаде "Ройтерс". Агенцията цитира откъс от речта на Борис Джонсън, която се очаква той да произнесе днес на представянето на програмата на бъдещото консервативно правителство, което ще бъде създадено в случай на изборна победа.</p>
    </article>
  </body>
</html>