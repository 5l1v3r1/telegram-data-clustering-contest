<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/andre-myhrer-atta-efter-forsta-aket-i-premiaren/"/>
    <meta property="og:site_name" content="DN.SE"/>
    <meta property="article:published_time" content="2019-11-24T10:32:01+00:00"/>
    <meta property="og:title" content="Topplaceringar för svenskar i Levi"/>
    <meta property="og:description" content="André Myhrer ligger på åttonde plats efter första åket när världscupen i slalom traditionsenligt drog i gång i finska Levi."/>
  </head>
  <body>
    <article>
      <h1>Topplaceringar för svenskar i Levi</h1>
      <address><time datetime="2019-11-24T10:32:01+00:00">24 Nov 2019, 10:32</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <p>
        <b>Frågan är vem som ska ta över efter suveräne österrikaren Marcel Hirscher. I slalom ser det ut att bli Henrik Kristoffersen som vann premiären i Levi. Men André Myhrer, femma, och sexan Kristoffer Jakobsen visade också klass.</b>
      </p>
      <p>Marcel Hirscher hann med att vinna slalomcupen sex gånger och den totala världscupen åtta gånger innan han vid 30 års ålder valde att avsluta karriären.</p>
      <p>Tronen står tom men åskådarna i Levi fick en liten fingervisning om att norrmannen Henrik Kristoffersen och fransmannen Clement Noel är åkare som kommer vara med och försöka ta över slalomkronan.</p>
      <p>Noel gjorde ett suveränt förstaåk och hade ledningen inför andra åket med 39 hundradelar före britten Dave Ryding.</p>
      <p>I andra åket var Kristoffersen vassare och tog därmed sin 19:e seger i världscupen.</p>
      <p><b>André Myhrer, som vann i Levi </b>för sju år sedan och var trea i fjol låg åtta efter första åket, en sekund efter Noel.</p>
      <p>Efter ett stabilt andraåk åkte svensken upp till plats fem, bara 34 hundradelar efter Kristoffersen.</p>
      <p>– Det ser ut att bli ett bredare podium än vi sett förut, säger Myhrer till SVT.</p>
      <p>36-årige <a href="https://www.dn.se/sport/nu-startar-myhrers-sista-satsning-och-vinterns-segerjakt/">Myhrer är inne på sin 17:e och sista säsong i världscupen</a> och har egentligen bara en målsättning när han nu åker på avskedsturné; att vinna två slalomtävlingar och komma upp i tio totalt under den långa karriären.</p>
      <p>Den här dagen räckte han inte riktigt till. </p>
      <p>Nästa chans att ta hem en seger får Myhrer om tre veckor när slalomtävlingen avgörs i Val-d'Isère.</p>
      <p>– Det kommer flera race, säger Myhrer. Jag var bara 34 hundradelar bakom, det är inte långt. </p>
      <p>Kristoffer Jakobsen som startade som nummer 51 gjorde en riktigt bra tävling, låg nummer 21 efter första åket och slutade sexa. Jakobsen fick sitta i ledarstolen fram till att André Myhrer åkte i mål och det under ett tag var två svenskar i topp.</p>
      <p><b>I andra åket var Jakobsen</b> snabbats av alla.</p>
      <p>– Det var skönt att sitta i ledarstolen och få sällskap av André, säger Jakobsen.</p>
      <p>Jakobsen, som ser ut att ha blivit kvitt sin fotskada, gjorde sitt bästa resultat i världscupen, han hade en tolfteplats i Levi som tidigare toppresultat.</p>
      <p>– Det hade inte kunnat bli en bättre start, det var jättekul, jag har fått bra träning. Branten räcker det att inte göra någonting, på platten kämpar jag faktiskt, säger 25-årige Jakobsen till SVT.</p>
      <p>Jacobsen får frågan vad nästa mål är, svaret kommer snabbt.</p>
      <p>– Pallen så klart.</p>
      <p>Alexis Pinturault, som vann storslalomspremiären i Sölden, är en av favoriterna att ta över sammanlagda världscupen efter Hirscher men fransmannen lyckades inte ta sig vidare till andra åket i Levis slalom.</p>
    </article>
  </body>
</html>