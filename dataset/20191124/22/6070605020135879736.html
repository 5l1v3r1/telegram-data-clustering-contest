<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Nadal-tornar-Espanya-sisena-Davis_0_2350564977.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T22:37:30+00:00"/>
    <meta property="og:title" content="Nadal fa tornar Espanya al cim amb la sisena Davis"/>
    <meta property="og:description" content="El manacorí guanya el punt decisiu després del triomf d’un emocionat Bautista"/>
  </head>
  <body>
    <article>
      <h1>Nadal fa tornar Espanya al cim amb la sisena Davis</h1>
      <h2>El manacorí guanya el punt decisiu després del triomf d’un emocionat Bautista</h2>
      <address>
        <time datetime="2019-11-24T22:37:30+00:00">24 Nov 2019, 22:37</time>
      </address>
      <p>La travessia del desert de l’equip espanyol de la Copa Davis ha estat llarga, però ahir es va acabar amb la sisena enciamera, que es resistia des del 2011, l’última final que va guanyar Rafael Nadal. El manacorí va culminar una setmana amb vuit victòries -cinc en individuals i tres en dobles- derrotant el jove canadenc Denis Shapovalov en el segon punt de la sèrie (3-6 i 6-7) després que Roberto Bautista Agut hagués avançat el combinat espanyol imposant-se a Felix Auger-Aliassime (6-7i 3-6), que disputava el seu primer partit del campionat. El castellonenc va decidir tornar a saltar a la pista tres dies després de la mort del seu pare, que va suposar la seva baixa momentània del torneig. Per a ell va ser l’ovació més sentida de la Caja Mágica<i>, </i>i no va poder contenir les llàgrimes després de la victòria.</p>
      <p>El nou format de la Davis, liderat per Gerard Piqué i amb seu a Madrid, era una data assenyalada per a l’equip espanyol, que ha pogut confiar la seva sort en el número u del món i, com gairebé sempre, treure’n profit. Les xifres parlen per si soles: el 2012 Espanya va perdre la seva última final contra la República Txeca sense el balear i va entrar en una crisi que va tenir el punt àlgid en el descens de categoria el 2013, un pou del qual no va sortir fins al 2016, ja amb Conchita Martínez a la capitania. Nadal s’havia desvinculat tots aquests anys de la Davis, i va tornar precisament per guanyar l’eliminatòria a Nova Delhi que va permetre el retorn al Grup Mundial. El 2017 no va participar en la derrota a quarts de final contra la Sèrbia de Novak Djokovic i es va lesionar a les semifinals de l’any passat contra França, que es va imposar a l’equip que ja comandava el català Sergi Bruguera. La recepta era clara.</p>
      <p>Espanya va fer el més difícil, que era guanyar la Gran Bretanya a les semifinals amb mancances. Sense Bautista i amb Pablo Carreño lesionat, Feliciano López va assumir el primer partit d’individuals i el de dobles davant dos experts en la matèria com Jamie Murray i Neal Skupski. Però Nadal es va multiplicar i va fer possible el pas a la final, que va resultar més còmoda per al combinat espanyol. Els errors d’Auger-Aliassime al <i>tie-break</i> del primer set van deixar amb avantatge Bautista, que va aconseguir tancar el partit amb solvència a la segona mànega. Compromès fins i tot amb els enfrontaments que no disputa directament, Nadal va abandonar puntualment el seu escalfament per donar instruccions a Bruguera abans de començar el segon set.</p>
      <p>Ja al seu torn, el manacorí va posar límits a l’atreviment del talentós Shapovalov, un altre dels grans protagonistes d’aquesta Copa Davis. El canadenc va mostrar la seva polivalència, combinant cops guanyadors des del fons de la pista amb acostaments exitosos a la xarxa. Shapovalov va aconseguir mantenir la majoria dels seus serveis, però un trencament al primer set i un <i>tie-break</i> molt ajustat en què va salvar un punt de partit van acabar amb les seves opcions de donar la sorpresa i portar l’eliminatòria als dobles. Tanmateix, l’èxit de Canadà pel sol fet de ser finalista queda per a la història, perquè no havia arribat mai tan lluny.</p>
      <h3>Primera Davis a Madrid</h3>
      <p>La sisena Davis per a Espanya ha estat la cinquena guanyada en territori espanyol: s’afegeix a les del 2000 i 2009 al Palau Sant Jordi de Barcelona i a les del 2004 i el 2011 a La Cartuja de Sevilla. L’única a domicili va ser la del 2008 a Mar del Plata, contra l’Argentina de David Nalbandián i Juan Martín del Potro, especialment meritòria per l’absència de Nadal. La d’ahir va ser, però, la primera victòria en la primera final que Espanya disputava a la capital de l’Estat. Felip VI va presidir l’esdeveniment des de la tribuna al costat del ministre de Cultura i Esports, José Guirao, ubicat a la dreta de Piqué, primer, i de Shakira, després. El central del Barça va haver de sentir com des de la graderia li recordaven la nacionalitat espanyola, mentre que el monarca rebia reconeixements en forma de “<i> Viva el rey</i> ” i aplaudiments quan va presidir l’entrega de premis.</p>
      <p>Els jugadors espanyols van destacar el plus de jugar a casa i Nadal va qualificar de “vital” el suport dels aficionats. “No hi ha escenari més adequat per tornar a aixecar aquesta copa”, va afirmar el manacorí, venerat pel públic madrileny. Amb l’enèsima queixalada de Nadal a un trofeu -aquesta vegada en un torneig d’equip que s’ha carregat a l’esquena-, culmina la Davis de Piqué, no exempta de controvèrsia pels horaris intempestius. L’edició del 2020, però, està assegurada per al futbolista. Si els esdeveniments segueixen el curs dels últims anys, l’èxit espanyol dependrà de si Bruguera convenç el millor tenista del món.</p>
    </article>
  </body>
</html>