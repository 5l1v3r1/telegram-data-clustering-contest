<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_25/i-cimeli-hitler-vanno-asta-li-compra-uomo-d-affari-libanese-li-dona-un-istituzione-ebraica-018356f4-0f8f-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="I cimeli di Hitler vanno all'asta: li compra un uomo d'affari libanese e li dona a un'istituzione ebraica"/>
    <meta property="og:description" content="Abdallah Chatila ha raccontato di averlo fatto «per evitare che finissero nelle mani sbagliate». La sua iniziativa ha commosso il rabbino Menachem Margolin: «Il suo è stato un gesto nobile. A gennaio riceverà un premio ad Auschwitz»"/>
  </head>
  <body>
    <article>
      <h1>I cimeli di Hitler vanno all'asta: li compra un uomo d'affari libanese e li dona a un'istituzione ebraica</h1>
      <h2>Abdallah Chatila ha raccontato di averlo fatto «per evitare che finissero nelle mani sbagliate». La sua iniziativa ha commosso il rabbino Menachem Margolin: «Il suo è stato un gesto nobile. A gennaio riceverà un premio ad Auschwitz»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Silvia Morosi</a></address>
      <p>Un cappello a cilindro di Hitler, la macchina da scrivere del Führer, il porta-sigari di Hermann Göring, un abito da cocktail nero indossato da Eva Braun, una preziosa versione argentata del Mein Kampf, con aquila e svastica <a href="https://www.corriere.it/esteri/15_dicembre_02/mein-kampf-torna-librerie-tedesche-prima-volta-seconda-guerra-mondiale-209e51a8-9903-11e5-85fc-901829b3a7ed.shtml">(qui la storia del saggio):</a> sono alcuni degli 800 pezzi (147 specificatamente legati al nazismo e a Heinrich Himmler e Rudolf Hess, ndr) che sono andati all'asta il 20 novembre scorso da <a href="https://www.dw.com/en/nazi-memorabilia-sold-at-controversial-auction-in-germany/a-51336705">Hermann Historica</a>, a Grasbrunn, vicino a Monaco. La vendita che aveva destato numerose polemiche ha avuto un esito imprevisto: l'acquirente dei cimeli, infatti, è un uomo d'affari libanese residente in Svizzera, determinato a impedire che quegli oggetti finissero «in mani sbagliate». «Volevo comprare questi oggetti in modo che non fossero usati per scopi di propaganda neonazista. Il mio approccio è totalmente apolitico e neutrale».</p>
      <h4>Un gesto spinto da «un senso di umanità»</h4>
      <p>Abdallah Chatila, questo il suo nome, <a href="https://www.bbc.com/news/world-europe-50544236">come riporta la Bbc</a>, riceve ora grandi onori sulla stampa israeliana dopo che ha annunciato di aver consegnato gratuitamente quegli oggetti (costatigli 600 mila euro) all'istituzione ebraica Keren ha-Yesod, affinché ne faccia «l'uso più opportuno, come esporli in un museo» e di essere stato — aggiunge 24heures — spinto semplicemente da «<a href="https://www.24heures.ch/lematindimanche/accueil/j-achete-chapeau-hitler-eviter-propagande/story/18740854">un senso di umanità</a>». Le sue azioni sono state elogiate da diversi gruppi ebraici come l'Associazione ebraica europea (EJA), che aveva affermato che gli oggetti all'asta avevano scarso valore storico e «sarebbero stati acquistati da persone che glorificavano il nazismo», <a href="https://www.timesofisrael.com/lebanese-magnate-buys-up-hitler-items-at-auction-donates-to-israeli-group/">come riporta il Times of Israel. </a>Nato a Beirut nel 1974 da una famiglia di gioiellieri cristiani,<a href="https://www.lematin.ch/monde/genevois-debourse-600-000-francs-objets-hitler/story/12384740"> Chatila è una delle 300 persone più ricche della Svizzera</a>. Queste reliquie — ha spiegato — «dovrebbero essere bruciate», ma «gli storici pensano che debbano essere conservati per la memoria collettiva».</p>
      <h4>«Un gesto nobile e commovente»</h4>
      <p>La sua iniziativa ha commosso il rabbino Menachem Margolin, presidente della associazione dei rabbini europei, che nei giorni scorsi aveva lanciato un appello in extremis per impedire lo svolgimento dell'asta. «Il suo è stato un gesto nobile e commovente, in un mondo così cinico. Il nostro apprezzamento verso di lui non conosce limiti». E ha aggiunto: «Chatila si unirà a una visita di 100 parlamentari europei al campo di sterminio di Auschwitz a gennaio, dove riceverà un premio».</p>
      <h4>L'asta delle polemiche: «Una perversa mancanza di gusto»</h4>
      <p>Solo pochi giorni fa, Margolin aveva scritto una lettera alla casa d'aste: «Su certe cose non si può semplicemente fare affari. Trovo l'iniziativa una perversa mancanza di gusto». Nella missiva aveva anche chiesto che le autorità tedesche obbligassero le case d’asta a rivelare i nomi degli acquirenti di oggetti nazisti in modo «da essere inseriti in un elenco governativo di persone da monitorare». Il responsabile della casa d'aste, Bernhard Pacher, si era a sua volta difeso sostenendo che «gran parte dei clienti che comprano da noi sono musei, collezioni statali e collezionisti privati che si confrontano sul tema con scrupolo». E sulla vendita aveva ricordato: «Non ci aspettavamo tanti clienti via internet e in sala», dove erano presenti circa 50 persone.</p>
    </article>
  </body>
</html>