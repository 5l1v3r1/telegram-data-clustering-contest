<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549808.html/%D9%86%DA%A9%D8%A7%D8%AA%DB%8C-%DA%A9%D9%87-%D8%AF%D8%B1-%D8%B1%D9%88%D8%B2-%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%A8%D8%A7%DB%8C%D8%AF-%D8%A2%D9%88%DB%8C%D8%B2%D9%87-%DA%AF%D9%88%D8%B4%D8%AA%D8%A7%D9%86-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T22:53:00+00:00"/>
    <meta property="og:title" content="نکاتی که در روز‌های آلوده باید آویزه گوشتان کنید"/>
    <meta property="og:description" content="بهترین راهکار هنگام آلودگی هوا کاهش زمان مواجهه با ریزگردهاست همچنین با مصرف برخی مواد غذایی می‌توان اثرهای مخرب ریزگردها را به حداقل رساند."/>
  </head>
  <body>
    <article>
      <h1>نکاتی که در روز‌های آلوده باید آویزه گوشتان کنید</h1>
      <address>
        <time datetime="2019-11-24T22:53:00+00:00">24 Nov 2019, 22:53</time>
      </address>
      <p>بهترین راهکار هنگام آلودگی هوا کاهش زمان مواجهه با ریزگردهاست همچنین با مصرف برخی مواد غذایی می‌توان اثرهای مخرب ریزگردها را به حداقل رساند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ فصل پاییز است و صدای خش خش برگ‌های درختان به گوش می‌رسد، قدم زدن در هوای پاییز بسیار لذت بخش است البته اگر این هوا مجالی برای تنفس باقی بگذارد؛ زیرا با سرد شدن هوا، آلودگی هوا مهمان ناخوانده‌ای است که مشکلات بسیاری را برای همه افراد به ویژه بیماران قلبی و تنفسی ایجاد می‌کند.</p>
      <h3>دور این مواد غذایی را در روز‌های آلوده خط بکشید</h3>
      <p>نرگس جوزدانی متخصص تغذیه و رژیم درمانی در گفت‌وگو با خبرنگار <a href="https://yjc.ir/fa/list/7/158">حوزه </a><a href="https://www.yjc.ir/fa/sicence/161">کلینیک</a>  درباره مواد غذایی که مصرف آن‌ها در روز‌های آلوده ممنوع است، اظهار کرد: افراد باید در روز‌های آلوده مصرف مواد غذایی چرب مانند: گوشت‌های چرب، لبنیات پرچرب و غذا‌های سرخ‌کرده را محدود کنند، زیرا چربی یکی از محل‌های ذخیره انواع سموم در بدن است.</p>
      <p>او بیان کرد: اشخاص باید در روز‌های آلوده گوشت گوسفندی و گوساله را از رژیم غذایی خود حذف و گوشت‌هایی مانند سینه مرغ، بوقلمون و ماهی را جایگزین آنها کنند؛ گوشت ماهی به علت داشتن اسید چرب امگا ۳ خاصیت آنتی‌اکسیدانی دارد و از تخریب غشای سلولی و وارد شدن مواد سمی به درون سلول جلوگیری می‌کند.</p>
      <p> </p>
      <p>این متخصص تغذیه و رژیم درمانی افزود: افراد باید در روز‌های آلوده مایعات و از جمله شیر بدون چربی یا کم‌چرب را بیشتر مصرف کنند. آنها همچنین باید استفاده از میوه‌ها و سبزی‌ها را افزایش دهند، میوه‌ها و سبزی‌ها به علت داشتن ویتامین C خاصیت آنتی‌اکسیدانی دارد و از عوارض آلودگی هوا بر بدن پیشگیری می‌کنند.</p>
      <p>جوزدانی تأکید کرد: افراد در روز‌های آلوده باید در وعده‌های اصلی و میان‌وعده‌های خود، میوه و سبزی تازه را بگنجانند. برای این منظور آنها می‌توانند در وعده ناهار خود در کنار غذای اصلی سالاد به همراه لیمو‌ترش تازه را میل کنند.</p>
      <p>او تصریح کرد: گروه‌های در معرض خطر مانند کودکان، <a href="https://www.yjc.ir/fa/news/7032051/%D9%85%D8%B4%DA%A9%D9%84%D8%A7%D8%AA-%D8%AF%D9%88%D8%B1%D8%A7%D9%86-%D8%B3%D8%A7%D9%84%D9%85%D9%86%D8%AF%DB%8C-%D9%88-%D8%AC%D9%85%D8%B9%DB%8C%D8%AA-%D9%BE%DB%8C%D8%B1-%D8%A7%DB%8C%D8%B1%D8%A7%D9%86-%DA%A9%D8%B4%D9%88%D8%B1-%D8%AC%D9%88%D8%A7%D9%86-%D8%A7%DB%8C%D8%B1%D8%A7%D9%86-%D8%A8%D8%A7-%D8%B4%DB%8C%D8%A8-%D8%AA%D9%86%D8%AF-%D8%AF%D8%B1-%D8%AD%D8%A7%D9%84-%D9%BE%DB%8C%D8%B1-%D8%B4%D8%AF%D9%86-%D8%A7%D8%B3%D8%AA">سالمندان</a>، بیماران قلبی و ریوی و زنان باردار و شیرده بهتر است در روز‌های آلوده یک وعده غذای اصلی خود (ناهار یا شام) را به سبزی‌ها اختصاص دهند؛ به طور مثال آنها می‌توانند خوراک، آش یا سوپ حاوی سبزی در وعده ناهار یا شام خود بخورند.</p>
      <p>این متخصص تغذیه و رژیم درمانی گفت: از میوه‌های مناسب برای روز‌های آلوده می‌توان به لیموشیرین، پرتقال، نارنگی، گریپ‌فروت و آووکادو اشاره کرد. مصرف کدو حلوایی به علت داشتن ویتامین C و زیتون به علت دارا بودن ویتامین E هم در روز‌های آلوده پیشنهاد می‌شود.</p>
      <p>جوزدانی اظهار کرد: از روغن‌های مفید در روز‌های آلوده می‌توان به زیتون، کلزا و کنجد به علت داشتن خاصیت آنتی‌اکسیدانی اشاره کرد. افراد همچنین می‌توانند در این روز‌ها از انواع مغز‌های خام در رژیم غذایی خود استفاده کنند. مصرف ماهی‌های دریای آزاد و روغن ماهی هم از دیگر گزینه‌های غذایی مفید در روز‌های آلوده است.</p>
      <p> </p>
      <p>او یادآوری کرد: <a href="https://www.yjc.ir/fa/news/7147991/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%DA%86%D9%87-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D8%B1%DB%8C%D9%87%E2%80%8C%D9%87%D8%A7%DB%8C-%D8%A7%D9%86%D8%B3%D8%A7%D9%86-%D8%AF%D8%A7%D8%B1%D8%AF">آلودگی هوا</a>، ریزگرد‌ها و ترکیبات سمی که از طریق ریه‌ها وارد بدن می‌شوند، می‌توانند به سول‌های بدن آسیب بزنند، روی غشای سلولی اثر بگذرانند و مرگ سلولی را به دنبال داشته باشند. حجم بالای ریزگرد‌ها و مواد سمی برای بیماران قلبی و ریوی مشکلاتی مانند تنگی نفس را ایجاد می‌کند.</p>
      <p>همچنین در ادامه مرتضی فلاح پور فوق تخصص آلرژی و ایمونولوژی بالینی و عضو هیئت علمی دانشگاه علوم پزشکی ایران در گفت‌وگو با خبرنگار <a href="https://yjc.ir/fa/list/7/158">حوزه </a><a href="https://www.yjc.ir/fa/sicence/161">کلینیک</a> <a href="https://www.yjc.ir/fa/sicence">گروه علمی پزشکی باشگاه خبرنگاران جوان</a><a href="https://www.yjc.ir/fa/sicence">، </a>درباره اندازه ریزگرد‌ها اظهار کرد: ذرات زیر ۱۰ میکرون را ریزگرد تلقی می‌کنند البته ریزگرد‌ها می‌توانند در اندازه‌های کوچکتر مانند پنج و ۲.۵ میکرون موجود باشند. هر چه ریزگرد‌ها کوچکتر باشند قابلیت نفوذ بیشتری دارند.</p>
      <p>او بیان کرد: منشاء ریزگردها می‌تواند آلودگی‌های شیمیایی، فلزات یا ارگانیسم‌ها باشد همچنین ریزگردها می‌توانند منشاء کشاورزی داشته باشند به طور مثال وقتی کشاورزان گندم و برنج را درو می‌کنند، پس از درو زمین آن را آتش می‌زنند تا بتوانند زمین را برای سال آینده آماده کنند، بنابراین این سوزاندن می‌تواند ریزگرد‌هایی را ایجاد کند. اشخاصی هم که در معادن، کارخانه‌های سیمان یا انبار‌های سیلو مشغول به کار هستند، در معرض ریزگرد‌ها قرار دارند که جنس این ریزگرد‌ها با هم متفاوت است.</p>
      <p> </p>
      <p>فلاح پور افزود: به طور کلی ریزگرد‌ها می‌توانند بیماری‌های چشمی، پوستی و تنفسی را ایجاد کنند. اگر ریزگرد بزرگ باشد می‌تواند در بینی و سینوس‌ها گیر کند و <a href="https://www.yjc.ir/fa/news/6920720/%D8%B3%DB%8C%D9%86%D9%88%D8%B2%DB%8C%D8%AA-%D8%A7%D8%B2-%D8%B9%D9%84%D8%A7%D8%A6%D9%85-%D9%88-%D8%AF%D9%84%D8%A7%DB%8C%D9%84-%D8%A7%D8%A8%D8%AA%D9%84%D8%A7-%D8%AA%D8%A7-%D8%B1%D8%A7%D9%87%DA%A9%D8%A7%D8%B1%D9%87%D8%A7%DB%8C-%D8%B7%D8%A8-%D8%B3%D9%86%D8%AA%DB%8C-%D8%A8%D8%B1%D8%A7%DB%8C-%D8%AF%D8%B1%D9%85%D8%A7%D9%86">سینوزیت</a>، التهاب حلق و بینی را موجب شود همچنین در صورتی که ریزگرد کوچکتر باشد، می‌تواند به راه‌های هوایی تحتانی نفوذ پیدا کند و درگیری برونش‌ها و بیماری برونشیت را به همراه داشته باشد. این ریزگرد می‌تواند در نهایت وارد راه‌های هوایی انتهایی شود و بیماری آمفیزم ریوی را ایجاد کند.</p>
      <p>این فوق تخصص آلرژی و ایمونولوژی بالینی تاکید کرد: تاثیر ریزگرد‌ها در فصول گرم با فصول سرد سال متفاوت است. اگر فردی بیماری زمینه‌ای ریوی، قلبی، چشمی و سینوزیت داشته باشد، در مواجهه با ریزگرد‌ها علائمش تشدید می‌شود.</p>
      <h3>کاهش زمان مواجهه با ریزگرد‌ها بهترین راهکار برای گروه‌های حساس جامعه</h3>
      <p>او تصریح کرد: کاهش زمان مواجهه با ریزگرد‌ها بهترین راهکار برای گروه‌های حساس جامعه است، بنابراین افراد در معرض خطر باید تا حد امکان در روز‌های آلوده به فضای آزاد نروند و اگر مجبور شدند در فضای آزاد تردد کنند مدت زمان مواجهه را به حداقل برسانند. هر فردی در هر دقیقه انجام فعالیت عادی چهار تا ۶ لیتر هوا وارد دستگاه تنفسی خود می‌کند بنابراین با انجام فعالیت‌های سنگین و ورزش هوای بیشتری به دستگاه تنفسی شخص وارد می‌شود.</p>
      <p>فلاح پور گفت: افراد در روز‌های آلوده باید از <a href="https://www.yjc.ir/fa/news/7138525/%D9%85%D8%A7%D8%B3%DA%A9%E2%80%8C%D9%87%D8%A7%DB%8C-%D9%81%DB%8C%D9%84%D8%AA%D8%B1%D8%AF%D8%A7%D8%B1-%D9%85%D9%86%D8%A7%D8%B3%D8%A8-%D8%A8%D8%B1%D8%A7%DB%8C-%D9%87%D9%88%D8%A7%DB%8C-%D8%A2%D9%84%D9%88%D8%AF%D9%87">ماسک‌</a>های مناسب و با کیفیت و عینک برای محافظت از چشم‌های خود استفاده کنند همچنین اشخاص باید سعی کنند که در معرض باد قرار نگیرند.</p>
      <p> </p>
      <p>او یادآوری کرد: مصرف شیر در روز‌های آلوده می‌تواند مفید باشد، زیرا شیر برخی از یون‌ها و ذراتی را که از جنس یونیک هستند، به خود جذب می‌کند. مصرف میوه‌ها که سرشار از آنتی اکسیدان‌ها هستند و نوشیدن مایعات مانند آب به مقدار کافی از دیگر راهکار‌های موثر برای کاهش اثر‌های آلودگی هواست.</p>
      <p>منبع: باشگاه خبرنگاران جوان</p>
      <p>انتهای پیام/</p>
    </article>
  </body>
</html>