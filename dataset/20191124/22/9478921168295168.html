<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/chania/chania-systathike-i-protovoylia-kritis-enantia-stis-exoryxeis-ydrogonanthrakon/"/>
    <meta property="og:site_name" content="ert.gr"/>
    <meta property="article:published_time" content="2019-11-24T22:53:21+00:00"/>
    <meta property="og:title" content="Χανιά: Συστάθηκε η “Πρωτοβουλία Κρήτης ενάντια στις εξορύξεις υδρογονανθράκων”"/>
    <meta property="og:description" content="“Πρωτοβουλία Κρήτης ενάντια στις εξορύξεις υδρογονανθράκων” ονομάζεται η κίνηση που συστάθηκε πρόσφατα με τη συμμετοχή πολιτών από όλη την Κρήτη, προκειμένου όπως τονίζεται στην πρώτη της ανακοίνωση, να συμπληρώσει το χάρτη της αντίστασης που έχει αρχίσει να σχηματίζεται από αντίστοιχες Πρωτοβουλίες κατά των εξορύξεων υδρογονανθράκων σε όλη την Ελλάδα. Όπως επισημαίνεται στην ανακοίνωση στο επόμενο χρονικό διάστημα η πρωτοβουλία θα ξεκινήσει ενημερωτικές δράσεις. Η εποχή του πετρελαίου φτάνει στο τέλος της. Τι προτιμάμε, μια Κρήτη υπόδειγμα ανάπτυξης εναλλακτικών μορφών τουρισμού και με ένα βιώσιμο αύριο ή μια Κρήτη βορά των πετρελαϊκών κολοσσών;» καταλήγει η ανακοίνωση.Ολόκληρη η ανακοίνωση της Πρωτοβουλίας «Μετά από σειρά συναντήσεων στις οποίες συμμετείχαν άτομα από όλη την Κρήτη, αποφασίστηκε να δημιουργηθεί η “Πρωτοβουλία Κρήτης ενάντια στις εξορύξεις υδρογονανθράκων”. Η πρωτοβουλία αυτή έρχεται να συμπληρώσει το χάρτη της αντίστασης που έχει αρχίσει να σχηματίζεται από αντίστοιχες Πρωτοβουλίες κατά των…"/>
  </head>
  <body>
    <article>
      <h1>Χανιά: Συστάθηκε η “Πρωτοβουλία Κρήτης ενάντια στις εξορύξεις υδρογονανθράκων”</h1>
      <address><time datetime="2019-11-24T22:53:21+00:00">24 Nov 2019, 22:53</time> by <a rel="author">Σοφία Θεοδωράκη</a></address>
      <p>“Πρωτοβουλία Κρήτης ενάντια στις εξορύξεις υδρογονανθράκων” ονομάζεται η κίνηση που συστάθηκε πρόσφατα με τη συμμετοχή πολιτών από όλη την Κρήτη, προκειμένου όπως τονίζεται στην πρώτη της ανακοίνωση, να συμπληρώσει το χάρτη της αντίστασης που έχει αρχίσει να σχηματίζεται από αντίστοιχες Πρωτοβουλίες κατά των εξορύξεων υδρογονανθράκων σε όλη την Ελλάδα. Όπως επισημαίνεται στην ανακοίνωση στο επόμενο χρονικό διάστημα η πρωτοβουλία θα ξεκινήσει ενημερωτικές δράσεις. Η εποχή του πετρελαίου φτάνει στο τέλος της. Τι προτιμάμε, μια Κρήτη υπόδειγμα ανάπτυξης εναλλακτικών μορφών τουρισμού και με ένα βιώσιμο αύριο ή μια Κρήτη βορά των πετρελαϊκών κολοσσών;» καταλήγει η ανακοίνωση.<br/><b>Ολόκληρη η ανακοίνωση της Πρωτοβουλίας</b><br/>«Μετά από σειρά συναντήσεων στις οποίες συμμετείχαν άτομα από όλη την Κρήτη, αποφασίστηκε να δημιουργηθεί η “Πρωτοβουλία Κρήτης ενάντια στις εξορύξεις υδρογονανθράκων”. Η πρωτοβουλία αυτή έρχεται να συμπληρώσει το χάρτη της αντίστασης που έχει αρχίσει να σχηματίζεται από αντίστοιχες Πρωτοβουλίες κατά των εξορύξεων υδρογονανθράκων σε όλη την Ελλάδα.<br/>Διαφωνούμε κατηγορηματικά με όλες τις συμβάσεις που ήδη υπέγραψε το ελληνικό κράτος με πετρελαϊκές πολυεθνικές εταιρείες, όσο και με τις συμφωνίες που στοχεύει να κλείσει. Στην περιοχή μας συγκεκριμένα, οι θάλασσες της Δυτικής και Νοτιοδυτικής Κρήτης παραχωρήθηκαν με νόμο του κράτους στην κοινοπραξία EXXON MOBIL, TOTAL και ΕΛ.ΠΕ. Παράλληλα βρίσκεται ήδη σε εξέλιξη διεθνής διαγωνισμός για την παραχώρηση δικαιώματος έρευνας και εξόρυξης υδρογονανθράκων για επιπλέον περιοχές και μεταξύ αυτών είναι το υπόλοιπο Λιβυκό πέλαγος.<br/>Οι λόγοι της αντίθεσής μας είναι πολλοί και σημαντικοί και βασίζονται στη διεθνή εμπειρία. Επιγραμματικά επισημαίνουμε:</p>
      <figure>
        <img src="https://www.ert.gr/wp-content/uploads/2019/11/afisa-eksorykseis.jpg"/>
      </figure>
      <p>• Καταστροφικές επιπτώσεις στο θαλάσσιο οικοσύστημα της νότιας Κρήτης (από τους ηχοβολισμούς) και πιθανή αύξηση της σεισμικότητας στην περιοχή (από τις δοκιμαστικές γεωτρήσεις) κατά τη διαδικασία των ερευνών για εκμεταλλεύσιμα κοιτάσματα.<br/>• Αν προχωρήσουν οι εκμεταλλεύσεις, είναι θέμα χρόνου η ρύπανση αέρα, θάλασσας και ακτών, με πιθανό σοβαρό αντίκτυπο στην υγεία των κατοίκων, απλά και μόνο από τα πολλά αναπόφευκτα μικρά ατυχήματα και διαρροές πετρελαιοειδών, είτε από τις πλατφόρμες άντλησης είτε από τα πλοία μεταφοράς. Το γεγονός αυτό, σε συνδυασμό με την αλλοίωση του τοπίου και της φυσιογνωμίας της περιοχής, θα οδηγήσει σε κατάρρευση των τουριστικών και αλιευτικών δραστηριοτήτων στη νότια Κρήτη, με ό,τι αυτό συνεπάγεται για την τοπική οικονομία και κοινωνία. Στο ακόμα χειρότερο σενάριο, στην περίπτωση ατυχήματος που θα δημιουργήσει τεράστια πετρελαιοκηλίδα, η καταστροφή, αντί για σταδιακή, θα είναι άμεση και ανυπολόγιστη.<br/>• Από πλευράς κυβερνήσεων και πετρελαϊκών εταιριών υπάρχει συστηματική αποσιώπηση των επιπτώσεων των εξορύξεων υδρογονανθράκων στο φυσικό περιβάλλον και στις τοπικές κοινωνίες, ενώ αναφέρονται εξωπραγματικά κέρδη για το ελληνικό δημόσιο. Στην πραγματικότητα, τα κέρδη θα είναι από ελάχιστα έως μηδαμινά ή ανύπαρκτα. Παράλληλα, ο σχεδιασμός των υποθαλάσσιων εξορύξεων εμπλέκει τη χώρα μας σε επικίνδυνα γεωπολιτικά παιχνίδια που θα μπορούσαν να οδηγήσουν ακόμα και σε πόλεμο.<br/><b>Θα ξεκινήσουμε άμεσα ενημερωτικές δράσεις στην Κρήτη όπου θα αναπτύσσουμε τα παραπάνω και ακόμη περισσότερα.<br/>Η εποχή του πετρελαίου φτάνει στο τέλος της.Τι προτιμάμε, μια Κρήτη υπόδειγμα ανάπτυξης εναλλακτικών μορφών τουρισμού και με ένα βιώσιμο αύριο ή μια Κρήτη βορά των πετρελαϊκών κολοσσών;»</b></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/chania/chania-katastrafike-oloscheros-i-kafeteria-poy-pire-fotia-sto-kentro-tis-polis/"/>
        <a href="https://www.ert.gr/perifereiakoi-stathmoi/chania/chania-dyo-syllipseis-gia-katochi-exi-kilon-kannavis/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/paroysia-paylopoyloy-oi-ekdiloseis-gia-tin-enosi-tis-kritis/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/pano-apo-60-ekat-epivates-diakinithikan-sta-aerodromia-anodika-kinithikan-chania-irakleio/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/chania-kinitopoiiseis-apo-toys-foitites-photo-video/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/se-katastasi-ektaktis-anagkis-politikis-prostasias-i-perifereiaki-enotita-chanion/"/>
      </related>
    </article>
  </body>
</html>