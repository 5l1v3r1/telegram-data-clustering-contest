<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-13/liberalii-oradeni-au-salutat-cu-aplauze-dar-fara-sampanie-victoria-lui-iohannis-deputatul-cupsa-a-spus-ca-scorul-pnl-psd-e-4-0-iar-vicele-malan-ca-trimful-obliga-153023.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T22:30:00+00:00"/>
    <meta property="og:title" content="Liberalii au salutat cu aplauze, dar fără şampanie, victoria lui Iohannis. Cupşa a spus că scorul PNL-PSD e 4-0, iar Mălan că triumful obligă (FOTO / VIDEO)"/>
    <meta property="og:description" content="Peste 100 de membri ai PNL Bihor au aşteptat la sediul organizaţiei închiderea urnelor, primind vestea victoriei cu bucurie, însă fără euforie. În lipsa primarului Ilie Bolojan, plecat la Bucureşti cu treabă, ritualul declaraţiilor l-au executat ceilalţi lideri judeţeni, cei doi viceprimari ai Oradiei şi parlamentarii, care au spus că scorul de peste 65% este cel aşteptat, dar că sunt dezamăgiţi de faptul că în judeţ şefii UDMR i-au îndemnat pe cetăţeni să nu voteze. „Nu-i normal”, a spus Florica Cherecheş."/>
  </head>
  <body>
    <article>
      <h1>Liberalii au salutat cu aplauze, dar fără şampanie, victoria lui Iohannis. Cupşa a spus că scorul PNL-PSD e 4-0, iar Mălan că triumful obligă (FOTO / VIDEO)</h1>
      <address><time datetime="2019-11-24T22:30:00+00:00">24 Nov 2019, 22:30</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_31.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_32.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_33.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_34.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_35.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_36.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/alegeri-turul-2-la-sediul-PNL-24112019_37.JPG"/>
        </figure>
      </slideshow>
      <p>
        <b>Dacă înfrângerea este orfană, victoria are mulţi părinţi. Spre deosebire de momentul alegerilor parlamentare din 2016, când în sediul PNL Bihor nu se înghesuiau foarte mulţi membri de partid, la triumful prezidenţialelor au ţinut să fie prezenţi unii alături de alţii peste 100 de membri ai organizaţiei judeţene.</b>
      </p>
      <p>În mulţimea PNL-iştilor s-au remarcat, între alţii, consilierii judeţeni Călin Gal, Ionel Avrigeanu şi Sebastian Lascu, consilierii municipali Grigore Morar, fost comandant al Garnizoanei Oradea, şi Teofil Filimon, directori din instituţii municipale, precum Adrian Revnic (adjunct la OTL) şi Ovidiu Mureşan (adjunct la Compania de Apă), dar şi fostul primar PDL Mihai Groza.</p>
      <p>
        <b>Aplauze şi râsete</b>
      </p>
      <p>Clipa dării pe faţă a rezultatelor, urmărită pe Digi24, i-a prins pe liberali adunaţi în sala de şedinţe, după ce anterior parlamentarii organizaţiei - deputaţii Florica Cherecheş, Gavrilă Ghilea şi Ioan Cupşa - au ţinut legătura, în birourile de la etaj, cu coordonatorii zonali pentru a "ghici" situaţia.</p>
      <p>Imediat ce crainicii au anunţat primul scor - 66,5% pentru Klaus Iohannis, respectiv 33,5% pentru Viorica Dăncilă - liberalii au izbucnit în aplauze. Cu toate că liderul filialei, Ilie Bolojan, cel care a imprimat sobrietate de fiecare dată, era absent, plecat la Bucureşti cu avionul de seară aşa încât luni dimineaţă să fie prezent la Ministerul Dezvoltării, PNL-iştii de la sediu s-au abţinut şi de la urale.</p>
      <p>Odată ce pe ecran a apărut, pentru declaraţii, candidatul lor, toţi au tăcut pentru a-l asculta cu "atenţie şi preocupare", liniştea fiind întreruptă o singură dată, tot cu aplauze, când Iohannis a promis, solemn, că va fi "un preşedinte total implicat".</p>
      <p>Când a venit rândul Vioricăi Dăncilă, de la sediul central al PSD, iar Digi 24 a anunţat pe burtieră că "a πRdut", liberalii au izbucnit în râsete, repetate apoi după ce perdanta a pretins că PSD "a recuperat" voturile de la europarlamentare.</p>
      <p>
        <b>Gata cu "poveştile şi minciunile"</b>
      </p>
      <p>Liderii organizaţiei au avut nevoie de mai bine de 10 minute pentru ca bucuria să fie consumată, în acest timp PNL-iştii discutând aprins unii cu alţii, iar membrele organizaţiei de femei făcându-şi poze de grup.</p>
      <p>Aliniaţi în faţa peretelui tapetat cu sigla partidului, deputaţii Gavrilă Ghilea, Florica Cherecheş şi Ioan Cupşa, precum şi viceprimarii Florin Birta şi Mircea Mălan, au interpretat rezultatele disponibile la o jumătate de ceas după închiderea urnelor.</p>
      <p>Cu mulţumiri pentru bihorenii care şi-au făcut datoria civică, în special pentru cei care au votat candidatul propriu, Ghilea a afirmat că scorul bun va permite PNL să guverneze mai ferm şi mai bine, în special pentru a se apuca de treabă pentru construirea infrastructurii, pentru că "s-a terminat cu poveştile şi cu minciunile".</p>
      <p>Cherecheş a spus, la rândul ei, că se aşteaptă la aplicarea proiectului "România educată" şi a salutat declaraţia lui Klaus Iohannis conform căreia va fi "un preşedinte pentru toţi românii".</p>
      <p>
        <b>Scorul PNL-PSD: 4-0</b>
      </p>
      <p>Cel mai entuziast a fost deputatul Cupşa, care a comparat rezultatul bătăliei dintre liberali şi pesedişti cu o partidă de tenis, zicând că deocamdată scorul este de 4-0: PNL a obţinut câte un punct la europarlamentare şi la referendum, precum şi acum, în toamnă, la turul I şi la cel decisiv pentru prezidenţiale, dar "setul" va fi câştigat cu 6-0 abia după localele şi legislativele de anul viitor.</p>
      <p>Florin Birta s-a făcut portavocea şefului de la Primărie, Ilie Bolojan, şi a anunţat cu satisfacţie că "am depăşit prezenţa" de la primul tur, în timp ce Mircea Mălan a văzut mai departe, subliniind că scorul categoric implică şi mai multă responsabilitate în perioada care urmează, pentru a nu-i dezamăgi pe români.</p>
      <p>"Românii şi-au cedat din puterea lor şi au încredinţat-o PNL şi domnului preşedinte Klaus Iohannis pentru următorii ani. Depinde de noi cum vom şti să gestionăm această putere pentru a nu repeta ciclurile care s-au întâmplat de 30 de ani, în care toate partidele care au ajuns la guvernare au pierdut alegerile. Depinde de noi pentru ca în 2024 să câştigăm şi acele alegeri", a spus Mălan.</p>
      <figure>
        <img src="https://www.ebihoreanul.ro/user_files/alegeri-turul-2-la-sediul-PNL-24112019_24.JPG"/>
      </figure>
      <p>
        <b>Boicot UDMR</b>
      </p>
      <p>Liderii PNL Bihor nu s-au abţinut să-şi exprime şi dezamăgirile cauzate de omologii lor de la UDMR. Motivul? "UDMR şi-a îndemnat alegătorii să nu se prezinte la vot!", a spus, indignat, deputatul Ghilea.</p>
      <p>Colega sa, Cherecheş, a fost şi ea supărată, pentru că "în nordul judeţului a votat abia 17%" din totalul populaţiei. "La Săcueni, primarul i-a îndemnat pe cetăţeni să nu meargă la vot. Nu este normală, aceasta nu este atitudine de om responsabil, de primar", a spus deputata.</p>
      <p>"UDMR, cel puţin în Bihor, dovedeşte că nu poate fi un aliat pe care să te bazezi", a fost una din concluziile serii la liberali, în perspectiva alegerilor locale din primăvara anului viitor.</p>
      <p>În ce priveşte rezultatele finale ale votării în Bihor, PNL-iştii se aşteaptă să finalizeze propria numărătoare paralelă (care s-a dovedit corectă de fiecare dată) "cam în două ore". Până atunci, iată-le pe cele din câteva secţii de votare din Oradea: SV 81 (din Episcopia Bihor) - Iohannis 584 sufragii şi Dăncilă 154, SV 69 din Rogerius - Iohannis 442 şi Dăncilă 162, SV 58 (zona Aluminei – Sovata) - Iohannis 362, Dăncilă 121.</p>
      <figure>
        <iframe src="https://www.youtube.com/embed/-Ws1V7OCFfw" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/153023">Descarcă fişiere video!</a>
      </p>
    </article>
  </body>
</html>