<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23511958-viorica-dancila-mesaj-facebook-dupa-pierdut-alegerile-pentru-viitorul-tarii-care-nu-poate-sacrificat-numele-austeritatii-continuam-lupta.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T22:23:00+00:00"/>
    <meta property="og:title" content="UPDATE Viorica Dăncilă: Nu îmi dau demisia de la șefia PSD / Trebuie o asumare a celor care au pierdut în teritoriu"/>
    <meta property="og:description" content="Viorica Dăncilă susține că nu își va da demisia de la șefia PSD, iar, dacă unii colegi ai săi vor s-o înlocuiască, atunci trebuie organizat un congres. Ea a comentat că în acest"/>
  </head>
  <body>
    <article>
      <h1>UPDATE Viorica Dăncilă: Nu îmi dau demisia de la șefia PSD / Trebuie o asumare a celor care au pierdut în teritoriu</h1>
      <address><time datetime="2019-11-24T22:23:00+00:00">24 Nov 2019, 22:23</time> by <a rel="author">Redactia</a></address>
      <p><b>Viorica Dăncilă susține că nu își va da demisia de la șefia PSD, iar, dacă unii colegi ai săi vor s-o înlocuiască, atunci trebuie organizat un congres.</b> <br/><br/>„Nu-mi dau demisia. Dacă colegii vor considera că trebuie să fac un pas în spate, trebuie să facem un congres”, a spus Dăncilă, la Antena 3. <br/><br/>Ea a comentat că în acest moment nu este nevoie de conflicte în partid. „Trebuie să ne focalizăm atenția spre partidul de la putere și să facem o opoziție activă”, a mai spus ea. <br/><br/><b>UPDATE:</b> Într-un alt interviu, acordat <a href="https://www.digi24.ro/stiri/actualitate/politica/viorica-dancila-nu-se-considera-vinovata-pentru-esec-si-spune-ca-numai-congresul-o-poate-schimba-din-functie-1221915">postului Digi24</a>, Viorica Dăncilă spune că nu se consideră vinovată pentru scorul negativ înregistrat, ci, dimpotrivă, se felicită că a reușit să câștige voturile pe care PSD le-a avut la alegerile parlamentare din 2016. <br/><br/>Ea a subliniat că a avut o sarcină foarte grea, din momentul în care a preluat conducerea partidului, având de refăcut imaginea proastă a social-democraților. A candidat pentru că partidul a cerut-o, și-ar fi dorit să câștige, dar cinci luni (de la alegerile europarlamentare - n.r.) a fost prea puțin timp pentru a reuși să schimbe în mod semnificativ opinia alegătorilor. <br/><br/>Pe de altă parte, în condițiile în care numai în cinci județe l-a surclasat pe Klaus Iohannis, Dăncilă spune că e nevoie de o analiză în partid, pentru a vedea de ce a pierdut în județe în care în mod normal PSD nu pierdea.<br/><br/>Întrebată și la Digi24 dacă își depune mandatul de lider PSD, Viorica Dăncilă a reiterat: „Dacă partidul consideră necesar că trebuie să schimbe liderul, facem un Congres, dar eu nu cred că se va ajunge acolo”. <br/><br/>Ce a mai declarat Dăncilă:</p>
      <ul>
        <li>„M-a ales Congresul, tot Congresul să dea jos președintele partidului. De ce fac acest lucru? Nu neapărat pentru că trebuie să stau într-un anumit scaun, dar nu vreau să-i dezamăgesc pe cei care au crezut în mine, nu vreau să-i dezamăgesc pe cei care m-au votat acum; poate au votat și partidul, dar eu sunt convinsă că sunt mulți care au votat Viorica Dăncilă”</li>
      </ul>
      <ul>
        <li>„Prima dată trebuie să își asume cei care au pierdut. Pentru că președintele partidului nu poate câștiga dacă se pierde în teritoriu. Și de aceea am spus că trebuie o asumare colectivă, o asumare a celor care au pierdut în teritoriu. Să vedem de ce am pierdut, care a fost situația, pentru că am pierdut în județe în care nu pierdeam până acum. Să vedem care e situația și pe urmă vom lua deciziile în Comitetul Executiv Național”</li>
      </ul>
      <ul>
        <li>„Colegii din teritoriu nu au tras pentru mine, fiecare trebuia să tragă pentru partid. Pentru că nu este o luptă în nume propriu, este o muncă de echipă. Iar în munca de echipă este necesară implicarea tuturor, cum și eu ca președinte de partid trebuie să mă implic pentru fiecare primar care va candida în țară; va trebui să merg acolo în teritoriu, să fiu alături de ei... Asta înseamnă munca de echipă, iar dacă nu înțelegem munca de echipă, atunci nu avem de decât să ne văităm că nu obținem rezultate pe care ni le dorim”</li>
      </ul>
      <ul>
        <li>„Nu, nu l-am sunat pe președintele Iohannis (să îl felicite - n.r.). Am așteptat să se încheie votul, să facem numărătoarea paralelă, să vedem rezultat final. O să-l felicit pe președintele Iohannis, a câștigat, așa este normal, așa este fairplay”</li>
      </ul>
      <figure>
        <iframe src="https://www.youtube.com/embed/7Rt_QmMhhT0" width="560" height="315" data-service="Youtube" scrolling="no"/>
      </figure>
      <p>Anterior, Dăncilă a transmis, printr-un mesaj pe Facebook, că PSD va continua lupta "pentru viitorul țării, care nu poate fi sacrificat în numele austerității și al monopolului de putere".<br/><br/>Cu puțin înainte de ora 22.00, Viorica Dăncilă a transmis un mesaj pe Facebook în care le mulțumește "din inimă" celor care au votat-o.<br/><br/>"Pentru milioanele de români care cred în mine și în Partidul Social Democrat, dar și pentru viitorul țării noastre, care nu poate fi sacrificat în numele austerității și al monopolului de putere, continuăm lupta!", susține Viorica Dăncilă.<br/><br/><a href="https://www.hotnews.ro/stiri-esential-23511557-prezidentiabilul-psd-viorica-dancila-declaratii-presa-ora-21-00-dupa-anuntarea-rezultatelor-exit-poll.htm">După anunțarea rezultatelor exit-poll-urilor de la ora 21.00, Dăncilă a susținut o scurtă declarație de presă la sediul partidului, în care le-a mulțumit celor "care au votat cu inima". Ea a susținut că PSD a recâștigat alegătorii pe care i-a pierdut la europarlamentare</a>. Viorica Dăncilă, îmbrăcată complet în negru, a venit în fața jurnaliștilor însoțită de mai mulți lideri ai PSD, între care Gabriela Firea, Eugen Teodorovici, Codrin Ștefănescu, Lia Olguța Vasilescu.</p>
    </article>
  </body>
</html>