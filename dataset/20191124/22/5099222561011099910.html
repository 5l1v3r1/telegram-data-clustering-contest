<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23512039-petre-daea-despre-scorul-inregistrat-dancila-nu-rezultat-slab-luptat-formidabil.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T22:49:00+00:00"/>
    <meta property="og:title" content="Petre Daea, despre scorul înregistrat de Dăncilă: „Nu e un rezultat slab, s-a luptat formidabil”"/>
    <meta property="og:description" content="Fostul ministru al Agriculturii, Petre Daea, afirmă că rezultatul înregistrat de candidatul PSD la prezidenţiale nu este unul slab, el subliniind că Viorica Dăncilă s-a luptat"/>
  </head>
  <body>
    <article>
      <h1>Petre Daea, despre scorul înregistrat de Dăncilă: „Nu e un rezultat slab, s-a luptat formidabil”</h1>
      <address><time datetime="2019-11-24T22:49:00+00:00">24 Nov 2019, 22:49</time> by <a rel="author">V.M.</a></address>
      <p><b>Fostul ministru al Agriculturii, Petre Daea, afirmă că rezultatul înregistrat de candidatul PSD la prezidenţiale nu este unul slab, el subliniind că Viorica Dăncilă s-a luptat „formidabil” în condiţiile în care „toată lumea a fost împotriva ei”, scrie Agerpres.</b><br/><br/>„Nu este rezultat slab dacă luăm în calcul faptul că această doamnă, care s-a luptat formidabil, din punctul meu de vedere, aţi putut observa şi dumneavoastră că toată lumea a fost împotriva ei, iar dânsa a reuşit, printr-o muncă formidabilă, o campanie bine condusă şi realizată, a obţinut scorul pe care l-a obţinut partidul la alegerile parlamentare”, a declarat Petre Daea, duminică seară, la sediul PSD, întrebat dacă Viorica Dăncilă va fi schimbată de la şefia partidului pentru „rezultatul slab” de la prezidenţiale.<br/><br/>Întrebat care este atmosfera în biroul unde s-au retras Viorica Dăncilă şi alţi lideri ai PSD prezenţi la sediul partidului, el a spus: „O atmosferă normală, o atmosferă care presupune responsabilitate, analiză pe fiecare judeţ în parte”.<br/><br/>Petre Daea a confirmat, întrebat în acest sens, că a adus la sediul PSD, pe parcursul zilei, mâncare, pe care a achiziţionat-o de la Casa de Comerţ, respectiv „brânză, caşcaval şi salam făcut cu toporul, cum ştiu românii să îl facă”.<br/><br/>El a spus că toţi colegii săi au mâncat din produsele aduse pentru că „fără mâncare nu putem sta, indiferent unde ne aflăm”. „Toată lumea a mâncat şi mănâncă”, a completat acesta.<br/><br/>„Noi nu mâncăm bătaie la prezidenţiale, noi analizăm rezultatele de la prezidenţiale. (...) O să vină şi rândul PSD-ului când va avea preşedinte. Analizăm, sunt analize atente şi vor fi şi cu rezultate, toată viaţa faci analize”, a mai spus Petre Daea.</p>
      <related>
        <h4>REFERINTE</h4>
        <a href="https://www.hotnews.ro/stiri-esential-23511853-live-rezultate-prezidentiale-provizorii-klaus-iohannis-60-11-viorica-dancila-32-97-56-din-sectii-centralizate.htm"/>
      </related>
    </article>
  </body>
</html>