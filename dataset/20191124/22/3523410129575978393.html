<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641866/%D8%AF%D8%B3%D8%AA%DA%AF%DB%8C%D8%B1%DB%8C-%DB%B2-%D8%AA%D9%86-%D8%A7%D8%B2-%D8%B9%D8%A7%D9%85%D9%84%D8%A7%D9%86-%D8%B1%D8%A7%D9%87%E2%80%8C%D8%A8%D9%86%D8%AF%D8%A7%D9%86-%D8%A7%D8%AA%D9%88%D8%A8%D8%A7%D9%86-%D8%AA%D9%87%D8%B1%D8%A7%D9%86-%DA%A9%D8%B1%D8%AC"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T22:03:00+00:00"/>
    <meta property="og:title" content="دستگیری ۲ تن از عاملان راه‌بندان اتوبان تهران-کرج"/>
    <meta property="og:description" content="رئیس پایگاه دوم پلیس امنیت عمومی تهران بزرگ از شناسایی ۲ تن از سر شبکه‌های غرب پایتخت خبر داد و گفت: این افراد پس از انسداد و ایجاد راه‌بندان...."/>
  </head>
  <body>
    <article>
      <h1>
        <a href="https://www.bultannews.com/fa/news/641866/%D8%AF%D8%B3%D8%AA%DA%AF%DB%8C%D8%B1%DB%8C-%DB%B2-%D8%AA%D9%86-%D8%A7%D8%B2-%D8%B9%D8%A7%D9%85%D9%84%D8%A7%D9%86-%D8%B1%D8%A7%D9%87%E2%80%8C%D8%A8%D9%86%D8%AF%D8%A7%D9%86-%D8%A7%D8%AA%D9%88%D8%A8%D8%A7%D9%86-%D8%AA%D9%87%D8%B1%D8%A7%D9%86-%DA%A9%D8%B1%D8%AC">دستگیری ۲ تن از عاملان راه‌بندان اتوبان تهران-کرج</a>
      </h1>
      <h2>رئیس پایگاه دوم پلیس امنیت عمومی تهران بزرگ از شناسایی ۲ تن از سر شبکه‌های غرب پایتخت خبر داد و گفت: این افراد پس از انسداد و ایجاد راه‌بندان....</h2>
      <address><time datetime="2019-11-24T22:03:00+00:00">24 Nov 2019, 22:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سرهنگ علی محمدی در تشریح این خبر، اظهار داشت: بیست و هفتم ماه آبان سال جاری با تماس تلفنی تعدادی از شهروندان مبنی بر ضرب‌وجرح عمدی، ایجاد رعب و وحشت برای <b>شهروند</b>ان و انسداد بزرگراه تهران -کرج توسط تعدادی از افراد<b> شرور</b> تیمی از مأموران پایگاه دوم برای بررسی موضوع به آدرس اعلامی اعزام شدند.</p>
      <p>رئیس پایگاه دوم پلیس امنیت عمومی با اشاره به اینکه این افراد شرور با انسداد اتوبان، ایجاد سروصدا و عربده‌کشی موجب رعب و وحشت شهروندان شده بودند، گفت: این متهمان قبل از حضور مأموران در محل، متواری شده بودند.</p>
      <p>این مقام انتظامی تصریح کرد: در تحقیقات پلیسی مشخص شد که افراد تخریب‌کننده، از افراد شرور و از اراذل‌واوباش سابقه‌دار یکی از محلات غرب تهران می‌باشند که به همراه سایر همدستانشان پس از حضور در ناآرامی‌های اخیر، در اتوبان تهران-کرج برای خودنمایی اقدام به تخریب خودروها و عربده‌کشی کرده‌اند.</p>
      <p>وی گفت: همچنین در تحقیقات بعدی به دست آمد که ۲ متهم اصلی این پرونده برای رهایی از قانون، پس از ارتکاب جرم به یکی از شهرستان‌های اطراف تهران گریخته‌اند.</p>
      <p>سرهنگ محمدی عنوان کرد: با شناسایی مخفیگاه متهمان و اخذ نیابت قضائی، تیمی از مأموران پایگاه دوم پلیس امنیت عمومی برای دستگیری آنان به مخفیگاه متهمان در حوالی پیکان شهر کرج اعزام و موفق شدند هر ۲ لیدر ناآرامی‌های اخیر را در یک عملیات غافلگیرانه دستگیر کنند.</p>
      <p>وی در پایان خاطرنشان کرد: تحقیقات پلیسی برای دستگیری سایر متهمان این پرونده ادامه دارد.</p>
    </article>
  </body>
</html>