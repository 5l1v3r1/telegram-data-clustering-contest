<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/24/call-of-duty-modern-warfare-pobilo-kolejny-rekord-sprzedazowy.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-24T22:10:00+00:00"/>
    <meta property="og:title" content="Call of Duty: Modern Warfare pobiło kolejny rekord sprzedażowy"/>
    <meta property="og:description" content="Tytuł stał się najlepiej sprzedającą się produkcją w dystrybucji cyfrowej w okresie premierowym w 2019 roku."/>
  </head>
  <body>
    <article>
      <h1>Call of Duty: Modern Warfare pobiło kolejny rekord sprzedażowy</h1>
      <h2>Tytuł stał się najlepiej sprzedającą się produkcją w dystrybucji cyfrowej w okresie premierowym w 2019 roku.</h2>
      <address><time datetime="2019-11-24T22:10:00+00:00">24 Nov 2019, 22:10</time> by <a rel="author">Maria Wawrzyniak</a></address>
      <p>W serwisie <a href="https://www.superdataresearch.com/">SuperData</a> dwa dni temu pojawił się kolejny <a href="https://www.superdataresearch.com/worldwide-digital-games-market/">raport</a>, tym razem dotyczący <b>cyfrowej sprzedaży gier w październiku bieżącego roku</b>. Dowiedzieliśmy się, że <b>w zeszłym miesiącu na produkcje cyfrowe wydano aż 8,84 miliarda dolarów</b>, wliczając w to zarówno użytkowników komputerów osobistych, konsol, jak i urządzeń mobilnych. Oczywiście, <b>znaczną część wydatków zawdzięcza się mikropłatnościom</b>. Wynik jest o 3% niższy w porównaniu z analogicznym okresem ubiegłego roku, z czego spadek zanotowano głównie w przypadku konsol. Przychody z dystrybucji cyfrowej na urządzeniach mobilnych wzrosły z kolei o 7%.</p>
      <figure>
        <img src="https://img6.gram.pl/mwxk20191124220131108vbff.jpg"/>
      </figure>
      <p>Jeśli chodzi o pecety, niekwestionowanym królem nadal pozostaje <b><i>League of Legends</i></b>, aczkolwiek w tym przypadku serwis zdecydował się nie podawać dokładnych danych. Nie jest to jednak zaskoczeniem, jeżeli weźmiemy pod uwagę mistrzostwa świata oraz związaną z nimi przepustkę – w cenie niecałych 50 złotych gracze mogli przez dwa miesiące zbierać żetony, które następnie wydawali na najróżniejsze nagrody. Równie wielkim sukcesem okazało się <b><i>Call of Duty: Modern Warfare</i></b>, które pobiło nawet kolejny rekord i stało się <b>najlepiej sprzedającym się tytułem w dystrybucji cyfrowej w okresie premierowym bieżącego roku</b>. W październiku sprzedano <b>około 4,75 miliona egzemplarzy</b>, a to przecież dopiero początek – w grudniu pojawi się pierwsza płatna przepustka, która na pewno wpłynie na te wyniki. Oprócz tego nieźle spisało się <i><b>Call of Duty: Mobile</b></i>, które wygenerowało <b>57 milionów dolarów przychodu</b>.</p>
      <figure>
        <img src="https://img6.gram.pl/lkyz20191124220949902hnxt.jpg"/>
      </figure>
      <p>Serwis zwrócił także uwagę na <b><i>Apex Legends</i></b>. Październik był bowiem dla produkcji <b>najlepszym miesiącem od momentu, w którym gra pojawiła się na rynku</b>. Łącznie tytuł zarobił 45 milionów dolarów, wliczając w to zyski wersji pecetowej oraz konsolowej, co stanowi znaczny wzrost, jeśli porównamy okres z wrześniem. SuperData zaznacza jednak, że całkowite przychody <i>Apex Legends</i> to wciąż tylko 50% tego, co wygenerowało <i>FIFA Ultimate Team</i> w tym samym czasie. Ponadto na urządzeniach mobilnych wciąż świetnie zarabia na siebie <i>Candy Crush Saga</i> i <i>Pokemon GO</i>.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>