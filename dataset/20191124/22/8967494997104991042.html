<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/democratiekamp-op-kop-bij-verkiezingen-in-hongkong~a2614a5f/"/>
    <meta property="og:site_name" content="HLN"/>
    <meta property="article:published_time" content="2019-11-24T22:54:00+00:00"/>
    <meta property="og:title" content="Democratiekamp op kop bij verkiezingen in Hongkong"/>
    <meta property="og:description" content="Met een recordopkomst en stevige winst voor het pro-democratische kamp heeft de bevolking van Hongkong haar steun betuigd aan de protestbeweging. Uit voorlopige resultaten van de districtsverkiezin..."/>
  </head>
  <body>
    <article>
      <h1>Democratiekamp op kop bij verkiezingen in Hongkong</h1>
      <address><time datetime="2019-11-24T22:54:00+00:00">24 Nov 2019, 22:54</time> by <a rel="author">IB</a></address>
      <p>
        <b>Met een recordopkomst en stevige winst voor het pro-democratische kamp heeft de bevolking van Hongkong haar steun betuigd aan de protestbeweging. Uit voorlopige resultaten van de districtsverkiezingen blijkt dat de pro-democraten 201 zetels binnenhalen, terwijl de pro-Pekingpartijen het moeten stellen met 28 zetels. 12 zetels gingen naar onafhankelijken. De resultaten voor 211 zetels zijn nog niet bekend. Dat schrijft de South China Morning Post.</b>
      </p>
      <p>Bij de vorige verkiezingen haalden de pro-Pekingpartijen nog ongeveer driekwart van de zetels binnen.</p>
      <related>
        <h4>Lees ook</h4>
        <a href="https://www.hln.be/nieuws/buitenland/recordaantal-hongkongers-uit-angst-al-vroeg-naar-de-stembus~a3446737a/"/>
      </related>
      <p>Voor het eerst in maanden beleefde de voormalige Britse kroonkolonie een weekend zonder grote demonstraties en rellen. In plaats daarvan vormden zich vandaag lange rijen voor de stembureaus. De stemming verliep zonder geweld, al waren aan elk stembureau politie-eenheden ingezet.</p>
      <p>De totale opkomst heeft volgens de kiescommissie met 71 procent de records verbroken. Vier jaar geleden, tijdens de lokale verkiezingen in 2015, daagde in totaal 47.01 procent van de stemgerechtigden op. Toen trokken 1.467 miljoen van de zowat 3.1 miljoen stemgerechtigde Hongkongers op de verkiezingsdag naar de stembus, nu waren dat er op 2.94 miljoen op 4.13 miljoen stemgerechtigden.</p>
      <p>
        <i>lees verder onder de foto:</i>
      </p>
      <figure>
        <img src="https://images2.persgroep.net/rcs/-E1v1QDUtRxeTZuFzBtj6mIFHRc/diocontent/161343247/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Aanhangers van Kelvin Lam vieren zijn overwinning in het South Horizons West-district in Hongkong.<cite>© REUTERS</cite></figcaption>
      </figure>
      <h3>Graadmeter</h3>
      <p>Het is de eerste keer dat er in Hongkong gestemd wordt sinds de protesten tegen de regering uitbraken in maart. De verkiezingen lijken een graadmeter te worden voor de steun in de stadstaat voor de aanhoudende protesten.</p>
      <p>Die protesten zijn tegen de regering gericht en tegen de groeiende invloed van Peking. Sinds de teruggave aan China in 1997 wordt Hongkong volgens het principe ‘één land, twee systemen’ autonoom bestuurd onder de soevereiniteit van China. Anders dan in de rest van China hebben de 7 miljoen inwoners van Hongkong recht van vergadering, vrijheid van meningsuiting en andere rechten. Hun vrees is echter dat die vrijheden steeds meer ingeperkt zullen worden.</p>
      <figure>
        <img src="https://images3.persgroep.net/rcs/_rnS_L-DbXC7z-HpUmAQvgQ5cVc/diocontent/161347927/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Aanhangers van het pro-democratiekamp juichen wanneer een pro-Peking-kandidaat zijn zetel verliest.<cite>© AFP</cite></figcaption>
      </figure>
      <figure>
        <iframe data-src="https://twitter.com/SCMPHongKong/status/1198651610727096322" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>