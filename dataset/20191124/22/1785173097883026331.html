<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/piturca-cu-astfel-de-echipe-trebuie-sa-castigi-la-patru-cinci-sau-sase-goluri-diferenta-1922402524392019112219179503"/>
    <meta property="og:site_name" content="News.ro"/>
    <meta property="article:published_time" content="2019-11-24T22:25:39+00:00"/>
    <meta property="og:title" content="Piţurcă: Cu astfel de echipe trebuie să câştigi la patru, cinci sau şase goluri diferenţă"/>
    <meta property="og:description" content="Antrenorul CSU Craiova, Victor Piţurcă, a declarat că echipa lui ar fi trebuit să câştige la o difrenţă mai mare meciul cu AFC Hermannstadt, terminat cu scorul de 3-0."/>
  </head>
  <body>
    <article>
      <h1>Piţurcă: Cu astfel de echipe trebuie să câştigi la patru, cinci sau şase goluri diferenţă</h1>
      <address><time datetime="2019-11-24T22:25:39+00:00">24 Nov 2019, 22:25</time> by <a rel="author">Adrian Petculescu</a></address>
      <p>
        <b>Antrenorul CSU Craiova, Victor Piţurcă, a declarat că echipa lui ar fi trebuit să câştige la o difrenţă mai mare meciul cu AFC Hermannstadt, terminat cu scorul de 3-0.</b>
      </p>
      <p>"La 3-0, mi-a plăcut cum a arătat echipa, dar sigur îmi doresc mai mult. Cu echipele de genul acesta, aici, la Craiova, meciul trebuie să se termine la o diferenţă de patru, cinci, şase goluri. Aşa îmi doresc eu, dar sunt mulţumit, importante erau cele trei puncte, dar venite în urma unui meci sigur, precis, fără ca adversarul să pună probleme la poarta noastră. Am vrut să marcăm trei goluri, pentru că astfel îi întreceam pe cei de la Astra la golaveraj, de aceea mi-am dorit să câştigăm la diferenţa asta. Nu s-a rupt nicio brazdă din gazon şi am înţeles că au fost cam 38 de litri pe metrul pătrat de apă, de ploaie, gazonul a fost în condiţii excelente şi se va face mult mai bun, când va creşte iarba. O să mai vină 2-3 puşti de la echipa a doua care vor pune probleme titularilor", a declarat Piţurcă, la microfonul televiziunilor care transmit Liga I.</p>
      <p>Piţurcă spune că selecţionerul potrivit ar fi Mirel Rădoi. Tehnicianul oltean vede o soluţie simplă în ceea ce priveşte jucătorii care fac probleme în vestiarul naţionalei, să nu mai fie convocaţi.</p>
      <p>"Foarte greu, Islanda e o echipă dificilă, greu de trecut, mai ales prin prisma faptului că noi nu prea jucăm ceea ce trebuie să jucăm. Să vedem cine va fi selecţioner, care va fi strategia lui, dacă va fi Mirel Răsoi, aşa cum observ şi cred că va fi un lucru bun, cred că vom avea şanse, pentru că el a evaluat în cele mai mici detalii valoarea jucătorilor şi asta contează foarte mult. El face trecerea de la tineret la naţionala mare mai rapid (n.r. - &lt;ca mine&gt;), poate, are stofă de selecţioner şi, chiar dacă nu a reuşit să bată acum Irlanda de Nord, a format un grup bun şi are stofă. Acum trece la un alt nivel, nu va fi uşor, nu va fi simplu pentru el, fiindcă toată lumea aşteaptă aceste m,eciuri ca şi când el va fi salvator, iar toată lumea va fi dezamăgită dacă nu ne vom califica. Dar trebuie să-l înţelegem, trebuie înţeleasă situaţia şi orice selecţioner care va fi numit trebuie să i se dea şansa să conducă naţionala şi-n preliminariile viitoare. (n.r. - despre probleme în vestiarul naţionalei între tineri şi cei exprimentaţi). E foarte simplu, cine face probleme în vestiar, nu trebuie să mai vină la echipa naţională, indiferent cine e şi cum îl cheamă. Dacă o să vorbesc cu Budescu, am să-i spun să-şi retragă ceea ce a declarat pentru că la echipa naţională trebuie să fie pregătit în orice moment. Dacă selecţionerul îl bagă cinci minute, trebuie să intre cinci minute, să dea un gol şi să fie cel mai mare", a precizat el.</p>
      <p>CS Universitatea a învins, duminică, pe teren propriu, cu scorul de 3-0 (1-0), echipa FC Hermannstadt, în etapa a XVII-a a Ligii I. În urma acestui rezultat, oltenii au urcat pe locul 2, cu 31 de puncte, la egalitate cu Astra Giurgiu, de pe locul 3, dar cu golaveraj superior. CFR Cluj, echipa de pe locul I, are 34 de puncte.</p>
      <p>Au marcat Bancu '39, Cicâldău '68 şi Viera '76.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>