<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_25/violenza-donne-mattarella-ancora-un-emergenza-pubblica-02dbafc0-0f70-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Violenza sulle donne, Mattarella: «È ancora un’emergenza pubblica»"/>
    <meta property="og:description" content="&amp;#171;La violenza sulle donne non smette di essere un&amp;#8217;emergenza pubblica&amp;#44; e per questo la coscienza della gravit&amp;#224; del fenomeno deve continuare a..."/>
  </head>
  <body>
    <article>
      <h1>Violenza sulle donne, Mattarella: «È ancora un’emergenza pubblica»</h1>
      <h2>Il presidente della Repubblica all’inaugurazione del nuovo Campus Bocconi a Milano: «Molto resta da fare. Ogni donna deve sentire le istituzioni vicine»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Redazione Roma</a></address>
      <p>«La violenza sulle donne non smette di essere un’emergenza pubblica, e per questo la coscienza della gravità del fenomeno deve continuare a crescere. Le donne non cessano di essere oggetto di molestie, vittime di tragedie palesi e di soprusi taciuti perché consumati spesso dentro le famiglie o perpetrati da persone conosciute»: sono parole del presidente della Repubblica Sergio Mattarella, a Milano per l’inaugurazione del nuovo Campus Bocconi e dell’anno accademico dell’ateneo, nella Giornata internazionale contro la violenza sulle donne.</p>
      <h4>«Tema all’attenzione del legislatore»</h4>
      <p>Il presidente della Repubblica è netto, non esita ad affermare che «molto resta ancora da fare» e «ogni donna deve sentire le istituzioni vicine». L’invito: «Tutti noi dobbiamo continuare ad adoperarci nella prevenzione del fenomeno, nel concreto sostegno delle vittime e dei loro figli, nell’applicazione rigorosa degli strumenti esistenti, nel reperimento delle risorse necessarie e nell’elaborazione di ciò che serve per intercettare e contrastare i segnali del maltrattamento delle donne». Ancora: «Venti anni fa l’assemblea generale delle Nazioni Unite istituiva la Giornata internazionale per l’eliminazione della violenza contro le donne per richiamare l’attenzione pubblica su una sistematica violazione dei diritti umani, ostacolo alla coesione e al pieno sviluppo di una società. Da allora l’impegno della comunità internazionale per prevenire questo fenomeno e sostenere le vittime della violenza è cresciuto. Molto è stato fatto anche all’interno del nostro Paese: la violenza contro le donne è un tema all’attenzione del legislatore capace di animare singole iniziative e progetti collettivi».</p>
    </article>
  </body>
</html>