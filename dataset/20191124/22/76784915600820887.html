<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/telisport/2019/11/24/wisla_siugro_vilagkupa_szelkaosz_vilagbajnok_legutolso/"/>
    <meta property="og:site_name" content="Index.hu"/>
    <meta property="article:published_time" content="2019-11-24T22:06:00+00:00"/>
    <meta property="og:title" content="Lehetetlenül közelre szállt a síugró-világbajnok a szélkáosz miatt"/>
    <meta property="og:description" content="Eisenbichler vagy 50 méterrel rövidebbet ugrott a többieknél, tök utolsó lett."/>
  </head>
  <body>
    <article>
      <h1>Lehetetlenül közelre szállt a síugró-világbajnok a szélkáosz miatt</h1>
      <address><time datetime="2019-11-24T22:06:00+00:00">24 Nov 2019, 22:06</time> by <a rel="author" href="https://index.hu/szerzo/feher_janos" target="_blank">fj</a></address>
      <p>Az első egyéni síugró világkupaverseny meglepő eredményeket hozott. A lengyelországi Wislában a változékony szél eléggé kiszámíthatatlanná tette az ugrásokat. A versenyt a norvég Daniel-André Tande nyerte, akinek némi elégtételt is adott a győzelem.</p>
      <p>Wislában pénteken csapatversennyel kezdődött a síugrószezon, majd szombaton jött az első egyéni verseny. Az idény eleje még az újítások és beállítások kipróbálásáról is szól, a lengyelek rejtegetett, új ugrócipővel, a norvégok új síruhával érkeztek.</p>
      <p>Egy-egy világkupaversenyen a selejtező után ötvenen indulnak, az első ugrás után a harminc legjobb mehet a következő körbe. Wislában sem voltak igazán téli körülmények, és forgott is az erős szél. Főleg az első sorozatban így szerencsejátékká váltak az ugrások.</p>
      <p>A 2019-es világbajnok Markus Eisenbichler járt a legrosszabbul, hátszelet kapott az ugrásánál, ami rendesen lenyomta, csak 73 méterig jutott (a legjobbak 50 méterrel is messzebb szálltak), és tök utolsó lett. </p>
      <figure>
        <iframe data-src="https://twitter.com/Eurosport_DE/status/1198565285764173825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Daniel-André Tandénak fájdalmasan ért véget az előző szezonja, vezetett az összetett világkupában, de megsérült, így nem is versenyezhetett. A visszatérése tökéletesre sikerült. Kiegyensúlyozott volt, mindkét ugrása elég jól sikerült, magas pontszámokat kapott. </p>
      <figure>
        <img src="https://kep.cdn.indexvas.hu/1/0/3049/30492/304929/30492925_e894616c835dbae36a45f8700f116817_wm.jpg"/>
        <figcaption>Daniel-André Tande a wislai világkupán<cite>Fotó: Janek Skarzynski / AFP</cite></figcaption>
      </figure>
      <p>A második helyen elég nagy meglepetésre a szlovén Anze Lanisek végzett. Korábban egyéni számban még vk-dobogón sem állt, többségében 30-40. helyeket szerzett. A harmadik a lengyelek favoritja, Kamil Stoch lett. <a href="https://index.hu/sport/telisport/2019/03/10/kobajasi_rjoju_kobayashi_siugras_vk_gyozelem_johansson_japan/">A negyedik hely pedig a tavalyi összetett vk-győztesé</a>, Kobajasi Rjójué lett.</p>
      <p><b>Eredmények: </b><br/>1. Daniel-Andre Tande (norvég) 241,4 pont (1. ugrás 127 m/2. ugrás 129 m) <br/>2. Anze Lanisek (szlovén) 225,6 (126/126)   <br/>3. Kamil Stoch (lengyel) 224,2 (118/126,5)   <br/><br/>A vk állása 1 verseny után: 1. Tande (norvég) 100 pont, 2. Lanisek 80, 3. Stoch 60</p>
      <related>
        <h4>Kapcsolódók (3)</h4>
        <a href="https://index.hu/sport/telisport/2019/03/14/siugras_bukas_susanna_forstromm_lillehammer/"/>
        <a href="https://index.hu/sport/telisport/2019/03/14/giga_hoember_dawid_kubacki_siugro_vilagbajnok_epitesi_terulet/"/>
        <a href="https://index.hu/sport/telisport/2019/03/10/kobajasi_rjoju_kobayashi_siugras_vk_gyozelem_johansson_japan/"/>
      </related>
    </article>
  </body>
</html>