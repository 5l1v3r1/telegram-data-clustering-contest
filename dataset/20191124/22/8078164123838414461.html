<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_25/papa-sopravvissuti-fukushima-occorrono-decisioni-sull-uso-risorse-naturali-85e74f32-0f39-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Il Papa a Fukushima: «Il nucleare mi preoccupa, piansi per le bombe a Hiroshima e Nagasaki»"/>
    <meta property="og:description" content="Il Pontefice in viaggio in Giappone: «Preoccupazione per l’energia nucleare. Urge mobilitarsi per aiutare a prendere coscienza che se un membro della nostra famiglia soffre, tutti soffriamo con lui»"/>
  </head>
  <body>
    <article>
      <h1>Il Papa a Fukushima: «Il nucleare mi preoccupa, piansi per le bombe a Hiroshima e Nagasaki»</h1>
      <h2>Il Pontefice in viaggio in Giappone: «Preoccupazione per l’energia nucleare. Urge mobilitarsi per aiutare a prendere coscienza che se un membro della nostra famiglia soffre, tutti soffriamo con lui»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Gian Guido Vecchi</a></address>
      <p>Dal nostro inviato<br/>TOKYO — «Io sono disperatamente rimasto lontano, ma molte altre persone sono state costrette a ritornare nelle aree contaminate. I materiali radioattivi caduti in tutto il Giappone orientale, dopo otto anni, stanno ancora emettendo radiazioni». Matsuki Kamoshita ha sedici anni, ne aveva otto quando fu evacuato a Tokyo con la madre e il fratello dopo il «triplice disastro», 11 marzo 2011: la scossa di magnitudo 9 al largo delle coste nord occidentali del Giappone, lo tsunami con onde alte decine di metri, tre esplosioni nucleari nella centrale di Fukushima, più di diciottomila morti e 470 mila sfollati, 50 mila ancora senza una sistemazione stabile. Matsuki si rivolge a Francesco come altri due testimoni e dice la cosa più importante: «Ci vorrà molto più tempo della mia vita per ripristinare la terra e le foreste contaminate. Quindi, per noi che viviamo li, gli adulti hanno la responsabilità di spiegare, senza nascondere nulla, le conseguenze della contaminazione radioattiva, gli effetti dell’esposizione e i futuri possibili danni. Non voglio che muoiano prima di noi, avendo mentito o non ammettendo la verità».</p>
      <p><b>A Hiroshima e Nagasaki, domenica, il Papa ha condannato </b>come un «crimine» l’uso delle armi nucleari e affermato che «è immorale anche il possesso». Ora sceglie un tono più sfumato sull’energia atomica a scopi civili ma richiama «la preoccupazione per il prolungarsi dell’uso dell’energia nucleare, come hanno ben sottolineato i miei fratelli vescovi del Giappone», e ricorda che i vescovi del Paese «hanno chiesto l’abolizione delle centrali nucleari». Il giovane Matsuki, prima di abbracciare commosso il Papa, aveva chiesto: «Per favore preghi con noi affinché in tutto il mondo si lavori per eliminare dal nostro futuro la minaccia dell’esposizione alle radiazioni». Così Francesco esorta a «prendere decisioni coraggiose e importanti sull’uso delle risorse naturali, e in particolare sulle future fonti di energia», un invito alla riflessione sul futuro che vogliamo: «La nostra epoca è tentata di fare del progresso tecnologico la misura del progresso umano. Questo paradigma tecnocratico di progresso e di sviluppo modella la vita delle persone e il funzionamento della società e spesso porta a un riduzionismo che tocca tutti gli ambiti delle nostre società.</p>
      <p><b>È dunque importante, in momenti come questo</b>, fare una pausa e riflettere su chi siamo e, forse in modo più critico, su chi vogliamo essere. Che tipo di mondo, che tipo di eredità vogliamo lasciare a coloro che verranno dopo di noi?». È l’ultimo giorno di Francesco a Tokyo, domattina tornerà a Roma dopo una settimana di viaggio tra Thailandia e Giappone. Prima dell’incontro privato con l’imperatore Naruhito nel Palazzo imperiale e, più tardi, con i giovani nella cattedrale di Santa Maria, il pontefice ha incontrato i sopravvissuti al «triplice disastro» nel centro Bellesalle Hazomon. C’era anche il vescovo di Sendai, la diocesi più colpita dal terremoto e dallo tsunami. Il sacerdote buddista Tokuun Tanaka ha raccontato al Papa che il suo tempio, a Dokeiji, era il luogo di culto più importante della regione da ottocento anni, prima dell’evacuazione: «Oltre al problema delle centrali nucleari, come possiamo rispondere anche agli altri problemi, come le catastrofi naturali, le condizioni meteorologiche anomale, i problemi ambientali, le guerre, i rifugiati, il cibo, le disparità economiche e gli altri problemi importanti?», ha chiesto al Papa. «È necessaria una riflessione onesta e umile, una comprensione profonda delle decisioni su ciò che deve essere fatto. La cosa più importante è ascoltare la voce della terra».</p>
      <p><b>Francesco ha annuito: «È un grave errore pensare</b> che oggi i problemi possano essere affrontati in maniera isolata senza considerarli come parte di una rete più ampia. Come lei ha giustamente sottolineato, facciamo parte di questa terra, dell’ambiente, perché tutto in ultima analisi è interconnesso». Il pontefice spiega che «uno dei mali che più ci colpiscono sta nella cultura dell’indifferenza», alza lo sguardo: «Urge mobilitarsi per aiutare a prendere coscienza che se un membro della nostra famiglia soffre, tutti soffriamo con lui; perché non si raggiunge una interconnessione se non si coltiva la saggezza dell’appartenenza, l’unica capace di assumere i problemi e le soluzioni in modo globale. Apparteniamo gli uni agli altri». In questo sta l’essenziale: «Abbiamo una grande responsabilità verso le generazioni future. Ci è chiesto di scegliere uno stile di vita umile e austero che risponda alle urgenze che siamo chiamati ad affrontare».<br/><br/><b>L’incontro del Papa con l’imperatore è durato una ventina di minuti</b>. Naruhito lo ha salutato in spagnolo, «bienvenido a Japòn». Francesco ha ricordato che aveva nove anni, quando esplosero le bombe atomiche a Hiroshima e Nagasaki, e di aver pianto alla notizia: domenica, ha aggiunto, ho detto ciò che mi veniva dal cuore. Nel colloquio, si fa sapere, hanno parlato di ambiente e soprattutto dell’acqua, un tema che l’imperatore giapponese sta studiando. Francesco gli ha detto che è difficile risolvere il problema dell’ambiente perché è collegato a quello dell’economia. E poi ha ripetuto un timore che aveva già espresso in passato: si dice che la prossima guerra mondiale sarà per l’acqua, la risorsa più preziosa.</p>
    </article>
  </body>
</html>