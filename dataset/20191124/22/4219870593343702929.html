<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:832176-Potop-u-Kanu-i-Nici-palo-kise-koliko-padne-za-tri-meseca-Dve-zrtve-vise-nestalih-veliko-nevreme-zahvatilo-jugoistok-Francuske-FOTOVIDEO"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T22:46:00+00:00"/>
    <meta property="og:title" content="Potop u Kanu i Nici, palo kiše koliko padne za tri meseca!: Dve žrtve, više nestalih, veliko nevreme zahvatilo jugoistok Francuske (FOTO/VIDEO)"/>
    <meta property="og:description" content="U najugroženijim zonama potučeni su rekordi, jer je po kvadratnom metru palo čak između 280 i 350 litara vode"/>
  </head>
  <body>
    <article>
      <h1>Potop u Kanu i Nici, palo kiše koliko padne za tri meseca!: Dve žrtve, više nestalih, veliko nevreme zahvatilo jugoistok Francuske (FOTO/VIDEO)</h1>
      <address><time datetime="2019-11-24T22:46:00+00:00">24 Nov 2019, 22:46</time> by <a rel="author">G. ČVOROVIĆ</a></address>
      <p>
        <b>U najugroženijim zonama potučeni su rekordi, jer je po kvadratnom metru palo čak između 280 i 350 litara vode</b>
      </p>
      <p>
        <b>OD STALNOG DOPISNIKA „NOVOSTI“ - </b>
        <b>PARIZ</b>
      </p>
      <p>STRAVIČNE poplave na jugoistoku Francuske odnele su najmanje dva života, više ljudi se vode kao nestali dok je stotine kuća pod vodom. Načinjena je ogromna materijalna šteta.</p>
      <p>Na pojedinim mestima za 36 sati palo je kiše koliko obično padne za tri meseca! U najugroženijim zonama potučeni su rekordi, jer je po kvadratnom metru palo čak između 280 i 350 litara vode. U Kanu se s neba u roku od dan i po u proseku sručilo 144 litra kiše. U Draginjanu je za isto vreme palo kiše kao za mesec i po u običnim uslovima, a slično je bilo u Frežisu i drugim mestima.</p>
      <p>Mnoge reke su se izlile. Auto-put broj osam koji prolazi mediteranskom obalom je bio zatvoren, a u nedelju je i dalje na dva mesta bila u prekidu pruga od Tulona do Nice, i od Nice do italijanskog pograničnog mesta Ventimilja.</p>
      <p>Oko 4.500 domaćinstava je ostalo bez struje u najviše pogođenim departmanima Var i Primorski Alpi, naročito u poznatim letovalištima Frežis i Sen Trope.</p>
      <p>Spasioci su za vikend dobili hiljade poziva. U preko dve hiljade intervencija, evakuisano je blizu 1.700 ljudi. Oko 170 stradalih moralo je da bude izvučeno helikopterima. U poslednji čas je spaseno stotinak ljudi. Nekima, nažalost, nije bilo pomoći.</p>
      <p>
        <a href="http://www.novosti.rs/vesti/planeta.300.html:831650-Raste-nivo-vode-moguce-poplave-Sta-se-dogadja-sa-Jadranskim-morem">
          <b>PROČITAJTE JOŠ - Raste nivo vode, moguće poplave: Šta se događa sa Jadranskim morem?</b>
        </a>
      </p>
      <p>U nedelju su pronađena tela dveju žrtava. Jedna od njih je osoba stara oko četrdeset godina, koja je učestvovala u spasavanju, kada se prevrnuo čamac u kome su bila tri žandarma i troje civila, u mestu Mij u deparmanu Var. Iz vode je izvučeno i beživotno telo muškarca starog oko pedeset godina, zarobljenog u sopstvenom automobilu, u mestu Kabas, u istoj oblasti.</p>
      <p>Istovremeno, više osoba se vode kao nestale. Potraga se nastavlja za čovekom starim 77 godina koji je po jakoj kiši izašao na ulicu u mestu Sent Antonen. Dve starije osobe su krenule kolima iz Grasa u Taneron gde je po kvadratu palo 280 litara kiše, da posete sina i javile su mu se s porukom da moraju da se vrate kući. Od tada od njih nema ni traga ni glasa.</p>
      <p>Foto EPA-EFE-SEBASTIEN NOGIER</p>
      <figure>
        <img src="http://www.novosti.rs/upload/images/2019b//11/24n/08-potop-SEBASTIEN%20NOGIER%20(2).jpg"/>
      </figure>
      <p>Za vikend su se odvijale prave drame. U mestu Kanj na Moru tridesetak spasilaca su jedva izvukli čoveka iz smrskanog automobila na koji je palo oboreno stablo.</p>
      <p>Čitavi predeli, polja lavande i vinogradi, prekriveni su blatnjavom, crvenom vodom, a na snimcima iz vazduha vide se krovovi kuća. Zabrinjavajuća situacija je i u departmanu Pij de Dom. Osiguravajuća društva imaju pune ruke posla.</p>
      <p>- Treba prihvatiti da živimo s rizikom u odnosu na prirodne katastrofe - poručio je ministar unutrašnjih poslova Kristof Kastaner i pozvao na nacionalnu solidarnost.</p>
      <p>Građani iz regiona su pozvani da ostanu u zaklonu i ne koriste automobile. Kiše se najavljuju i cele ove nedelje.</p>
      <p>Foto EPA-EFE-SEBASTIEN NOGIER</p>
      <figure>
        <img src="http://www.novosti.rs/upload/images/2019b//11/24n/08-potop-SEBASTIEN%20NOGIER%20(1).jpg"/>
      </figure>
      <p>
        <b>U ALPIMA PRETNjA I OD LAVINA</b>
      </p>
      <p>Crveni alarm je upaljen i na višim kotama, gde sneg veje bez prestanka. Na pojedinim mestima je za dan i po palo između metar i 1,40 metara snega. U ovom delu Južnih Alpa pojavio se i rizik od lavina.</p>
      <figure>
        <iframe src="https://www.youtube.com/embed/6Ts3yZeaGh0" width="620" height="420" data-service="Youtube" scrolling="no"/>
      </figure>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:831874-Olujno-nevreme-na-severu-Grcke-Na-sest-ostrva-proglaseno-vanredno-stanje-pogodjena-omiljena-letovalista-srpskih-turista-VIDEO"/>
        <a href="http://www.novosti.rs/vesti/planeta.299.html:830870-Unistene-kuce-zatvorene-skole-odsecena-sela-Sneg-i-poplave-napravili-kolaps-u-Austriji-FOTO"/>
        <a href="http://www.novosti.rs/vesti/planeta.300.html:830773-Nevreme-blokiralo-aerodrom-u-Splitu-Piloti-pokusavaju-da-se-spuste-na-druge-piste-u-Hrvatskoj"/>
        <a href="http://www.novosti.rs/vesti/planeta.300.html:829778-Haos-na-hrvatskom-primorju-Vetar-nosi-sve-pred-sobom-lete-stabla-i-kontejneri-Oluja-potopila-Split-FOTOVIDEO"/>
        <a href="http://www.novosti.rs/vesti/naslovna/republika_srpska/aktuelno.655.html:829402-Snazno-nevreme-pogodilo-Trebinje-grom-udario-u-kucu-oborio-dimnjak-zena-i-dete-8-nepovredjeni"/>
      </related>
    </article>
  </body>
</html>