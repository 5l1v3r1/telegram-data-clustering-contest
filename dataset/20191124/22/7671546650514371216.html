<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915007"/>
    <meta property="og:site_name" content="Dnevnik"/>
    <meta property="article:published_time" content="2019-11-24T22:23:00+00:00"/>
    <meta property="og:title" content="Katastrofa Cedevite Olimpije v Zadru"/>
    <meta property="og:description" content="V 8. krogu lige ABA je Primorska doma ugnala FMP, Krka pa Igokeo. Katastrofalno igro je v Zadru prikazala Cedevita Olimpija, ki je proti hrvaškemu moštvu klonila s kar 38 točkami razlike in mu dopustila, da je prišlo do prve zmage."/>
  </head>
  <body>
    <article>
      <h1>Katastrofa Cedevite Olimpije v Zadru</h1>
      <address><time datetime="2019-11-24T22:23:00+00:00">24 Nov 2019, 22:23</time> by <a rel="author">Gregor Terzič</a></address>
      <p>
        <b>V 8. krogu lige ABA je Primorska doma ugnala FMP, Krka pa Igokeo. Katastrofalno igro je v Zadru prikazala Cedevita Olimpija, ki je proti hrvaškemu moštvu klonila s kar 38 točkami razlike in mu dopustila, da je prišlo do prve zmage.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/25/1223775.jpg"/>
          <figcaption>Marko Jagodić Kuridža (z žogo) je bil najboljši igralec Primorske proti FMP.<cite>Foto: ABA</cite></figcaption>
        </figure>
        <figure>
          <img src="https://www.dnevnik.si/i/ag/2019/11/25/1223840.jpg"/>
        </figure>
      </slideshow>
      <p>Čeprav je trajalo le nekaj ur, so se pri Primorski po zmagi v 8. krogu proti FMP gotovo počutili izjemno. Začasno so se namreč prebili na vrh lestvice lige ABA, ki ga je nato včeraj zvečer znova zasedla Budućnost, ki je ugnala Partizan. A to Koprčanov nikakor ni potrlo. Še posebej ne, ker je pogled v bližnjo prihodnost spodbuden. V naslednjih treh krogih jih namreč čakajo obračuni proti kakovostno slabšim Ciboni, Zadru in Igokei. Če bi obalno moštvo dobilo vse tri, bi prvo polovico rednega dela sklenilo z vsega dvema porazoma, kar bi bil fenomenalen razplet.</p>
      <h3>Golemca skrbi slabša obramba</h3>
      <p>A tako daleč pri Primorski nikakor ne gledajo. V mislih trenerja Jurice Golemca je le sredina tekma proti Podčetrtku v državnem prvenstvu in predvsem analiza tekme proti FMP. Potek dogodkov na parketu v dvorani Bonifika mu namreč ni bil všeč. »Zapiranje pod košem, obramba v situacijah dva na dva, rotacija, komunikacija…« je slabe stvari v obrambi našteval Jurica Golemac. »Tudi ko smo povedli za 16, nisem bil zadovoljen. Smo dobra napadalna ekipa, ki lahko nasprotnika rani z veliko različnimi orožji, a če bomo želeli postoriti kaj več, bo morala biti obramba na precej višji ravni,« je z resnim obrazom razlagal nekdanji slovenski reprezentant.</p>
      <p>A kakor koli se na stvar pogleda, je zmaga vseeno zmaga. In če je ta s slabšo igro dosežena proti letos odličnemu FMP, je vredna še toliko več. »Znova se je pokazalo, da ta ekipa ima karakter in zmagovalno mentaliteto. Moti pa me, da smo se cel teden pripravljali na določene stvari in nato prav pri teh delali napake. To kaže na pomanjkanje osredotočenosti. Na kakšni drugi tekmi s tako igro ne bomo prišli do zmage, a seveda moram biti s tokratno ne glede na vse zadovoljen,« je pojasnil Golemac in izpostavil še ključna igralca za uspeh. »Žiga Dimec je v prvi četrtini vnesel energijo in čvrstost s klopi ter nas s tem porinil naprej, Aleksandar Lazić pa je v zadnjih dveh, treh minutah odigral izjemno v obrambi, ukradel dve žogi in to nas je pripeljalo do zmage.«</p>
      <h3>Lapornik junak Krke, Olimpija ponižana v Zadru</h3>
      <p>V Novem mestu je Krka proti Igokei delovala na pogon, imenovan Luka Lapornik. Enaintridesetletnik je dosegel kar 26 točk, od tega pet trojk, ter blestel v zadnji četrtini, ko je bil vpleten pri 12 od skupno 14 točk Krke. Sam jih je prispeval sedem in zadel ključna prosta meta dve sekundi pred koncem, asistiral za zabijanje Marvina Jonesa in trojko Glenna Coseyja, pri zadnjem poskusu Igokee pa še prestregel podajo iz avta, ki bi se zaključila s polaganjem gostov za zmago. »Imamo težave, ki se jih zavedamo. Odkar sem prišel, smo odigrali peto tekmo v dvanajstih dneh. Smo utrujeni, Igokeo smo dobili tudi z malo sreče, a so si fantje s požrtvovalnostjo, trudom in energijo to tudi zaslužili,« je bil zadovoljen <b>Vladimir Anzulović</b>.</p>
      <p>Povsem pa je v Zadru sinoči razpadla Olimpija, ki je v tekmo vstopila z zgrešenim pristopom. Hrvaško moštvo se je po začetnem otipavanju ogrelo in v nadaljevanju zadevalo iz vseh položajev, Ljubljančani pa so grešili na obeh straneh igrišča in si privoščili ponižujoč spodrsljaj, ki meče temno senco na pet zaporednih zmag pred tem. »Opozarjali smo igralce, da nas čaka izredno težka tekma proti motiviranemu nasprotniku. Od prve sekunde sem videl, da nismo pravi, nato pa je šlo vse samo navzdol. Kljub dobrim predstavam in petim zaporednim zmagam pred tem sem zaskrbljen, saj ekipa v nobeni četrtini ni pokazala nobenega odpora in odgovora. Za trenerja je to znak za alarm,« je povedal skrušen trener Olimpije <b>Slaven Rimac</b>.</p>
      <p>Liga ABA, drugi izidi 8. kroga: Budućnost – Partizan 65:60 (12:19, 29:37, 51:52, Cobbs 14; Veličković 11), Mega – Cibona 72:76 (20:20, 42:33, 57:60, Simonović 23, Mesiček 11, Macura ni igral; Bundović 26, Rebec 3), danes ob 18. uri: C. zvezda – Mornar.</p>
      <figure>
        <img src="https://files.dnevnik.si/2019/2019-11-24-ABA-web.png"/>
      </figure>
      <blockquote><b>Primorska – FMP 86:81 (24:19, 47:37, 63:57)<br/></b>Liga ABA, 8. krog. Dvorana Bonifika, gledalcev 1500, sodniki: Belošević (Srbija), Koljenšić, Dragojević (oba Črna gora)<br/>Primorska: Holt 11 (1-1), Harris 20 (6-6), Čakarun (2-0), Barič, Kosi, Lazić 7 (2-2), Marinković 4 (2-2), Hodžić 10 (2-1), Jagodić Kuridža 18 (6-6), Dimec 10, Šiško 6 (2-2), Vončina, <b>trener: </b>Golemac.<br/>FMP: Reath 2, Uskoković 9 (2-2), Jeremić 12 (2-1), Pot 2 (4-2), Radanov 16 (7-7), Radovanović 5 (1-0), Tejić 3 (6-3), Ulubay 13, Đorđević 19 (2-1), <b>trener: </b>Jovanović.<br/>Prosti meti: Primorska 23-20, FMP 24-16. Met za dve točki: Primorska 34-18, FMP 33-19. Met za tri točke: Primorska 20-10, FMP 25-9. Skoki: Primorska 24 (18 + 6), FMP 27 (14 + 13). Osebne napake: Primorska 24, FMP 21. Pet osebnih napak: Radovanović (40).<br/><b>Igralec tekme: </b>Marko Jagodić Kuridža (Primorska).<br/>Semafor: 7:7 (4. minuta), 18:15 (8), 33:23 (14), 42:32 (18), 53:37 (21), 63:48 (27), 68:64 (33), 75:74 (37).</blockquote>
      <blockquote><b>Krka – Igokea 76:75 (15:25, 39:46, 62:63)<br/></b>Liga ABA, 8. krog. Dvorana Leona Štuklja, gledalcev 750, <b>sodniki: </b>Hordov (Hrvaška), Juras, Arsenijević (oba Srbija).<br/>Krka: Cosey 9 (1-0), Jones 6, Marinelli 3 (4-3), Škedelj, Đapa (2-0), Fifolt, Balažič 13, Jošilo 8, Rakićević, Lapornik 26 (6-5), Ramljak 11, Osolnik, <b>trener: </b>Anzulović.<br/>Igokea: Wright 5 (1-0), Evans 7 (5-3), Simeunović, Talić, Lešić 10 (5-4), Kariniauskas 5 (2-1), Green 13 (8-6), Stević 15 (3-3), Vaughn 5, Ilić, Kačić, Gagić 15 (7-7), <b>trener: </b>Bajić.<br/>Prosti meti: Krka 13-8, Igokea 31-24. Met za dve točki: Krka 39-19, Igokea 39-21. Met za tri točke: Krka 27-10, Igokea 11-3. Skoki: Krka 36 (19 + 15), Igokea 26 (18 + 8). Osebne napake: Krka 30, Igokea 22.<br/>Igralec tekme: Luka Lapornik (Krka).<br/>Semafor: 6:7 (3. minuta), 14:21 (8), 23:29 (13), 33:36 (18), 43:51 (24), 50:59 (28), 67:65 (34), 69:71 (37).</blockquote>
      <blockquote><b>Zadar – Olimpija 101:63 (21:11, 45:26, 72:41)<br/></b>Liga ABA, 8. krog. Dvorana Krešimirja Ćosića, gledalcev 3000, <b>sodniki: </b>Radović (Hrvaška), Obrknežević (Srbija), Majkić (Slovenija).<br/>Zadar: Uljarević 3, Allen 18 (1-1), Ivanov 22 (4-3), Siriščević, Polokaj, Vuković 7 (2-1), Junaković 9, Mavra 8 (1-1), Fundić 8 (1-0), Planinić 4, Keller 2 (3-0), Gilbert 20 (3-2), <b>trener: </b>Jusup.<br/>Olimpija: Krušlin 3 (4-3), Boatright 11 (6-4), Krampelj, Hopkins 9 (2-2), Murić 6 (6-6), Mulalić, Miller-McIntyre 11 (4-3), Blažič 6 (4-4), Stipanović 4, Zagorac, Simonović 11 (4-4), Zirbes 2, <b>trener: </b>Rimac.<br/>Prosti meti: Zadar 15-8, Olimpija 30-26. Met za dve točki: Zadar 41-24, Olimpija 32-14. Met za tri točke: Zadar 33-15, Olimpija 29-3. Skoki: Zadar 47 (32 + 15), Olimpija 35 (22 + 13). Osebne napake: Zadar 25, Olimpija 19. Pet osebnih napak: Fundić (33), Murić (35).<br/>Igralec tekme: Ive Ivanov (Zadar).<br/>Semafor: 4:5 (4. minuta), 11:11 (8), 28:13 (13), 37:18 (17), 55:30 (23), 68:37 (28), 81:43 (33), 88:59 (37).</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914832/sport/kosarka/primorski-se-ponuja-velika-priloznost"/>
        <a href="https://www.dnevnik.si/1042914387/sport/kosarka/krka-v-gosteh-izgubila-s-cibono-"/>
      </related>
    </article>
  </body>
</html>