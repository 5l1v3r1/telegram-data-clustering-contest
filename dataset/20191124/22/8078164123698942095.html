<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_25/marina-usa-soldato-gallagher-scandalo-che-fa-tremare-trump-a2ff78d2-0f53-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="La Marina Usa e il soldato Edward Gallagher, lo scandalo che fa tremare Trump"/>
    <meta property="og:description" content="Trump ha difeso un ufficiale accusato di crimini di guerra, perché posò in una foto davanti al cadavere di un miliziano minorenne. Causando uno scontro frontale, e mai visto, tra Marina, Pentagono e Casa Bianca"/>
  </head>
  <body>
    <article>
      <h1>La Marina Usa e il soldato Edward Gallagher, lo scandalo che fa tremare Trump</h1>
      <h2>Trump ha difeso un ufficiale accusato di crimini di guerra, perché posò in una foto davanti al cadavere di un miliziano minorenne. Causando uno scontro frontale, e mai visto, tra Marina, Pentagono e Casa Bianca</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Giuseppe Sarcina</a></address>
      <p>Trump difende l’ufficiale del disonore. Il Segretario alla Marina <b>Richard Spencer</b> è stato bruscamente licenziato dal capo del Pentagono, <b>Mark Esper</b>, nella tarda serata di domenica. L’ordine, però, è partito da <b>Donald Trump</b>. E oggi, quindi, il caso alimenterà un’altra polemica contro il presidente. Si allunga l’elenco dei silurati da Trump (su «Sette» di questa settimana la mappa completa: sono 58 dall’inizio del mandato). Spencer aveva confermato la massima sanzione disciplinare a carico di <b>Edward Gallagher</b>, ufficiale del corpo d’élite dei Navy Seal. È una brutta storia: <b>Gallagher</b> fu accusato nel 2017 per aver commesso crimini di guerra e una serie di abusi in Iraq. All’inizio di quest’anno la corte marziale lo assolse dall’imputazione di omicidio, ma lo condannò per aver posato in una foto davanti al cadavere di un miliziano minorenne. La Marina decise di degradarlo e di radiarlo dai <b>Navy Seal</b>. <br/><br/><b>Perché è importante?</b> A questo punto interviene Trump, via Twitter naturalmente. Il 21 novembre prende le difese dell’ufficiale disonorato: «Dovete ridargli il Tridente», cioè il distintivo dei Seal, l’Aquila appollaiata sulla fiocina mitologica di Poseidone. Per qualche giorno il Segretario alla Marina tiene duro. Ma ieri sera Esper fa sapere di aver scoperto che Spencer lo aveva scavalcato, provando a trattare con la Casa Bianca: Gallagher si può tenere il «Tridente» purché si congedi spontaneamente. Una mediazione che Esper ha trasformato in «un tradimento della fiducia». Licenziato. E ora burrasca in arrivo anche tra <b>Marina, Pentagono e Casa Bianca.</b></p>
    </article>
  </body>
</html>