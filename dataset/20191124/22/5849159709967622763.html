<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/minister-jagadish-reddy-inspects-rai-cheruvu-musi-canals-1-1-10610537.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T22:30:00+00:00"/>
    <meta property="og:title" content="చివరి ఎకరాకూ నీళ్లిచ్చే బాధ్యత తీసుకున్నా"/>
    <meta property="og:description" content="పెన్‌పహాడ్: రైతు కష్టాలే తన కష్టాలు..రైతుకు ఎంత సేవ చేసినా తక్కువే..రైతు కష్టాలు తీరాలంటే సరిపడా సాగు నీరు అందించడమే ధ్యేయమని భావించి గత ఎన్నికల్లో ప్రతి ఎకరాకు"/>
  </head>
  <body>
    <article>
      <h1>చివరి ఎకరాకూ నీళ్లిచ్చే బాధ్యత తీసుకున్నా</h1>
      <address>
        <time datetime="2019-11-24T22:30:00+00:00">24 Nov 2019, 22:30</time>
      </address>
      <p>పెన్‌పహాడ్: రైతు కష్టాలే తన కష్టాలు..రైతుకు ఎంత సేవ చేసినా తక్కువే..రైతు కష్టాలు తీరాలంటే సరిపడా సాగు నీరు అందించడమే ధ్యేయమని భావించి గత ఎన్నికల్లో ప్రతి ఎకరాకు కృష్ణ, గోదావరి నీళ్లు అందించి బీడు భూములు లేకుండా చూస్తానని బాధ్యత తీసుకొని ఆ హామీ నేరవేర్చినందుకు తనకు ఎంతో సంతోషంగా ఉందని విద్యుత్ శాఖ మంత్రి గుంటకండ్ల జగదీశ్‌రెడ్డి అన్నారు. ఆదివారం సూర్యాపేట జిల్లా, పెన్‌పహాడ్ మండలంలోని మాచారం రాయి చెరువును రాత్రి పూట పరిశీలించి మాట్లాడారు. అనాజిపురం ఆదర్శ పాఠశాలలో క్రీడలను ప్రారంభించిన అనంతరం తిరుగు ప్రయాణంలో మూసీ కాల్వలు, రాయి చెరువును పరిశీలించారు. <br/><br/>మూసీ చివరి ఆయకట్టు అనాజిపురం, దోసపహాడ్‌కు వచ్చే కాల్వలోకి ఇంత వరకు మూసీ నీళ్లు రాలేదని రైతులు మంత్రి దృష్టికి తీసుకురావడంతో అక్కడే అధికారులకు ఫోన్ చేసి ప్రశ్నించారు. నేరుగా మంత్రి ఫోన్ చేయడంతో ఖంగుతిన్న అధికారులు ఏదో కారణం చెప్పేందుకు ప్రయత్నించడంతో రేపటి నుంచి ప్రత్యక్ష పర్యటనలు చేసి చివరి భూములకు మూసీ నీళ్లు ఇవ్వాలని ఆదేశించారు. ఇన్ని రోజుల నుంచి నీళ్లు రాకపోవడంతో తన దృష్టికి ఎందుకు తీసుకురాలేదని ప్రజాప్రతినిధులు, నాయకులను ప్రశ్నించారు. ప్రజాప్రతినిధులు, నాయకులు కలిసి తమ పరిధిలోని చెరువులు, కుంటలు నిండేలా ప్రతిప్రజాప్రతినిధి, నాయకుడు బాధ్యత తీసుకోవాలన్నారు. కాగా రాయి చెరువుకు కొద్ది రోజులుగా గోదావరి జలాలు రావడంతో ఎంతమేర నిండిందో పరిశీలించేందుకు చిమ్మ చీకటిలోనే చెరువును సందర్శించారు. రాయి చెరువు అలుగు పోయించేంత వరకు రాత్రింబవళ్లు కాల్వ గట్ల వెంట తిరుగుతానని రైతులకు హామీ ఇచ్చారు. కార్యక్రమంలో ఎంపీపీ నెమ్మాది భిక్షం, జడ్పీటీసీ మామిడి అనితాఅంజయ్య, ఎంపీటీసీ నాగు, మండాది నగేష్, బొల్లక బొబ్బయ్య, వర్మ, రవీందర్, శ్రీనివాస్ తదితరులు పాల్గొన్నారు.</p>
    </article>
  </body>
</html>