<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/adi-ister-busra-olsun-ister-seyma-olsun...-24111907.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T22:07:00+00:00"/>
    <meta property="og:title" content="Adı ister Büşra olsun ister Şeyma olsun..."/>
    <meta property="og:description" content="İslamcıların eğlence anlayışına atıfta bulunarak; gerekli gereksiz başörtülü kadınların eğlence videolarını paylaşmak neden?"/>
  </head>
  <body>
    <article>
      <h1>Adı ister Büşra olsun ister Şeyma olsun...</h1>
      <h2>İslamcıların eğlence anlayışına atıfta bulunarak; gerekli gereksiz başörtülü kadınların eğlence videolarını paylaşmak neden?</h2>
      <address><time datetime="2019-11-24T22:07:00+00:00">24 Nov 2019, 22:07</time> by <a rel="author" href="https://odatv.com/yazar/ayse-baykal" target="_blank">Ayşe Baykal</a></address>
      <p>Büşra Nur Çalar’ın şatafatlı bebek mevlidinin ardından düğün ve hamilelik videoları üzerine yazılanları takip ediyorum.</p>
      <p>Şunu fark ettim ki eleştirilerde şatafatı veya lüks bir aktiviteyi gerçekleştiren kadınlar başörtülü ya da başörtüsüz olarak kategorize ediliyor ve asıl irdelenmesi gereken insan doğası göz ardı ediliyor.</p>
      <p>Kadın, kadındır; bir kadın başını örtünce kadınlık duygusu yok olmuyor. Kimi kadın sade hayat tarzını, kimi kadın gösterişli hayat tarzını benimsiyor.</p>
      <p>Kimi kadın kendi içinde yaşamayı tercih ediyor, kimi kadın göstere göstere yaşamayı tercih ediyor.</p>
      <p>Tabii işin israf kısmını dikkate alıyorum yalnız burada asıl sorgulamamız gereken paradan ziyade  <b>“Mahremiyet”</b> anlayışımızın nasıl bu kadar dejenere olduğudur.</p>
      <p>Sosyal medyada fenomen olan kızlarımızın eşleriyle olan videolarını takip etmeniz bu sorunun cevabını bulmanız için yeterli olacaktır.</p>
      <p>Büşra’yı muhafazakâr dünyanın Şeyma’sı olarak tanımlayanlara da eş üzerinden itirazım var.</p>
      <p>Başörtülü genç kızlarımızda değişim var da erkeklerimizde yok mu?</p>
      <p>Şeyma’nın, ayrılmış olduğu eşi Acun Ilıcalı ile böyle bir videosunu göremezsiniz ama bizim Şeymaların eşleri maşallah her şekle giriyor.</p>
      <p>Instagram sayfaları, büyüklerinin muhafazakâr anlayışına göre <b>“uygun olmayan”</b> fotoğraf ve videolarla dolu. Bundan 15-20 yıl önce kafasına silah dayasanız çektiremeyeceğiniz video ve fotoğrafları muhafazakâr genç erkekler artık severek çekip paylaşıyor.</p>
      <p>Eleştireceksek kadın ve erkeği birlikte eleştirelim. Sefasını süren erkeklerde cefasını çeksin bir zahmet.</p>
      <p>Bununla birlikte kabul etmemiz gereken bir husus da şu: Adı ister Büşra olsun ister Şeyma olsun; günümüz gençleri yaşam tarzını inanç, dünya görüşü veya ülkenin ekonomik durumu vs. göre düzenlemiyor.</p>
      <p>Onların bambaşka bir dünyası ve dili var. Emin olun kopan kıyameti de anlamıyorlar. Instagram’ın büyülü dünyasına kapılmışlar.</p>
      <p>Bu gidişattan rahatsız olan muhafazakâr mahallede şunu kabul etmelidir:</p>
      <p>Artık başörtüsü <b>“özgürlük mücadelesi” </b>ile eşleştirilmiyor. Özgürlük mücadelesinden sonra başörtüsünün geldiği nokta iyi midir, kötü müdür diye sorarsanız buna verilecek cevap <b>“Ne ekerseniz onu biçersiniz”</b>dir. </p>
      <p>İşin ilginç tarafı, gençlerdeki bu dejenerasyonu anlayamayan büyükleri. Bakın Diyanet sosyal medyayı eleştiren bir video paylaşıyor. Yıl 2019 ama video 1990’ların Türkiye’si. </p>
      <p>Diyanet İşleri Başkanlığı’na konuyla ilgili mesajım var: <i>“Bu dille, bu yaklaşımla kimseye bir şey anlatamazsınız. Böyle yapacaksanız, hiçbir şey yapmayın daha iyidir.”</i></p>
      <p>Hükümeti ve Diyanet’i kadını bir kalıba sokmakla itham eden demokratlarımıza ve medya dünyasına sormak istiyorum:</p>
      <p>Kalıba sığmayan kadına sahip çıkmak yerine yüklenmeyi tercih etmek neden?</p>
      <p>Kadınların eğlence vs. videoları üzerinden siyasi iktidara “Siz busunuz” mesajı vermek neden?</p>
      <p>İslamcıların eğlence anlayışına atıfta bulunarak; gerekli gereksiz başörtülü kadınların eğlence videolarını paylaşmak neden? </p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/itiraf-edeyim-hayatimda-iki-kez-olmek-istedim-17111901.html"/>
        <a href="https://odatv.com/tayyip-beyin-aramasini-ve-destek-olmasini-beklerdim-15111829.html"/>
      </related>
    </article>
  </body>
</html>