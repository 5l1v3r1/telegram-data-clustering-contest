<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-education-loan-for-private-medical-college-student-2866953.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T22:01:36+00:00"/>
    <meta property="og:title" content="हिन्दुस्तान विशेष: ऊंची फीस की वजह से नहीं टूटेगा डॉक्टर बनने का सपना, प्राइवेट मेडिकल कॉलेज के छात्रों को मिलेगा एजुकेशन लोन"/>
    <meta property="og:description" content="निजी कॉलेजों में एमबीबीएस की ऊंची फीस के कारण डॉक्टर बनने का ख्वाब छोड़ देने वाले छात्रों के लिए अच्छी खबर है। सब कुछ सही रहा तो अगले अकादमिक सत्र से गरीब एवं मध्यम वर्गीय परिवार के छात्र शिक्षा ऋण के..."/>
  </head>
  <body>
    <article>
      <h1>हिन्दुस्तान विशेष: ऊंची फीस की वजह से नहीं टूटेगा डॉक्टर बनने का सपना, प्राइवेट मेडिकल कॉलेज के छात्रों को मिलेगा एजुकेशन लोन</h1>
      <address><time datetime="2019-11-24T22:01:36+00:00">24 Nov 2019, 22:01</time> by <a rel="author">स्कंद विवेक दर,नई दिल्ली</a></address>
      <p>निजी कॉलेजों में एमबीबीएस की ऊंची फीस के कारण डॉक्टर बनने का ख्वाब छोड़ देने वाले छात्रों के लिए अच्छी खबर है। सब कुछ सही रहा तो अगले अकादमिक सत्र से गरीब एवं मध्यम वर्गीय परिवार के छात्र शिक्षा ऋण के जरिए निजी कॉलेजों से एमबीबीएस कर सकेंगे। मेडिकल काउंसिल ऑफ इंडिया का बोर्ड ऑफ गवर्नर (बीओजी) इसके लिए एक योजना तैयार कर रहा है। इसमें सरकार सभी छात्रों के शिक्षा ऋण की गारंटी लेगी।</p>
      <p>मेडिकल काउंसिल ऑफ इंडिया के सूत्रों के मुताबिक, बोर्ड ने बीते दिनों इंडियन बैंकिंग एसोसिएशन के अधिकारियों की बैठक बुलाई थी। इसमें बैंकों से अनुरोध किया गया था कि वे निजी मेडिकल कॉलेजों से एमबीबीएस की पढ़ाई करने वाले छात्रों को शिक्षा ऋण प्रदान करें। सूत्रों के मुताबिक, अधिकारियों ने इसे असुरक्षित कर्ज बताते हुए नहीं माना। अब बीओजी ने नया प्रस्ताव तैयार किया है। इसके तहत सरकार बैंकों को सभी एमबीबीएस छात्रों को दिए गए शिक्षा ऋण की <br/>गारंटी देगी। </p>
      <p><b>सात से 25 लाख सालाना होती है फीस</b><br/>देश के निजी मेडिकल कॉलेजों में छात्रों से सात लाख लेकर 25 लाख रुपये तक सालाना फीस वसूली जाती है। सबसे महंगे स्नातक कार्यक्रम के लिए ज्यादातर बैंक शिक्षा ऋण की सुविधा मुहैया नहीं कराते। इस कारण निजी कॉलेजों में वही छात्र-छात्राएं पढ़ाई कर पाते हैं, जो अमीर परिवारों से आते हैं।</p>
      <p><b>इसलिए कर्ज नहीं देते बैंक: </b>फीस अधिक होने से कर्ज की किस्त ज्यादातर छात्रों के शुरुआती वेतन से अधिक होती है। ज्यादातर छात्र कोर्स पूरा करने के बाद पीजी की तैयारी करते हैं, इस दौरान कर्ज चुकाने की स्थिति में नहीं होते।</p>
    </article>
  </body>
</html>