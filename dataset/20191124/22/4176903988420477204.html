<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/hongkong-prodemokratskim-kandidatima-vise-od-polovine-mesta/"/>
    <meta property="og:site_name" content="Krstarica"/>
    <meta property="article:published_time" content="2019-11-24T22:20:00+00:00"/>
    <meta property="og:title" content="Hongkong: Prodemokratskim kandidatima više od polovine mesta"/>
    <meta property="og:description" content="HONGKONG - Prodemokratski kandidati u značajnom su vođstvu na današnjim lokalnim izborima u Hongkongu, a lokalni mediji izveštavaju da su oni osvojili"/>
  </head>
  <body>
    <article>
      <h1>Hongkong: Prodemokratskim kandidatima više od polovine mesta</h1>
      <address><time datetime="2019-11-24T22:20:00+00:00">24 Nov 2019, 22:20</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>HONGKONG – Prodemokratski kandidati u značajnom su vođstvu na današnjim lokalnim izborima u Hongkongu, a lokalni mediji izveštavaju da su oni osvojili više od polovine mesta.</p>
      <p>Ovo su prvi izbori od pokretanja prodemokratskih demonstracija u junu, a obeležila ih je rekordna izlasnost glasača.</p>
      <p>Prodemokratski kandidati su prvi put obezbedili više od polovine od ukupno 452 mesta u okružnim savetima, prenosi Rojters.</p>
      <p>Među pobednicima izbora su, kako se navodi AP, bivši studentski lideri, kandidat koji je zamenio aktivistu Džošuu Vonga, jedinu osobu kojoj je bilo zabranjeno da se kandiduje.</p>
      <p>Trijumfovao je i organizator mitinga Džimi Šam, koji je prošlog meseca bio pretučen, kao i prodemokratski poslanik kojem je napadač odgrizao jedan deo uha.</p>
      <p>Najveća prokineska stranka je doživela najveći poraz jer je izgubilo više od 100 od 182 njenih kandidata.</p>
      <p>Kako su saopštile vlasti, glasalo je više od 2,7 miliona, što je oko dve trećine registrovanih birača.</p>
      <p>Izbori su protekli mirno, bez većih nepravilnosti.</p>
      <p>Nedavne ankete su i pokazale da raste podrška prodemokratskim snagama.</p>
      <p>Glasači su birali između 1.104 kandidata za 452 mesta u lokalnoj samoupravi grada.</p>
      <p>Više od 4,13 miliona glasača u Hongkongu imalo je pravo glasa na lokalnim izborima, prvima od početka nemira koji su u junu zahvatili tu autonomnu kinesku teritoriju.</p>
      <p>Okružni saveti su niža vladina tela sa četvorogodišnjim mandatom koja se u 18 distrikta staraju za lokalne stvari, poput gradskog prevoza i objekata za rekreaciju.</p>
      <p>Otkako je Velika Britanija vratila Hongkong Kini 1997, ovaj specijalni administrativni region funkcioniše po principu „jedna zemlja, dva sistema“. To gradu daje samoupravu i razne slobode, uključujući ograničena izborna prava.</p>
      <p>Lider grada može biti nominovan i izabran samo od strane komiteta koji ima 1.200 članova, uglavnom prokinske elite.</p>
      <p>Opozicija pokušava da natera kinesku vladu da poštuje punu demokratiju za koju kažu da im je obećana Osnovnim zakonom, miniustavom grada, koji stanovnicima daje pravo da sami izaberu svog lidera.</p>
      <p>To je upravo jedan od pet zahteva demonstranata i razlog ranijih prodemokratskih protesta 2014. Bez promene u političkoj strukturi, jedini način da javnost izabere svog lidera je preko okružnih većnika, koji čine oko 10 odsto izbornog komiteta, i šest odsto parlamentaraca.</p>
      <p>(Tanjug)</p>
    </article>
  </body>
</html>