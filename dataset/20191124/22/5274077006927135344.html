<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419116"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T22:40:00+00:00"/>
    <meta property="og:title" content="בארצות ערב מתגעגעים ליהודים"/>
    <meta property="og:description" content="לקראת יום ציון הגירוש של יהודי ארצות ערב מספר מומחה על מצבם של מי שנותרו מאחור. &quot;במדינה ערבית ברור ליהודי שהוא לא כמו כולם&quot;."/>
  </head>
  <body>
    <article>
      <h1>בארצות ערב מתגעגעים ליהודים</h1>
      <address><time datetime="2019-11-24T22:40:00+00:00">24 Nov 2019, 22:40</time> by <a rel="author">ניצן קידר</a></address>
      <p>השבוע יחול היום לציון היציאה והגירוש של יהודי ארצות ערב ואיראן. ד"ר אדי כהן ממרכז בגין סאדאת באוניברסיטת בר אילן מנסה לנפץ כמה מהמיתוסים הקשורים ליחסי היהודים ושכניהם באותן ארצות.</p>
      <p>"היחסים בין היהודים לבין השלטונות במדינות ערב היו תלויים בעיקר במצב הרוח של השליט. כמובן שזה היה שונה בכל מדינה ואי אפשר לדבר על כל יהודי ארצות ערב כמקשה אחת. בכל מדינה היו תקופות ואירועים היסטוריים שהשפיעו על היחסים – כמו כמובן הקמתה של מדינת ישראל ומלחמת ששת הימים", אומר כהן לערוץ 7.</p>
      <p>לדבריו, "צריך לזכור שיהודי שחי בארצות ערב היה אזרח סוג ג' או ד'. האנשים מדברים על 'תור הזהב' בהשוואה לשואת יהודי אירופה סבלו באותה תקופה. לא היתה שואה ליהודי ארצות ערב במובן שאנחנו מכירים. עם זאת, זה לא היה 'תור זהב', ליהודי ארצות ערב לא היו זכויות ולא היה מקום אמיתי".</p>
      <p>רבים מהיהודים החליטו לברוח או שגורשו ומיעוטם נותרו בחלק מארצות ערב. האם כיום הם זוכים ליחס טוב יותר? "כיום יש בעיקר יהודים במרוקו, בתוניס וכמה עשרות בלבנון. היחס אליהם סביר, אבל כשאתה יהודי במדינה ערבית ברור לך שאתה לא כמו כולם. אתה לא מחפש צרות, נמצא מתחת לרדאר".</p>
      <p>כהן מספר כי בעולם הערבי יש לא מעט מדינות שכיום מתגעגעות ליהודים, חרף ההסתה האסלאמית הקשה. "הם זוכרים שהיכן שהיו יהודים היה גם שגשוג. שמעתי את זה ממנהיגים מצריים ששואלים היכן היהודים שישפרו את הכלכלה. בעיראק היו הפגנות באחרונה ובהן נשאו המפגינים את תמונתו של השר המנוח יחזקאל ששון, שר האוצר הראשון של עיראק כי מתגעגעים להתנהלות שלו".</p>
      <p>"יש געגועים לא רק לאנשים עצמם, אלא לסדר, לנאמנות שלהם כאזרחים למולדת. לצערנו הם נאלצו לעזוב ואף גורשו, וכיום לערבים נמאס מהמנהיגים המושחתים שלהם ובהרבה מדינות אנחנו שומעים שקוראים ליהודים לחזור".</p>
      <p>ד"ר כהן מציין שהיום גם קיים שיח בין קהילות יוצאי מדינות ערב, לערבים באותן מדינות. "יש שיח שלא היה בעבר, ברשתות החברתיות. ליהודי עיראק בישראל יש דף פייסבוק והם משוחחים הרבה עם אזרחים בעיראק. כיום יש שר התיירות בתוניסיה והוא יהודי. הם מעריכים את היהודים ואת הראש, החוכמה וניקיון כפם של היהודים. לצערנו, זה לא היה המצב כשהיהודים היו שם".</p>
    </article>
  </body>
</html>