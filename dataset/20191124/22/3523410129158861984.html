<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641878/%D8%A7%DB%8C%D8%AA%D8%A7%D9%84%DB%8C%D8%A7-%D8%A7%D8%B2-%D9%BE%D8%B0%DB%8C%D8%B1%D8%B4-%DA%A9%D8%B4%D8%AA%DB%8C-%D9%BE%D9%86%D8%A7%D9%87%D8%AC%D9%88%DB%8C%D8%A7%D9%86-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T22:35:00+00:00"/>
    <meta property="og:title" content="ایتالیا از پذیرش کشتی پناهجویان خودداری کرد"/>
    <meta property="og:description" content="مسئولان یک کشتی حامل پناهجویان آفریقایی می‌گویند دولت ایتالیا از ارائه مجوز پهلوگیری این کشتی خودداری کرده‌ و موجب شده تا ده‌ها پناهجو در شرایطی..."/>
  </head>
  <body>
    <article>
      <h1>
        <a href="https://www.bultannews.com/fa/news/641878/%D8%A7%DB%8C%D8%AA%D8%A7%D9%84%DB%8C%D8%A7-%D8%A7%D8%B2-%D9%BE%D8%B0%DB%8C%D8%B1%D8%B4-%DA%A9%D8%B4%D8%AA%DB%8C-%D9%BE%D9%86%D8%A7%D9%87%D8%AC%D9%88%DB%8C%D8%A7%D9%86-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D8%B1%D8%AF">ایتالیا از پذیرش کشتی پناهجویان خودداری کرد</a>
      </h1>
      <h2>مسئولان یک کشتی حامل پناهجویان آفریقایی می‌گویند دولت ایتالیا از ارائه مجوز پهلوگیری این کشتی خودداری کرده‌ و موجب شده تا ده‌ها پناهجو در شرایطی...</h2>
      <address><time datetime="2019-11-24T22:35:00+00:00">24 Nov 2019, 22:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مسئولان یک مؤسسه امداد که در ماه‌های گذشته مشغول نجات پناهجویان سرگردان روی آب بوده، می‌گویند دولت ایتالیا با خودداری از پذیرش یک کشتی حامل ده‌ها پناهجو، شرایط بدی را برای افراد سوار بر این کشتی به وجود آورده است.</p>
      <p>به نوشته خبرگزاری «رویترز»، مقام‌های دولت ایتالیا یازده نفر از پناهجویان کودک و بدحال را از این کشتی خارج کرده و به ساحل برده‌اند، اما از صدور مجوز پهلوگیری این کشتی خودداری کرده‌اند.</p>
      <p>کشتی اسپانیایی «اوپن آرمز» (آغوش گشوده) روز چهارشنبه ده‌ها نفر از پناهجویان آفریقایی را که در قایقی در مدیترانه سرگردان بوده‌اند، سوار کرده و در تلاش است تا آن‌ها را به ساحل برساند. در حال حاضر ۶۲ پناهجو در این کشتی حضور دارند.</p>
      <p>مسئولان دولت ایتالیا به این کشتی اجازه داده‌اند برای در امان ماندن از شرایط طوفانی، وارد آب‌های این کشور شود، اما از پهلوگیری آن جلوگیری کرده‌اند. این کشتی در حال حاضر در نزدیکی سواحل سیسیل روی آب بلاتکلیف مانده است.</p>
      <p>«ریکاردو گاتی» مسئول عملیات مؤسسه امدادی اوپن آرمز به رویترز گفته است که این مؤسسه برای کشتی از ایتالیا و مالت درخواست پهلوگیری کرده، اما پاسخ مثبتی دریافت نکرده است. به گفته گاتی، رم در پاسخ گفته است که این کشتی باید در بندر طرابلس لیبی پهلو بگیرد. طرابلس از هفته‌ها پیش صحنه جنگ میان نیروهای وفادار به دو دولت درگیر در لیبی است.</p>
      <p>با وجود مخالفت اولیه، «لوسیانا لومورگس» وزیر کشور ایتالیا روز گذشته در یک مصاحبه تلویزیونی گفته است که احتمال دارد رم با پهلو گرفتن این کشتی و یک کشتی اسپانیایی دیگر که به گفته وی مجموعا حامل صدها پناهجو هستند، موافقت کند.</p>
      <p>دولت ایتالیا که می‌گوید به دلیل شرایط بد اقتصادی دیگر امکان پذیرش پناهجویان را ندارد، در ماه‌های گذشته سیاستی سخت‌گیرانه در قبال ورود پناهجویان اتخاذ کرده و به کشتی‌های امدادی حامل مهاجران اجازه پهلو گرفتن در بنادر ایتالیا را نداده است.</p>
      <p>وخامت اوضاع در کشورهای آفریقایی موجب شده تا روزانه صدها نفر به امید یافتن نقطه امنی در اروپا، از مسیر ناامن و خطرناک مدیترانه راهی بنادر اروپایی شوند. مهر ماه امسال کمیسیاریای عالی پناهندگان سازمان ملل گزارش کرد که از آغاز سال ۲۰۱۹ میلادی، بیش از ۱۰۰۰ نفر از پناهجویان در حین عبور از مدیترانه جان خود را از دست دادند.</p>
    </article>
  </body>
</html>