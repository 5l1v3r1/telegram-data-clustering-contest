<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/njujork-tajms-o-pogorsanim-odnosima-makrona-i-merkelove/"/>
    <meta property="og:site_name" content="Krstarica"/>
    <meta property="article:published_time" content="2019-11-24T22:33:00+00:00"/>
    <meta property="og:title" content="Njujork tajms o pogoršanim odnosima Makrona i Merkelove"/>
    <meta property="og:description" content="NJUJORK - Odnos francuskog predsednika Emanuela Makrona i nemačke kancelarke Angele Merkel otežavaju različiti politički pristupi dvoje šefova vlada. Na"/>
  </head>
  <body>
    <article>
      <h1>Njujork tajms o pogoršanim odnosima Makrona i Merkelove</h1>
      <address><time datetime="2019-11-24T22:33:00+00:00">24 Nov 2019, 22:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>NJUJORK – Odnos francuskog predsednika Emanuela Makrona i nemačke kancelarke Angele Merkel otežavaju različiti politički pristupi dvoje šefova vlada.</p>
      <p>Na marginama proslave 30. godišnjice pada Berlinskog zida, nemačka kancelarka je u privatnom razgovoru oštro kritikovala kolegu, navodi „Njujork tajms“.</p>
      <p>„Shvatam vašu potrebu za remetilackom politikom. Ali smucilo mi se da skupljam krhotine. Stalno moram da lepim šoljice koje ste vi razbili, samo da bismo mogli da sednemo i popijemo šolju čaja“, rekla je navodno Makronu neuobičajeno ljuta Angela Merkel.</p>
      <p>Makron je ranije oštro kritikovao NATO i izazvao gnevne reakcije u savezu, preneo je sinoć „Blic“.</p>
      <p>U intervjuu „Ekonomistu“ francuski predsednik zaključio je da je NATO zbog nedostatka dogovora doživeo „moždanu smrt“, da bi Merkel odmah posle toga odbacila njegove tvrdnje kao preterane.</p>
      <p>Kada je Evropska unija u pitanju, Makron je nedavno uložio veto na početak pristupnih pregovora s Albanijom i Severnom Makedonijom, iako su obe zemlje zapocele teške reforme kako bi ispunile kriterijume, a Severna Makedonija je na zahtev susedne Grčke čak promenila ime, podseća „Njujork tajms“.</p>
      <p>Razgovor dvoje lidera istice u prvi plan ozbiljno zategnute odnose Francuske i Nemacke, kao i tenzije vezane za skraćeni sastanak NATO u predgrađu Londona, koji je pažljivo spušten sa nivoa samita u rang skupa lidera povodom proslave 70. godišnjice saveza.</p>
      <p>„Odnosi Francuske i Nemačke odavno nisu bili tako loši. Skoro nisam doživela takvu ogorčenost i nerazumevanje“, izjavila je Klaudia Major, analiticar bezbednosti pri Nemačkom institutu za međunarodnu politiku i bezbednost.</p>
      <p>Kao ambiciozan francuski predsednik s gotovo kraljevskim ovlašćenjima, Makron sve više gubi strpljenje zbog usporenog pragmatičnog pristupa Angele Merkel, nemačkog federalizma i koalicione vlade, ismatra Major.</p>
      <p>Njegova želja, „na njegov nestrpljiv i gotovo nervozan nacin“, da „predvodi i remeti“ u sukobu je s nemačkim sistemom, koji je veoma usporen tokom poslednjeg mandata Angele Merkel i u trenutku kada koalicija nastoji da preživi, dodala je ona.</p>
      <p>Nemacka će nakon Makronove kritike ipak staviti na probu politički dogovor u NATO, navodi „Njujork tajms“, podsećajući da je nemački ministar spoljnih poslova Hajko Mas (SPD) u sredu na sastanku NATO u Briselu predložio uvođenje komisije strucnjaka, koju bi vodio generalni sekretar Jens Stoltenberg, a koja bi imala zadatak da nadomesti „nedostatak politicke diskusije u savezu“.</p>
      <p>(Tanjug)</p>
    </article>
  </body>
</html>