<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807229/%D8%A8%D8%A7%D9%86%DA%A9-%D8%A2%D8%B2%D9%85%D9%88%D9%86%E2%80%8C%D9%87%D8%A7%DB%8C-%D9%85%D9%84%DB%8C-%D9%88-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%DB%8C%D8%AC%D8%A7%D8%AF-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T22:19:00+00:00"/>
    <meta property="og:title" content="بانک آزمون‌های ملی و بین‌المللی ایجاد می‌شود"/>
    <meta property="og:description" content="رئیس سازمان آموزش و پرورش استثنایی کشور از ایجاد بانک آزمون‌های ملی و بین‌المللی در این سازمان خبر داد."/>
  </head>
  <body>
    <article>
      <h1>بانک آزمون‌های ملی و بین‌المللی ایجاد می‌شود</h1>
      <h2>رئیس سازمان آموزش و پرورش استثنایی کشور از ایجاد بانک آزمون‌های ملی و بین‌المللی در این سازمان خبر داد.</h2>
      <address>
        <time datetime="2019-11-24T22:19:00+00:00">24 Nov 2019, 22:19</time>
      </address>
      <p>به گزارش گروه اجتماعی <a href="https://snn.ir/">خبرگزاری دانشجو</a>، سید جواد حسینی رئیس سازمان آموزش و پرورش استثنایی در نشست با رضوان حکیم‌زاده معاون آموزش ابتدایی وزارت آموزش‌ و پرورش، اظهار کرد: در طرح سنجش باید علاوه بر افزایش سطح پوشش تحصیلی، رسیدگی به مشکل بازمانده‌های طرح سنجش و افزایش سطح پوشش پیش‌دبستانی نیز مورد توجه باشد.</p>
      <p>وی افزود: در خصوص پوشش پیش‌دبستانی کارهای خوبی انجام‌ شده و در حال حاضر۵۰ درصد این پوشش هدف‌گذاری شده است بنابراین باید در آینده تا سطح ۱۰۰ درصدی انجام شود.</p>
      <p>حسینی ادامه داد: شناسایی مشکلات کودکان قبل از ورود به مدرسه و حتی در سنین کمتر که در میانگین جهانی این مداخلات از ۳ سالگی است و جزو برنامه‌های آشکار است، باعث می‌شود در مداخلات حرفه‌ای و در رفع برخی از مشکلات، هزینه‌های درمانی کاهش و بهره‌وری افزایش یابد.</p>
      <p>وی تصریح کرد: یکی از برنامه‌های سازمان آموزش‌ و پرورش استثنایی، ایجاد بانک جامع آزمون‌ها است که به‌واسطه آن جدیدترین آزمون‌های ملی و بین‌المللی به دو صورت حجمی و دیجیتال در اختیار همکاران و پژوهشگران قرار خواهد گرفت.</p>
      <p>رئیس سازمان آموزش‌ و پرورش استثنایی کشور افزود: ضروری است دریافت و ارسال اطلاعات آماری با حوزه آموزش ابتدایی به‌صورت آنلاین انجام شود.</p>
      <p>وی در خصوص آموزش فراگیر اظهار کرد: سیاست قبلی این سازمان در خصوص سند تحول بنیادین، چرخش از حالت تفکیک به تلفیق و از حالت تلفیق به فراگیر بوده است لذا باید از حالت تلفیق خارج و به سمت فراگیرسازی برود.</p>
      <p>حسینی خاطرنشان کرد: سیاست‌های این سازمان مانندبرنامه بوم، برنامه سند تحول بنیادین و برنامه تدبیر الزاماتی دارند که باید رعایت شود که در این راستا معلم مرجع، اتاق مرجع و استانداردسازی نرم کلاس به معلم، محیط فیزیکی و آماده کردن کتاب‌های مناسب‌سازی شده از ضروریات آموزشی دانش‌آموزان با نیازهای ویژه است.</p>
      <p>وی بیان کرد: تمام مواردی که در این جلسه مطرح شد در قالب تفاهم‌نامه‌ای تنظیم و در آینده نزدیک اساس کار سازمان آموزش‌ و پرورش استثنایی و معاونت آموزش ابتدایی خواهد بود.</p>
    </article>
  </body>
</html>