<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/chania/dieythynsi-deyterovathmias-chanion-avasimes-oi-katigories-gia-ta-kena/"/>
    <meta property="og:site_name" content="ert.gr"/>
    <meta property="article:published_time" content="2019-11-24T22:18:22+00:00"/>
    <meta property="og:title" content="Διεύθυνση Δευτεροβάθμιας Χανίων: Αβάσιμες οι κατηγορίες για τα κενά"/>
    <meta property="og:description" content="Αβάσιμες χαρακτηρίζει η Διεύθυνση Δευτεροβάθμιας Εκπαίδευσης Ν. Χανίων, με ανακοίνωσή της, τις κατηγορίες για τα ακάλυπτα λειτουργικά κενά σε σχολεία. Στην ανακοίνωση, που υπογράφει ο προϊστάμενος Στέλιος Ζερβάκης, αναφέρεται ότι η διεύθυνση, αλλά και ο ίδιος προσωπικά δέχονται τις τελευταίες μέρες επιθέσεις από αγανακτισμένους γονείς ότι δήθεν δεν υποβλήθηκαν όλα τα κενά, ούτως ώστε να αποτυπωθούν στην προκήρυξη, για συγκεκριμένα απομακρυσμένα σχολεία του Νομού. Οι κατηγορίες αυτές είναι απολύτως ψευδείς, ανυπόστατες και προφανώς ατεκμηρίωτες, τονίζει ο κ. Ζερβάκης και προσθέτει ότι ακολουθήθηκε κατά γράμμα ο νόμος. Παράλληλα δίνει διευκρινίσεις για το θέμα των κενών στα σχολεία και εκτιμά ότι στην επόμενη φάση προσλήψεων αναπληρωτών θα καλυφθούν και τα εναπομείναντα κενάΗ ανακοίνωση του κ. Ζερβάκη Τις τελευταίες ημέρες και μετά τη δημοσίευση της ειδικής προκήρυξης κάλυψης λειτουργικών κενών στα σχολεία της Διεύθυνσης μας, γινόμαστε δέκτες επιθέσεων εντός της Υπηρεσίας από αγανακτισμένους γονείς ότι δήθεν από…"/>
  </head>
  <body>
    <article>
      <h1>Διεύθυνση Δευτεροβάθμιας Χανίων: Αβάσιμες οι κατηγορίες για τα κενά</h1>
      <address><time datetime="2019-11-24T22:18:22+00:00">24 Nov 2019, 22:18</time> by <a rel="author">Σοφία Θεοδωράκη</a></address>
      <p>Αβάσιμες χαρακτηρίζει η Διεύθυνση Δευτεροβάθμιας Εκπαίδευσης Ν. Χανίων, με ανακοίνωσή της, τις κατηγορίες για τα ακάλυπτα λειτουργικά κενά σε σχολεία. Στην ανακοίνωση, που υπογράφει ο προϊστάμενος Στέλιος Ζερβάκης, αναφέρεται ότι η διεύθυνση, αλλά και ο ίδιος προσωπικά δέχονται τις τελευταίες μέρες επιθέσεις από αγανακτισμένους γονείς ότι δήθεν δεν υποβλήθηκαν όλα τα κενά, ούτως ώστε να αποτυπωθούν στην προκήρυξη, για συγκεκριμένα απομακρυσμένα σχολεία του Νομού. Οι κατηγορίες αυτές είναι απολύτως ψευδείς, ανυπόστατες και προφανώς ατεκμηρίωτες, τονίζει ο κ. Ζερβάκης και προσθέτει ότι ακολουθήθηκε κατά γράμμα ο νόμος. Παράλληλα δίνει διευκρινίσεις για το θέμα των κενών στα σχολεία και εκτιμά ότι στην επόμενη φάση προσλήψεων αναπληρωτών θα καλυφθούν και τα εναπομείναντα κενά<br/><b>Η ανακοίνωση του κ. Ζερβάκη</b><br/>Τις τελευταίες ημέρες και μετά τη δημοσίευση της ειδικής προκήρυξης κάλυψης λειτουργικών κενών στα σχολεία της Διεύθυνσης μας, γινόμαστε δέκτες επιθέσεων εντός της Υπηρεσίας από αγανακτισμένους γονείς ότι δήθεν από την Υπηρεσία μας αλλά και από εμένα προσωπικά δεν υποβλήθηκαν όλα τα κενά, ούτως ώστε να αποτυπωθούν στην προκήρυξη, για συγκεκριμένα απομακρυσμένα σχολεία του Νομού μας.<br/>Οφείλω να διαβεβαιώσω άπαντες, ότι οι κατηγορίες αυτές είναι απολύτως ψευδείς, ανυπόστατες και προφανώς ατεκμηρίωτες. Ακολουθήθηκε κατά γράμμα το άρθρο 86 του Νόμου 4547/2018, καθώς και οι εγκύκλιες οδηγίες εφαρμογής του παραπάνω άρθρου όπως αυτές μας ετέθησαν από το Υπουργείο.<br/>Στην ειδική προκήρυξη εμφανίζονται μόνο τα κενά που προέκυψαν από αρνήσεις ανάληψης υπηρεσίας αναπληρωτών εκπαιδευτικών ή από αντίστοιχες παραιτήσεις από την τελευταία φάση πρόσληψης και όχι από τις προηγούμενες. Αυτό σημαίνει ότι μετά το πέρας της ειδικής προκήρυξης θα ακολουθήσει και επόμενη φάση προσλήψεων αναπληρωτών προκειμένου να καλυφθούν και τα εναπομείναντα κενά.<br/>Θέλω να πιστέψω ότι αυτές οι αβάσιμες κατηγορίες για μη υποβολή κάποιων κενών εκ μέρους της Διεύθυνσης μας και από εμένα προσωπικά, δεν έχουν δόλο και είναι προϊόν παραπληροφόρησης με αποτέλεσμα την αλόγιστη και αυθαίρετη εξαγωγή συμπερασμάτων.<br/>Πρόθεση μου ήταν, είναι και θα είναι η πλήρης κάλυψη των λειτουργικών κενών όλων των σχολικών μονάδων του Νομού μας, με γνώμονα το μορφωτικό δικαίωμα όλων των μαθητών μας, σε όποιο σχολείο του Νομού μας κι αν φοιτούν. Με τον απαιτούμενο προγραμματισμό και με απόλυτη διαφάνεια στην εφαρμογή της κείμενης νομοθεσίας.<br/>Με αυτές τις αρχές πορεύομαι όλα αυτά τα χρόνια τόσο εγώ από τη θέση ευθύνης που υπηρετώ όσο και οι συνεργάτες μου. Με τις ίδιες αρχές θα συνεχίσουμε και το επόμενο διάστημα.<br/>Προς επίρρωση όλων των παραπάνω, όλοι όσοι έχουν έννομο συμφέρον- και μόνο κατόπιν αιτήσεως τους- μπορούν να ενημερωθούν εγγράφως για τις ενέργειες μας από το αρμόδιο τμήμα της υπηρεσίας μας.<br/>Όλα τα υπόλοιπα χαρακτηρίζονται ως πυροτεχνήματα τα οποία ούτε μας αγγίζουν, ούτε μας φοβίζουν, ούτε μας αφορούν!<br/>Χανιά 25-11-2019<br/>Ο Διευθυντής της Δευτεροβάθμιας Εκπαίδευσης Χανίων<br/>Στέλιος Ζερβάκης</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/anagkaia-i-enischysi-kai-i-stelechosi-ton-dikastikon-ypiresion-tis-komotinis/"/>
        <a href="https://www.ert.gr/perifereiakoi-stathmoi/kerkira/kerkyra-xekinaei-i-anakyklosi-sta-scholeia/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/elleipseis-nosileytikoy-prosopikoy-sto-pagni/"/>
        <a href="https://www.ert.gr/perifereiakoi-stathmoi/komotini/komotini-70-katharistries-ton-scholeion-tis-rodopis-agonioyn-gia-to-mellon-toys-kai-zitoyn-kalyteres-synthikes-ergasias/"/>
        <a href="https://www.ert.gr/perifereiakoi-stathmoi/kavala/kavala-oriaki-i-katastasi-sto-nosokomeio-kavalas/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/kerkyra-zimies-se-scholeia-prokalese-i-viktoria/"/>
      </related>
    </article>
  </body>
</html>