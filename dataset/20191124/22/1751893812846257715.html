<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_25/natale-milano-sara-superchristmas-oltre-35-km-luci-l-albero-duomo-darsena-arriva-show-d-acqua-cb051246-0fa4-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Natale a Milano sarà SuperChristmas: oltre 35 km di luci, l’albero in Duomo e in Darsena arriva lo show d’acqua"/>
    <meta property="og:description" content="Il programma degli eventi natalizi promossi dal Comune e dagli sponsor tra iniziative tradizionali e novità. Tra centro e periferia, 180 strade della città vestite a festa. Anche piazza Duca D’Aosta cambierà volto trasformandosi ogni sera in un villaggio natalizio"/>
  </head>
  <body>
    <article>
      <h1>Natale a Milano sarà SuperChristmas: oltre 35 km di luci, l’albero in Duomo e in Darsena arriva lo show d’acqua</h1>
      <h2>Il programma degli eventi natalizi promossi dal Comune e dagli sponsor tra iniziative tradizionali e novità. Tra centro e periferia, 180 strade della città vestite a festa. Anche piazza Duca D’Aosta cambierà volto trasformandosi ogni sera in un villaggio natalizio</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Giovanna Maria Fagnani</a></address>
      <p>Trentacinque chilometri di luminarie per vestire a festa 180 strade, fra centro e periferia. E poi, un Natale che vedrà festeggiamenti diffusi in tanti luoghi della città. Piazza Duomo e piazza della Scala, piazza Gae Aulenti, i Giardini Montanelli con il «Villaggio delle meraviglie» per i più piccoli , il Castello Sforzesco con la fiera degli «O Bej! O Bej!», ma anche piazza Duca D’Aosta, che cambierà volto trasformandosi ogni sera in un villaggio natalizio con uno show di proiezioni sulla facciata della stazione e una spettacolare «zipline» che permetterà di volare in coppia, sopra la piazza, a quattordici metri di altezza.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/24/Milano/Foto%20Gallery%20-%20Trattate/6al_ori_crop_MASTER__0x0_MGTHUMB-INTERNA.jpg"/>
          <figcaption>Albero di Natale a Milano 2019, la prova generale: si accendono le luci</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/24/Milano/Foto%20Gallery/1alb_MGTHUMB-INTERNA.jpeg"/>
          <figcaption>Albero di Natale a Milano 2019, la prova generale: si accendono le luci</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/24/Milano/Foto%20Gallery/2al_MGTHUMB-INTERNA.jpg"/>
          <figcaption>Albero di Natale a Milano 2019, la prova generale: si accendono le luci</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/24/Milano/Foto%20Gallery/3al_MGTHUMB-INTERNA.jpg"/>
          <figcaption>Albero di Natale a Milano 2019, la prova generale: si accendono le luci</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/24/Milano/Foto%20Gallery/4al_MGTHUMB-INTERNA.jpg"/>
          <figcaption>Albero di Natale a Milano 2019, la prova generale: si accendono le luci</figcaption>
        </figure>
        <figcaption>Albero di Natale a Milano 2019, la prova generale: si accendono le luci</figcaption>
      </slideshow>
      <p><b>In Darsena, invece, arriverà uno show sull’acqua</b> con fontane, girandole e giochi d’acqua alti fino a 40 metri, musica e luci. Il palinsesto degli eventi natalizi promossi dal Comune e dagli sponsor, «Milano SuperChristmas», quest’anno si aprirà con l’esposizione, a Palazzo Marino, dal 29 dicembre, di due opere di Filippino Lippi: «L’Angelo Annunziante» e «L’Annunziata», provenienti dalle collezioni civiche di San Giminiano. Il 1 dicembre, alle 18, in Galleria Vittorio Emanuele, si terrà invece l’inaugurazione dell’albero, alto dodici metri e impreziosito da oltre 10 mila ornamenti, e dell’illuminazione della volta dell’ottagono, a cura di Swarovski. Doppio appuntamento, invece, il 5 dicembre: la tradizionale fiera degli «O Bej! O Bej!». In piazza Castello e vie limitrofe, che saranno animate da 380 bancarelle, e poi, alle 18.30, l’inaugurazione dell’installazione «Luci buone a Milano», a cura di Engie, in piazza della Scala. L’opera, che riproduce il soffitto del Teatro alla Scala, sarà inaugurata con un silent party: i partecipanti potranno ballare a tempo di valzer o discoteca indossando le cuffie, guidati dal dj Filippo Nardi.</p>
      <p><b>Appuntamento clou, l’accensione dell’albero di Natale in piazza Duomo</b>, curato da Esselunga. Un’installazione alta 37 metri, con un diametro di 14, interamente coperta di luci, ma che consuma pochissima energia, per una scelta di sostenibilità. L’albero, che sarà visitabile, sarà circondato da 22 abeti, alti da tre a cinque metri, che saranno ripiantati al termine delle festività. L’accensione si terrà il 6 dicembre alle 17, con un concerto a cura di un’orchestra con 72 elementi e un programma di musica rock natalizia. La cerimonia dell’accensione sarà replicata ogni sera. Il giorno di Sant’Ambrogio, invece, sarà dedicato alla Scala e alla sua prima «diffusa», mentre dall’Immacolata aprirà una delle novità più attese di quest’anno: il villaggio di Natale in piazza Duca D’Aosta, promosso da Grandi Stazioni e Tim, intitolato «Tim SenStation». Ogni sera uno show di musica e proiezioni, che si ripeterà ogni ora dalle 17 alle 23, ricoprirà interamente la facciata della stazione , vasta 2 mila metri quadrati. In piazza saranno allestiti uno skate park e una pista Di pattinaggio di 400 metri quadrati e non mancheranno mercatini e food truck. I più audaci potranno addirittura volare sopra la piazza, appesi a una zip line lunga 140 metri. La Darsena si accenderà invece di luci, musica e di uno spettacolo sull’acqua internazionale, mai visto prima in Italia: è il Vodafone Acqua Show, con fontane e giochi d’acqua che danzano a ritmo di musica. I getti raggiungeranno un’altezza di 40 metri. Lo show si ripeterà ogni sera, alle 18, alle 19 e alle 20, mentre venerdì, sabato e festivi si aggiungerà una replica alle 21.30. «Anche quest’anno aziende private e associazioni di settore, con vero spirito ambrosiano, donano ai milanesi e ai tanti turisti luci, intrattenimento e installazioni innovative e di grande qualità per vestire a festa la nostra città – ha detto l’assessore al Turismo, Roberta Guaineri –. Per più di un mese Milano sarà ancora più bella e attrattiva per vivere con passione la magia del Natale e festeggiare la fine di un anno che ha registrato un numero straordinario di visitatori provenienti dall’estero, decretando l’eccezionale vocazione turistica della nostra città». «In questi anni — ha aggiunto l’assessore al Commercio, Cristina Tajani — abbiamo collaudato una prassi solidaristica, tra operatori privati, Amministrazione, associazioni di categoria e di quartiere, che ci permette di portare le luci e le atmosfere del Natale in tutta la città dalle periferie al centro. Grazie a questo nuovo atteggiamento più attento a tutto il territorio cittadino, siamo riusciti a illuminare un’asse come l’intero viale Monza, da Loreto a Villa San Giovanni, oltre a realtà esterne alla circonvallazione come il Casoretto, via Vallazze, via Pestalozzi, piazza Belloveso e Niguarda, via Saponaro e via Carli, Piazza Selinunte, via Parea a Pontelambro, via Monte Piana e Promenade Rogoredo». Tutti gli altri appuntamenti — tra cui il concerto in piazza Duomo venerdì 20 dicembre, offerto dalla Veneranda Fabbrica del Duomo e dal Comune, e poi il concerto di Capodanno con «Lo Stato Sociale» e altri ospiti — saranno pubblicati sul sito del Comune. Filo conduttore di tutte le iniziative natalizie, ha spiegato l’assessore Filippo Del Corno, è la sostenibilità ambientale.</p>
    </article>
  </body>
</html>