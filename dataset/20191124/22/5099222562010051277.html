<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23511886-variante-discuta-psd-dupa-infrangerea-lui-dancila-rocada-conducerea-partidului-marcel-ciolacu-putea-numit-presedinte-interimar.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T22:03:00+00:00"/>
    <meta property="og:title" content="Ce variante se discută în PSD, după înfrângerea lui Dăncilă: Rocadă la conducerea partidului, Marcel Ciolacu ar putea fi numit președinte interimar/ Firea se încălzește pe tusă"/>
    <meta property="og:description" content="După înfrângerea înregistrată de candidatul PSD la alegerile prezidențiale, în interiorul partidului se ascut cuțitele și se conturează taberele. Surse social-democrate au"/>
  </head>
  <body>
    <article>
      <h1>Ce variante se discută în PSD, după înfrângerea lui Dăncilă: Rocadă la conducerea partidului, Marcel Ciolacu ar putea fi numit președinte interimar/ Firea se încălzește pe tusă</h1>
      <address><time datetime="2019-11-24T22:03:00+00:00">24 Nov 2019, 22:03</time> by <a rel="author">Luminița Pîrvu</a></address>
      <p><b>După înfrângerea înregistrată de candidatul PSD la alegerile prezidențiale, în interiorul partidului se ascut cuțitele și se conturează taberele. Surse social-democrate au declarat pentru HotNews.ro că liderul PSD Buzău și președintle Camerei Deputațilorm Marcel Ciolacu ar fi purtat discuții cu Viorica Dăncilă și apropiații acesteia pentru o preluare a partidului fără scandal. Aceleași surse susțin că Gabriela Firea ar fi interesată să intre în competiția pentru funcția de presedinte PSD fiind susținută de baronul Paul Stănescu. <br/></b><br/>Marcel Ciolacu i-ar fi propus lui Dăncilă să se retragă din funcția de președinte al PSD urmând să-l numească pe Marcel Ciolacu președinte interimar. În schimb Dăncilă ar fi fos asigurată ca va primi susținerea organizației PSD Buzău pentru un post de parlamentar la alegerile din 2020. <br/><br/>O astfel de rocadă ar evita tensiunile în partid dar și un eventual congres extraordinar imediat.<br/>Acest congres ar urma să se organizeze anul viitor, în ianuarie-februarie, pentru validarea unei noi conduceri, în care Ciolacu ar putea să-și formeze echipa de conducere.<br/><br/>Alături de Marcel Ciolacu ar putea veni Lia Olguța Vaslescu și Claudiu Manda. De asemenea în interiorul partidului se vorbește de întoarcerea fostului premier Mihai Tudose. <br/><br/>Potrivit surselor citate primarul Capitalei Gabriela Firea ar intenționa să intre în competiția pentru șefia PSD fiind susținută de baronul de Olt Paul Stănescu și Eugen Teodorovici. De remarcat este că Firea alături de Teodorovici au acordat dumincă seara un interviu pentru Antena 3, luat de Mircea Badea și Sabina Iosub în care a făcut apel la calm în PSD și a vorbit de necesitatea unei analize atente. <br/><br/>"Dacă analizăm ultimii ani, noi, cei mai tineri, am regretat anumite momente politice care nu ne-au adus cinste. Când un anumit lider politic obținea un scor pe care îl consideram slab, am început să ne luptăm între noi și am dat foarte mare satisfacție adversarilor noștri. Felicităm câștigătorul dar după rezultatele oficiale. Deși au un scor mare, în continuare se merge pe ideea de o Românie fără PSD deși oamenii și-au sacrificat viața la Revoluție ca să avem pluripartidism. Nu cred că trebuie să mergem în continuare cu mesajul de izolat PSD. Nu mai este vremea partidului unic", a spus Firea la Antena 3. <br/><br/>Atacurile la nivelul conducerii PSD au început deja iar primul care a dat tonul este baronul de Giurgiu Niculae Bădălău. Tot la Antena 3, Bădălău a criticat staff-ul de campanie al lui Dăncilă și a cerut analiză în partid.<br/><br/>"Nu am avut un concept clar de strategie la nivel național. Staful de campanie este vinovat pentru asta. A venit timpul unei analize serioase, structurate la nivelul PSD. Trebuie să avem capacitatea să ne revenim până la locale. La Giurgiu am câștigat pe strategia județeană, nu națională. De doi ani, trei ani, peticim lucrurile și nu luăm decizii radicale. Și lucrul ăsta ne-a costat pe toți”, a declarat Niculae Bădălău, la Antena 3.<br/><br/>Modul în care vor evolua lucrurile în PSD depinde de cum se va negocia cu puternicii lideri de organizații județene funcțiile de conducere în partid, respectiv cele de vicepreședinți, secretar general sau secretar executiv al partidului.<br/><br/>Citește și:</p>
      <ul>
        <li>
          <b>
            <a href="http://mobile.hotnews.ro/stire/23420093?fbclid=IwAR2e16vAoghwiBFH_fWtVP_rmtvrjS8jZlUL1VVnFKuz0k_kqQuJKEbvb7E">După o discuție față în față, Stănescu și Ciolacu revin în camarila lui Dăncilă / Mihai Fifor nu mai este șef de campanie al PSD la alegerile prezidențiale</a>
          </b>
        </li>
      </ul>
      <ul>
        <li>
          <b>
            <a href="http://mobile.hotnews.ro/stire/23419745">Ședință de criză la PSD. Gruparea Ciolacu-Stănescu-Firea cere mazilirea lui Fifor, Teodorovici și Mitrea/ Planul pe care i-l propune Vioricăi Dăncilă</a>
          </b>
        </li>
      </ul>
    </article>
  </body>
</html>