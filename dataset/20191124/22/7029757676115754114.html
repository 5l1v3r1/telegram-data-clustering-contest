<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/vselenskiyat-patriarh-otsluzhi-panihida-za-zhertvite-na-gladomora.html"/>
    <meta property="og:site_name" content="News.bg"/>
    <meta property="article:published_time" content="2019-11-24T22:24:38+00:00"/>
    <meta property="og:title" content="Вселенският патриарх отслужи панихида за жертвите на Гладомора"/>
    <meta property="og:description" content="86 години от най-големия геноцид в историята…"/>
  </head>
  <body>
    <article>
      <h1>Вселенският патриарх отслужи панихида за жертвите на Гладомора</h1>
      <address>
        <time datetime="2019-11-24T22:24:38+00:00">24 Nov 2019, 22:24</time>
      </address>
      <p>В Истанбул, с участието на Вселенския патриарх Вартоломей, беше отслужена <b>божествена литургия и панихида в памет на жертвите на Гладомора</b> в Украйна през 1932-33 г., предаде агенция "Укринформ".</p>
      <p>"Днес ние отбелязваме 86-ата годишнина от Гладомора и почитаме паметта на жертвите от този <b>геноцид на сталинския режим срещу украинския народ.</b> Безбройните мирни украински жители: деца, мъже и жени - страдаха от глада и <b>се бореха за националната си идентичност,</b> език и култура." - напомни Вселенският патриарх.</p>
      <p>Той отбеляза, че<b> и днес злото осъществява разрушителното си въздействие</b> върху света, но наш дълг е да се борим за победата на доброто.</p>
      <p>"Вселенският патриархат реши да предостави автокефалия на Божия народ на Украйна, за да може да организира живота си според светите канони на църквата и нейните традиции, за да има уважение към Майката църква и да общува с другите православни църкви", посочи Вартоломей.</p>
      <p>Той <b>пожела на украинския народ благодат и Божия милост.</b></p>
      <p>След литургията украинският посланик в Турция Андрей Сибига на свой ред напомни, че преди 86 години на територията на Украйна е станала една от най-големите трагедии в човешката история.</p>
      <p>"<b>Това беше абсолютното зло</b>: загиваха невинни хора. Смъртта събираше своята "жътва" - всеки ден по 25 хиляди души. Много от тях деца. Ние трябва да помним това, да казваме истината, която има ясна юридическа формулировка. Това е <b>престъпление срещу човечеството</b>, това е геноцид." - подчерта дипломатът.</p>
      <p>"<b>Украйна и украинският народ отново са под атака</b>. Отново загиват хора. Изгубихме 13 хиляди украинци заради руската агресия, която продължава. Окупиран е Крим, други украински територии. Ключовата дума е "временно окупирани", подчерта посланикът.</p>
      <p><b>През този уикенд в Украйна и в редица страни</b> по света, след които е и България,<b> бяха почетени жертвите на Гладомора.</b></p>
      <p><b>В храма "Света Неделя" в София</b> на 23 ноември беше отслужена панихида в памет на загиналите от гладна смърт жители на Украйна.</p>
      <figure>
        <img src="https://webnews.bg/uploads/images/91/4291/454291/768x432.jpg?_=1574644512"/>
        <figcaption>Източник: Посолство на Украйна в България</figcaption>
      </figure>
      <p>Според различни източници жертвите през 1932-1933 г. са между 3.9 и 15 милиона души. Смята се, че загиналите българи са около 100 хиляди. Историята помни още два гладомора - през 1921-1922 и 1946-1947 г.</p>
      <p><b>Гладоморът е признат за акт на геноцид</b> на ниво правителства или парламенти в Австралия, Андора, Аржентина, Ватикана, Бразилия, Грузия, Еквадор, Естония, Испания, Италия, Канада, Колумбия, Латвия, Литва, Мексико, Парагвай, Перу, Полша, Словакия, Съединените американски щати, Украйна, Унгария, Чехия и Чили.</p>
      <p>Въпреки българските жертви, страната ни не е част от този списък.</p>
      <p>На 23 октомври 2008 г.<b> Европарламентът прие резолюция,</b> признаваща Гладомора за престъпление срещу човечеството.</p>
    </article>
  </body>
</html>