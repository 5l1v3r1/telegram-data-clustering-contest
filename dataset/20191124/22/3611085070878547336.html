<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/vainode-apspele-jurmalas-handbolistus-ogre-cinas-neizskirti-ar-ask-lspa/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T22:26:23+00:00"/>
    <meta property="og:title" content="“Vaiņode” apspēlē Jūrmalas handbolistus, “Ogre” cīnās neizšķirti ar “ASK/LSPA”"/>
    <meta property="og:description" content="Svētdien “SynotTip” handbola Virslīgas turnīrā notika divas spēles. “Vaiņode” savā laukumā ar 30:23 bez lielām problēmām pieveica Jūrmalas “Sports” komandu, bet “Ogre” viesos nespēja tikt galā ar “ASK/LSPA” – 32:32."/>
  </head>
  <body>
    <article>
      <h1>“Vaiņode” apspēlē Jūrmalas handbolistus, “Ogre” cīnās neizšķirti ar “ASK/LSPA”</h1>
      <address><time datetime="2019-11-24T22:26:23+00:00">24 Nov 2019, 22:26</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Svētdien “SynotTip” handbola Virslīgas turnīrā notika divas spēles. “Vaiņode” savā laukumā ar 30:23 bez lielām problēmām pieveica Jūrmalas “Sports” komandu, bet “Ogre” viesos nespēja tikt galā ar “ASK/LSPA” – 32:32.</p>
      <p>“Sports” uz spēli ieradās desmit spēlētāju sastāvā, kas jau pirms spēles izteiktu favorītu lomā izvirzīja “Vaiņodes” komandu. Mājinieki uzreiz parādīja, ka jūrmalniekiem šajā mačā iespēju būs maz – astotajā minūtē “Vaiņode” jau bija vadībā ar 7:1. “Sports” gan uzreiz atbildēja ar četru vārtu izrāvienu (7:5) un līdzīgi cīnījās arī atlikušajā puslaika daļā, “Vaiņodei” 30 minūtes noslēdzot ar nelielu 15:13 pārsvaru.</p>
      <p>Enerģijas visai spēlei kūrortpilsētas komandai gan nepietika. Otrajā puslaikā “Sports” guva tikai desmit vārtus, “Vaiņode” ļoti pārliecinoši kontrolēja notikumus laukumā un galarezultātā izcīnīja pārliecinošu uzvaru ar 30:23. Kristers Plūme uzvarētājiem bija rezultatīvākais ar astoņiem vārtiem, septiņi vārtu guvumi Oskaram Pāvilam, savukārt Ričards Juzups guva sešus vārtus. “Sports” rindās ar septiņiem vārtiem atzīmējās Edgars Grīnbergs, bet pieci šoreiz Uldim Vilsonam.</p>
      <p>“Ogre” savukārt šovakar viesojās pie “ASK/LSPA”, kas sezonas gaitā uzlabo sniegumu un ir kļuvusi par bīstamu komandu gandrīz katrai pretiniecei. Mača pirmais puslaiks aizritēja ļoti līdzīgā cīņā un abas komandas vairākas reizes paspēja pabūt vadībā. Puslaika noslēdzošajā daļā vienības apmainījās ar nelieliem izrāvieniem, un “Ogre” 30 minūtes noslēdza ar 19:17 pārsvaru.</p>
      <p>Otrā puslaika ievada ogrēnieši palielināja savu handikapu līdz 21:17, bet “ASK/LSPA” vairs nav komanda, kas var salūzt šādos brīžos. Mājinieki pacietīgi deldēja deficītu un 46. minūtē pēc Riharda Kristera Ozola vārtiem arī pārņēma vadību (27:26).Galarezultātā gan uzvarētāju noskaidrot neizdevās, un katra komanda ieguva pa vienam punktam – 32:32. Kristiāns Ingus Jonuška “ASK/LSPA” rindās guva 12 vārtus, savukārt 11 pievienoja Rihards Kristers Ozols. Ogrēniešiem ar desmit vārtiem izcēlās Rolands Ivanovs, septiņi – Jānim Bauzem.</p>
      <p>“Vaiņode” – Jūrmalas “Sports” 30:23 (15:13)<br/>“Vaiņode”: Kristers Plūme 8, Oskars Pāvils 7, Juzups 6, Pumpurs 3, Greikšs 2, Dīks 1, Bublauskis 1, Silnieks, Jurševskis, Sproģis, Orlovs, Žentiņš, Tiškus, Rihards Plūme<br/>Jūrmalas “Sports”: Grīnbergs 7, Vilsons 5, Adamaitis 4, Zariņš 3, Jablonskis 2, Ričards Frīdenbergs 1, Roberts Frīdenbergs 1, Jaunzems, Turkupols, Gramsts</p>
      <p>“ASK/LSPA” – “Ogre” 32:32 (17:19)<br/>“ASK/LSPA”: Jonuška 12, Ozols 11, Stepuļenoks-Stukanovs 3, Strazds 2, Vilsons 2, Liepiņš 1, Sudmalis 1, Piševs, Germovs, Čižauskis, Kārkliņš, Kalējs<br/>“Ogre”: Ivanovs 10, Bauze 7, Strēlis 5, Laganovskis 3, Sļusarevs 3, Pozņaks 2, Noviks 1, Mancurovs 1, Ļebedevs, Tereškovs</p>
      <p>
        <a href="http://synottiphandball.lv/news/vainode-drosi-uzvar-sava-laukuma-ask-lspa-atnem-punktus-ogrei-d73bc4f8">Infromāciju sagatavoja Latvijas Handbola federācija</a>
      </p>
    </article>
  </body>
</html>