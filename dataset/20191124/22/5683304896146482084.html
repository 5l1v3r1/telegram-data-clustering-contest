<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/24/india-vs-bangladesh-2nd-test-day-three-icc-world-test-championship-2019-2021-live-updates.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T22:54:00+00:00"/>
    <meta property="og:title" content="ഈഡനിൽ ചരിത്രം ‘പിങ്കണിഞ്ഞു’; ഇന്ത്യയ്ക്ക് വീണ്ടും ഇന്നിങ്സ് ജയം, റെക്കോർഡ്"/>
    <meta property="og:description" content="കൊൽക്കത്ത ∙ ഇന്ത്യ ആതിഥ്യം വഹിച്ച ആദ്യ ഡേ – നൈറ്റ് ടെസ്റ്റിൽ ക്രിക്കറ്റ് ചരിത്രവും പിങ്കണിഞ്ഞു. ചരിത്ര ടെസ്റ്റിന് മേമ്പൊടിയായി ഒട്ടേറെ ചരിത്ര.Cricket news.Live Score.Cricket.virat kohli.test Cricket.Pink Ball Test.india national cricket team.Eden Gardens.Day-Night Test.Bangladesh national cricket team. ഇന്ത്യൻ ക്രിക്കറ്റ് ടീം. ഇന്ത്യ–ബംഗ്ലദേശ്. പിങ്ക് ടെസ്റ്റ്. കൊൽക്കത്ത പിങ്ക് ടെസ്റ്റ്. ഈഡൻ ഗാർഡൻസ്. മലയാളം ക്രിക്കറ്റ് വാർത്തകൾ. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഈഡനിൽ ചരിത്രം ‘പിങ്കണിഞ്ഞു’; ഇന്ത്യയ്ക്ക് വീണ്ടും ഇന്നിങ്സ് ജയം, റെക്കോർഡ്</h1>
      <address><time datetime="2019-11-24T22:54:00+00:00">24 Nov 2019, 22:54</time> by <a rel="author">മനോരമ ലേഖകൻ</a></address>
      <p>കൊൽക്കത്ത ∙ ഞായറാഴ്ച പിങ്ക് ടെസ്റ്റ് കാണാൻ അൽപം വൈകിയെത്തിയവരാണ് കുടുങ്ങിയത്! അവർ ഈ‍‍ഡൻ ഗാർഡൻസ് സ്റ്റേഡിയത്തിന് ഉള്ളിലെത്തും മുൻപേ ഇന്ത്യ ബംഗ്ലദേശിന്റെ കഥ കഴിച്ചു. 3–ാം ദിവസം വെറും 47 മിനിറ്റിനുള്ളിൽ ബംഗ്ലക്കടുവകൾ കൂട്ടിലായി. ഇന്ത്യയ്ക്ക് എറിയേണ്ടി വന്നത് 52 പന്തുകൾ മാത്രം. 6ന് 152 എന്ന നിലയിൽ ബാറ്റിങ് തുടങ്ങിയ ബംഗ്ലദേശിന്റെ രണ്ടാം ഇന്നിങ്സ് 41.1 ഓവറിൽ 195ന് അവസാനിച്ചു.</p>
      <p>ഒരു ഇന്നിങ്സിനും 46 റൺസിനുമാണ് ഇന്ത്യൻ ജയം. ഇന്നലെ വീണ 3 വിക്കറ്റുകളും ഉമേഷ് യാദവ് സ്വന്തമാക്കി. പരുക്കേറ്റു പിൻമാറിയ മഹ്മദുല്ല പിന്നീടു ബാറ്റ് ചെയ്യാനിറങ്ങിയില്ല. മുഷ്ഫിഖുർ റഹിമാണു (74) രണ്ടാം ഇന്നിങ്സിലെ ബംഗ്ല ടോപ് സ്കോറർ. പരമ്പര 2–0ന് ഇന്ത്യ തൂത്തുവാരി. സ്കോർ: ബംഗ്ലദേശ് 106, 195. ഇന്ത്യ 9ന് 347 (ഡിക്ലയേഡ്). രണ്ടാം ടെസ്റ്റിൽ 9 വിക്കറ്റും പരമ്പരയിലാകെ 12 വിക്കറ്റും വീഴ്ത്തിയ ഇഷാന്ത് ശർമയ്ക്കാണ് മാൻ ഓഫ് ദ് മാച്ച്, സീരീസ് പുരസ്കാരങ്ങൾ.  ആറിന് വിൻഡീസിനെതിരായ ട്വന്റി20യാണ് ഇന്ത്യയുടെ അടുത്ത മത്സരം. </p>
      <p>
        <b>ആ 47 മിനിറ്റിൽ സംഭവിച്ചത്...</b>
      </p>
      <p>പകുതി ഓവർ: ശനിയാഴ്ച 33–ാം ഓവർ പകുതിയാക്കി നിർത്തിയിടത്തുനിന്ന് ഉമേഷ് യാദവാണ് ഇന്നലെ ബോളിങ് തുടങ്ങിയത്. 3 പന്തിലും റണ്ണില്ല. </p>
      <p>34–ാം ഓവർ: ഇഷാന്ത് ശർമയെത്തി. ക്രീസിൽ മുഷ്ഫിഖുർ റഹിം. മെയ്ഡൻ.</p>
      <p>35–ാം ഓവർ: ഉമേഷ് യാദവ് വീണ്ടും. ആദ്യ പന്തിൽ എബാദത് പുറത്ത്. ബൗൺസറിൽനിന്ന് ഒഴിഞ്ഞുമാറാൻ കഴിഞ്ഞില്ല. സ്‌ലിപ്പിൽ കോലിക്കു ക്യാച്ച്. 4–ാം പന്ത് പുതിയ ബാറ്റ്സ്മാൻ അൽ അമീന്റെ ഹെൽമറ്റിൽ കൊണ്ടശേഷം ബൗണ്ടറിയിലേക്ക്. അവസാന പന്ത് മിഡ്‍വിക്കറ്റിലൂടെ അൽ അമീൻ ഫോറിലേക്കു പറത്തി. </p>
      <p>36–ാം ഓവർ: ഇഷാന്തിനെതിരെ മുഷ്ഫിഖുർ 3 റൺസ് നേടി.</p>
      <p>37–ാം ഓവർ: മുഷ്ഫിഖുർ ക്രീസിൽ. ഉമേഷിന്റെ ബോളിങ്. അവസാന പന്തിൽ ഉമേഷിന്റെ ബൗൺസർ ബംഗ്ല താരം ഹുക്ക് ചെയ്തു. ഫോർ. </p>
      <p>38–ാം ഓവർ: ഇഷാന്ത് ശർമയ്ക്കെതിരെ 2–ാം പന്തിലും അവസാന പന്തിലും അൽ അമീൻ ഫോറടിച്ചു. </p>
      <p>39–ാം ഓവർ: പന്തെറിയാൻ രവീന്ദ്ര ജഡേജ. 2 തവണ പന്ത് ബൗണ്ടറി കടത്തി മുഷ്ഫിഖുറിന്റെ ബാറ്റിങ്. 5–ാം പന്തിൽ ഇന്ത്യയുടെ എൽബി അപ്പീൽ അംപയർ നിരസിച്ചു. ഇന്ത്യ ഡിആർഎസ് എടുത്തില്ല. പക്ഷേ, ടിവി റീപ്ലേയിൽ മുഷ്ഫിഖുർ ഔട്ടാകുമായിരുന്നുവെന്നു സൂചനകൾ. </p>
      <p>40–ാം ഓവർ: ഉമേഷ് യാദവ്. 3–ാം പന്തിൽ മുഷ്ഫിഖുർ പുറത്ത്. കവർ ഡ്രൈവിനുള്ള ശ്രമം ഉയർന്നുപോയി. ജഡേജയ്ക്കു ക്യാച്ച്. </p>
      <p>41–ാം ഓവർ: ഇഷാന്ത് ശർമയുടെ ഓവറിൽ അൽ അമീൻ വീണ്ടും ഫോറടിച്ചു. </p>
      <p>42–ാം ഓവർ: ആദ്യ പന്തിൽത്തന്നെ അൽ അമീനെ പുറത്താക്കി ഉമേഷ് യാദവ് ഇന്ത്യൻ വിജയം ഉറപ്പിച്ചു. സാഹയ്ക്കു ക്യാച്ച്. </p>
      <p>ആദ്യമായാണു സ്പിന്നർമാർ ഒരു വിക്കറ്റ് പോലും എടുക്കാത്ത ഒരു മത്സരം ഇന്ത്യ സ്വന്തം നാട്ടിൽ ജയിക്കുന്നത്. ബംഗ്ലദേശിന്റെ  മുഴുവൻ വിക്കറ്റും പേസർമാരാണു വീഴ്ത്തിയത്: ഇഷാന്ത് 9 വിക്കറ്റ്, ഉമേഷ് 8, ഷമി 2. പേസർമാർ മുൻപൊരിക്കലും മുഴുവൻ വിക്കറ്റ് വീഴ്ത്തിയിട്ടുണ്ട്. മത്സരം പക്ഷേ, ദക്ഷിണാഫ്രിക്കയിലായിരുന്നു.</p>
      <p>
        <b>47!</b>
      </p>
      <p>ഒരു ടെസ്റ്റിൽ ആദ്യമായാണ് ഇന്ത്യയുടെ 2 പേസ് ബോളർമാർ എട്ടോ അതിലധികമോ വിക്കറ്റുകൾ നേടുന്നത്. മത്സരത്തിൽ ഇന്ത്യ നേടിയതു 2 സിക്സറുകൾ മാത്രം. രോഹിത് ശർമയും മുഹമ്മദ് ഷമിയും ഓരോന്നു വീതം. ബംഗ്ലദേശ് ഒരു സിക്സടിച്ചു. 2–ാം ഇന്നിങ്സിൽ മെഹ്ദി ഹസൻ വക.ബൗൺസ് പിടികിട്ടാതെ 3 ബംഗ്ല താരങ്ങൾക്കാണു പന്തുകൊണ്ട് പരുക്കേറ്റത്.  ലിറ്റൻ ദാസ്, നയീം ഹസൻ എന്നിവർക്കു പകരം 2 പേർ ഇറങ്ങി. മുഷ്ഫിഖുറിന്റെ ഹെൽമറ്റിൽ പന്ത് കൊണ്ടെങ്കിലും ബാറ്റിങ് തുടർന്നു.</p>
      <p>ഇന്ത്യയുടെ തുടർച്ചയായ നാലാം ഇന്നിങ്സ് വിജയം (ദക്ഷിണാഫ്രിക്കയ്ക്കെതിരെ: പുണെ – ഇന്നിങ്സിനും 137 റൺസിനും, റാഞ്ചി – ഇന്നിങ്സിനും 202 റൺസിനും. ബംഗ്ലദേശിനെതിരെ: ഇൻഡോർ – ഇന്നിങ്സിനും 130 റൺസിനും, കൊൽക്കത്ത – ഇന്നിങ്സിനും 46 റൺസിനും). ഈ നേട്ടം ടെസ്റ്റ് ചരിത്രത്തിലാദ്യം.</p>
      <p>രണ്ടാം ഇന്നിങ്സിൽ 53 റൺസ് വഴങ്ങിയാണ് ഉമേഷ് 5 വിക്കറ്റെടുത്തത്. ബംഗ്ലദേശിന്റെ 2–ാം ഇന്നിങ്സിൽ ഇന്ത്യൻ സ്പിന്നർമാരായ ആർ. അശ്വിനും രവീന്ദ്ര ജഡേജയും ചേർന്ന് എറിഞ്ഞത് 6 ഓവർ മാത്രം. ഇന്ത്യയുടെ തുടർച്ചയായ 7–ാം ടെസ്റ്റ് വിജയമാണ് ഇന്നലത്തേത്. 2013ൽ 6 വിജയം നേടിയ എം.എസ്.ധോണിയുടെ റെക്കോർഡ് ക്യാപ്റ്റൻ എന്ന നിലയിൽ കോലി മറികടന്നു.  രണ്ട് ഇന്നിങ്സിലുമായി ഉമേഷ് യാദവ് 8 വിക്കറ്റെടുത്തു. വഴങ്ങിയത് 81 റൺസ്.</p>
      <p>മത്സരത്തിലാകെ ഇഷാന്ത് 9 വിക്കറ്റ് നേടിയത് 78 റൺസ് വഴങ്ങിയാണ്. രണ്ടാം ഇന്നിങ്സിൽ ബംഗ്ലദേശിനെ പുറത്താക്കാൻ ഇന്ത്യയ്ക്കു 10 വിക്കറ്റുകൾ വീഴ്ത്തേണ്ടിവന്നില്ല. പരുക്കുമൂലം കയറിപ്പോയ മഹ്മുദുല്ല  പിന്നീടിറങ്ങിയില്ല. പിങ്ക് പന്തിൽ ഇതിനു മുൻപു നടന്ന 11 മത്സരങ്ങളിലും ഫലമുണ്ടായി. 12–ാമത്തെ മത്സരം 3 ദിവസത്തിനുള്ളിൽ ഇന്നലെ അവസാനിക്കുകയും ചെയ്തു. നാട്ടി‍ൽ ഇന്ത്യയുടെ തുടർച്ചയായ 12–ാമത്തെ ടെസ്റ്റ് വിജയമാണ് ഇന്നലത്തേത്.</p>
      <p>
        <b>ഫ്യൂസ് പോകാതെ പേസ് യൂണിറ്റ്</b>
      </p>
      <p>കൊൽക്കത്ത ∙ ടെസ്റ്റ് ക്രിക്കറ്റിൽ ഇന്ത്യൻ പേസ് ബോളർമാരുടെ ഏറ്റവും മികച്ച വർഷമാണു കടന്നുപോകുന്നത്.  ബംഗ്ലദേശിനെതിരെ 12 വിക്കറ്റുമായി മാൻ ഓഫ് ദ് സീരീസായതു പേസർ ഇഷാന്ത് ശർമയാണ്. പുതിയ പിങ്ക് പന്തിന്റെ തിളക്കം ഏറ്റവും ഫലപ്രദമായി ഉപയോഗിച്ചു പന്തിനെ ഷെയ്പ് ചെയ്യിപ്പിച്ചത് ഇഷാന്താണ്.</p>
      <p>ഇരുപതിൽ താഴെ ശരാശരിയിൽ ഇന്ത്യയുടെ 3 പേസർമാർ (ഇഷാന്ത്, മുഹമ്മദ് ഷമി, ഉമേഷ് യാദവ്) ഓരോരുത്തരും ഈ വർഷം 20ൽ അധികം വിക്കറ്റുകൾ നേടിയിട്ടുണ്ട്. 1978ൽ ഇംഗ്ലണ്ടിനായി ഇയാൻ ബോതം, ബോബ് വില്ലിസ്, ക്രിസ് ഓൾഡ് എന്നിവർ ഈ നേട്ടം സ്വന്തമാക്കിയശേഷം ഒരു ടീമിലെ 3 പേർ ഈ നേട്ടത്തിലെത്തുന്നത് ആദ്യമാണ്. പരുക്കേറ്റ ജസ്പ്രീത് ബുമ്രയുടെ കുറവ് കളത്തിൽ കാണാത്ത പാകത്തിലാണ് ഇവരുടെ പ്രകടനം. ബംഗ്ലദേശിനെതിരെ3 പേസർമാരുംകൂടി 33 വിക്കറ്റുകളാണ് ആകെ വീഴ്ത്തിയത്. </p>
      <p>
        <b>968</b>
      </p>
      <p>മത്സരത്തിലാകെ എറിഞ്ഞത് 968 പന്തുകൾ മാത്രം. ഇത്രയും കുറഞ്ഞ പന്തുകളിൽ ഇന്ത്യ നാട്ടിൽ ഒരു മത്സരം ജയിക്കുന്നത് ആദ്യം. രണ്ടാം ടെസ്റ്റിൽ ആകെ എറിഞ്ഞത്</p>
      <p>161.2 ഓവർ. 2018ൽ അഫ്ഗാനിസ്ഥാനെതിരെ 1028 പന്തുകളിൽ നേടിയ വിജയമായിരുന്നു നിലവിലെ റെക്കോർഡ്. അഫ്ഗാനെതിരായ മത്സരം 2 ദിവസത്തിൽ അവസാനിച്ചെങ്കിലും 171.2 ഓവർ ബോൾ ചെയ്യേണ്ടിവന്നു.</p>
      <p>
        <b>സ്കോർ ബോർഡ് </b>
      </p>
      <p>ബംഗ്ലദേശ് ഒന്നാം ഇന്നിങ്സ്: 106</p>
      <p>ഇന്ത്യ ഒന്നാം ഇന്നിങ്സ്: 9ന് 347 ഡിക്ലയേഡ്.</p>
      <p>
        <b>ബംഗ്ലദേശ് രണ്ടാം ഇന്നിങ്സ്</b>
      </p>
      <p>ഷാദ്മാൻ എൽബി ബി ഇഷാന്ത് 0, ഇമ്രുൽ സി കോലി ബി ഇഷാന്ത് 5, മോമിനുൽ സി സാഹ ബി ഇഷാന്ത് 0, മിഥുൻ സി ഷമി ബി ഉമേഷ് 6, മുഷ്ഫിഖുർ റഹിം സി ജഡേജ ബിഉമേഷ് 74, മഹ്മുദുല്ല റിട്ടയേഡ് ഹർട്ട് 39, മെഹ്ദി ഹസൻ സി കോലി ബി ഇഷാന്ത് 15, തായിജുൽ സി രഹാനെ ബി ഉമേഷ് 11, എബാദത് ഹുസൈൻ സി കോലി ബി ഉമേഷ് 0, അൽ അമീൻ സി സാഹ ബി ഉമേഷ് 21, അബു ജായേദ് നോട്ടൗട്ട് 0. എക്സ്ട്രാസ് 22. ആകെ 41.1 ഓവറിൽ 195നു പുറത്ത്.</p>
      <p>വിക്കറ്റ് വീഴ്ച: 1–0, 2–2, 3–9, 4–13, 5–133, 6–152, 7–152, 8–184, 9–195.</p>
      <p>ബോളിങ്: ഇഷാന്ത് 13–2–56–4, ഉമേഷ് 14.1–1–53–5, ഷമി 8–0–42–0, അശ്വിൻ 5–0–19–0, ജഡേജ 1–0–8–0.</p>
      <p>
        <b>English Summary: India vs Bangladesh, 2nd Test - Live Cricket Score</b>
      </p>
    </article>
  </body>
</html>