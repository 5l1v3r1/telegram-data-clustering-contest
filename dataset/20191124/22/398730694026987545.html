<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/polis-oppnade-eld-efter-att-ha-huggits-med-kniv/"/>
    <meta property="og:site_name" content="DN.SE"/>
    <meta property="article:published_time" content="2019-11-24T22:00:01+00:00"/>
    <meta property="og:title" content="Polis öppnade eld efter att ha huggits med kniv"/>
    <meta property="og:description" content="En polispatrull anfölls av en knivbeväpnad man och tvingades skjuta mannen i benet i samband med ett lägenhetsbråk i Älvdalen på söndagskvällen."/>
  </head>
  <body>
    <article>
      <h1>Polis öppnade eld efter att ha huggits med kniv</h1>
      <address><time datetime="2019-11-24T22:00:01+00:00">24 Nov 2019, 22:00</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>En polispatrull anfölls av en knivbeväpnad man och tvingades skjuta mannen i benet i samband med ett lägenhetsbråk i Älvdalen på söndagskvällen.</b>
      </p>
      <p>Det var strax före klockan 20 som en familj slog larm om att en son hotat dem med kniv i lägenheten i Älvdalen.   </p>
      <p><b>När patrullen kom till </b>platsen möttes patrullen av en familjemedlem som kunde berätta att 20-åringen uppträtt hotfullt mot familjen. </p>
      <p>– När patrullen kom in i lägenheten gick den 20-årige sonen till attack och en av poliserna skadades, dock inte allvarligt, berättar Mats Öhman vid polisen i Bergslagen.</p>
      <p><b>För att hindra den unge mannen</b> från att skada andra sköts 20-åringen i benet varefter poliserna lyckades föra den övriga familjen i säkerhet. 20-åringen själv barrikaderade sig i lägenheten.</p>
      <p>– Efter fem till tio minuter kunde polisen gå in igen och ta hand om honom, berättar Mats Öhman.</p>
      <p>Mannen kunde föras till sjukhus med allvarliga skador. Också polismannen har fått vård för sina skador som beskrivs som mindre allvarliga.</p>
      <p><b>En förundersökning gällande </b>försök till mord har inletts.</p>
      <p>– Våld mot polisanställda är helt oacceptabelt. Mina tankar går till vår medarbetare som har blivit skadad. Jag har varit i kontakt med regionpolischefen i Bergslagen för att försäkra mig om situationen och framföra en hälsning till vår skadade medarbetare, säger rikspolischef Anders Thornberg i ett skriftligt uttalande på polisens <a href="https://polisen.se/aktuellt/nyheter/2019/november/polis-knivskars-vid-ingripande/">webbplats</a>.</p>
    </article>
  </body>
</html>