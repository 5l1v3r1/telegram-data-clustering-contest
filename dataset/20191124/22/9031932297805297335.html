<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/rosjanin-wygral-konkurs-pianistyczny-in-ignacego-paderewskiego-w-bydgoszczy/"/>
    <meta property="og:site_name" content="Polsat News"/>
    <meta property="article:published_time" content="2019-11-24T22:54:00+00:00"/>
    <meta property="og:title" content="Rosjanin wygrał konkurs pianistyczny in. Ignacego Paderewskiego w Bydgoszczy. Polak drugi"/>
    <meta property="og:description" content="Rosjanin Filip Łynow został zwycięzcą XI Międzynarodowego Konkursu Pianistycznego im. Ignacego Jana Paderewskiego zakończonego w niedzielę w Bydgoszczy. Drugie miejsce zajął Kamil Pacholec, a trzecie - Japonka Yasuko Furimi. Jury wyróżnienia przyznało Koreance Saetbyeol Kim i Rosjaninowi Siergiejowi Bielawskiemu. Zwycięzca dostał 30 tys. euro."/>
  </head>
  <body>
    <article>
      <h1>Rosjanin wygrał konkurs pianistyczny in. Ignacego Paderewskiego w Bydgoszczy. Polak drugi</h1>
      <address>
        <time datetime="2019-11-24T22:54:00+00:00">24 Nov 2019, 22:54</time>
      </address>
      <p>
        <b>Rosjanin Filip Łynow został zwycięzcą XI Międzynarodowego Konkursu Pianistycznego im. Ignacego Jana Paderewskiego zakończonego w niedzielę w Bydgoszczy. Drugie miejsce zajął Kamil Pacholec, a trzecie - Japonka Yasuko Furimi. Jury wyróżnienia przyznało Koreance Saetbyeol Kim i Rosjaninowi Siergiejowi Bielawskiemu. Zwycięzca dostał 30 tys. euro.</b>
      </p>
      <related>
        <a href="https://www.polsatnews.pl/wiadomosc/2019-11-24/adam-strycharczuk-zwyciezca-12-edycji-twoja-twarz-brzmi-znajomo/"/>
      </related>
      <p>Nagroda za pierwsze miejsce wynosiła 30 tys. euro, za drugie - 15 tys. euro i za trzecie - 7 tys. euro, a gratyfikacja za wyróżnienie - po 2,5 tys. euro.</p>
      <p>
        <b>Nagroda dla Polaka: dziesięć koncertów na świecie</b>
      </p>
      <p>Kamil Pacholec otrzymał dwie nagrody specjalne po 1 tys. euro za najlepsze wykonanie koncertu fortepianowego Wolfganga Amadeusa Mozarta i dla najlepszego polskiego uczestnika, który zakwalifikował się do finału. Polski pianista otrzymał również 11 nagród pozaregulaminowych - jedną w wysokości 1 tys. euro i 10 w postaci koncertów w Brazylii, Chile, Polsce, Stanach Zjednoczonych i na Ukrainie.</p>
      <p>W koncercie laureatów jako pierwszy miał wystąpić Bielawski, który wcześniej odebrał wyróżnienie i trzy nagrody specjalne - jedną w wysokości 3 tys. franków szwajcarskich i dwóch po 1 tys. euro. Zasiadł nawet przed fortepianem, ale oświadczył, że nie zgadza się z werdyktem jury i rezygnuje z nagród, po czym zszedł ze sceny.</p>
      <p>Podczas koncertu laureatów Orkiestrę Symfoniczną Filharmonii Pomorskiej poprowadził Jakub Chrenowicz.</p>
      <p>List do organizatorów i uczestników konkursu skierował wicepremier, minister kultury Piotr Gliński.</p>
      <p>- Konkurs dzięki swojej formule wspiera młodych instrumentalistów w ich artystycznym rozwoju, a jednocześnie umożliwia słuchaczom obcowanie ze sztuką na najwyższym poziomie. Udział pianistów z całego świata jest doskonałą okazją do smakowania pięknego zjawiska, jakim jest fakt, że sztuka muzyczna nie zna granic - napisał wicepremier w liście, który odczytała wiceminister kultury Wanda Zwinogrodzka.</p>
      <p>
        <b>Paleczny: konkurs, którego zazdrości świat</b>
      </p>
      <p>Gliński podkreślił, że o randze konkursu świadczą znakomici jurorzy i utalentowani uczestnicy.</p>
      <p>- Wszystkim uczestnikom konkursowych zmagań składam wyrazy uznania dla trudu, jaki podjęli przygotowując się do przesłuchań konkursowych. Laureatom zaś gratuluję sięgnięcia po najwyższe trofea - dodał wicepremier. Jak stwierdził doświadczenia z konkursu w Polsce mogą stać się cenne w procesie poszukiwania własnej drogi artystycznej </p>
      <p>Występy pianistów oceniało jury w składzie - przewodniczący Piotr Paleczny (Polska), Lilian Barretto (Brazylia), Manana Doijaszwili (Gruzja), Janina Fialkowska (Kanada), Władimir Owczennikow (Rosja), Zbigniew Raubo (Polska), Waldemar Wojtal (Polska), Ying Wu (Chiny) i Yukio Yokoyama (Japonia).</p>
      <p>Paleczny podziękował jurorom za wielkie zaangażowanie, a także pogratulował laureatom. Ocenił, że poziom konkursu był nadzwyczaj wysoki.</p>
      <p>- Mogę też z całą odpowiedzialnościom powiedzieć bydgoszczanom: macie konkurs, jakiego wiele największych ośrodków muzycznych na świecie może zazdrościć - zaznaczył Paleczny.</p>
      <p>Organizatorem konkursu jest Towarzystwo Muzyczne im. Ignacego Jana Paderewskiego w Bydgoszczy przy współudziale Akademii Muzycznej im. Feliksa Nowowiejskiego w Bydgoszczy i Filharmonii Pomorskiej im. Ignacego Jana Paderewskiego.</p>
      <p>
        <a href="https://www.polsatnews.pl/wideo/pocalowal-mnie-w-usta-wpychajac-jezyk-do-buzi-zwymiotowalam-kobiety-o-molestowaniu-w-bagateli_6759255/">WIDEO - "Pocałował mnie w usta, wpychając język do buzi. Zwymiotowałam". Kobiety o molestowaniu w Bagateli</a>
      </p>
      <figure>
        <img src="https://r.dcs.redcdn.pl/http/o2/redefine/cp/1v/1v2w65csxhod717vej5b8h8rvsvec561.jpg"/>
      </figure>
    </article>
  </body>
</html>