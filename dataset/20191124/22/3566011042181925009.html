<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549805.html/%D9%BE%DB%8C%D8%B4-%D8%A8%DB%8C%D9%86%DB%8C-----%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%A7%D8%B9%D8%AA%D8%A8%D8%A7%D8%B1-%D8%A8%D8%B1%D8%A7%DB%8C-%D8%A7%D8%B9%D8%B2%D8%A7%D9%85------%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%A8%D9%87-%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T22:31:00+00:00"/>
    <meta property="og:title" content="پیش بینی ۸۶۱ میلیون تومان اعتبار برای اعزام ۴۹۰۰ دانش آموز خراسان شمالی به راهیان نور"/>
    <meta property="og:description" content="فرمانده سپاه حضرت جوادالائمه (ع) خراسان شمالی با بیان اینکه اعتبار پیش بینی شده برای اعزام دانش آموزان در سال جاری 861 میلیون تومان است، یادآور شد: هزینه با احتساب مباحث مختلف خوراک، حمل و نقل و بسته های فرهنگی به مدت 6 روز اردو برای هر دانش آموز 370 هزار تومان است."/>
  </head>
  <body>
    <article>
      <h1>پیش بینی ۸۶۱ میلیون تومان اعتبار برای اعزام ۴۹۰۰ دانش آموز خراسان شمالی به راهیان نور</h1>
      <h2>فرمانده سپاه حضرت جوادالائمه (ع) خراسان شمالی خبر داد:</h2>
      <address>
        <time datetime="2019-11-24T22:31:00+00:00">24 Nov 2019, 22:31</time>
      </address>
      <p>فرمانده سپاه حضرت جوادالائمه (ع) خراسان شمالی با بیان اینکه اعتبار پیش بینی شده برای اعزام دانش آموزان در سال جاری 861 میلیون تومان است، یادآور شد: هزینه با احتساب مباحث مختلف خوراک، حمل و نقل و بسته های فرهنگی به مدت 6 روز اردو برای هر دانش آموز 370 هزار تومان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصر اترک،</a>  ابوالقاسم چمن، فرمانده سپاه حضرت جوادالائمه (ع) خراسان شمالی بعد از نماز مغرب امشب در ستاد هماهنگی و پشتیبانی راهیان نور خراسان شمالی در جمع اصحاب رسانه اظهار کرد: سهمیه اعزام کاروان راهیان نور دانش آموزان خراسان شمالی در سال جاری چهار هزار و 900 نفر پیش بینی شده است که تاکنون اعزام 894 دانش آموز دختر انجام شده است.</p>
      <p>وی ادامه داد: اعزام دانش آموزان دختر از تاریخ 18 آبان ماه آغاز شده و تا 25 آذر ماه و دانش آموزان پسر از بهمن 98 تا 20 اسفند ماه ادامه دارد.</p>
      <p>فرمانده سپاه حضرت جوادالائمه (ع) خراسان شمالی خاطر نشان کرد: اردوی راهیان نور دانش آموزی و دانشجویی در سه فاز عمرانی، فرهنگی و اعزام قابل توجه است.</p>
      <p>چمن با بیان اینکه اعتبار پیش بینی شده برای اعزام دانش آموزان در سال جاری 861 میلیون تومان است، یادآور شد: هزینه با احتساب مباحث مختلف خوراک، حمل و نقل و بسته های فرهنگی به مدت 6 روز اردو برای هر دانش آموز 370 هزار تومان است.</p>
      <p>این مقام مسئول اضافه کرد: مسئله اصلی پیش روی این اردو ها ناوگان حمل و نقل دانش آموزان است که براساس قوانین مندرجه برای تایید وسیله نقلیه پنج دستگاه اتوبوس جوان سیر و دو دستگاه اتوبوس از سپاه باید جابجایی این تعداد دانش آموز را انجام دهد.</p>
      <p>وی عنوان داشت: با برخورداری از هفت دستگاه اتوبوس در زمان های تعیین شده اعزام می توان 50 درصد از اعزام ها به اردو را انجام داد.</p>
      <p>چمن با بیان اینکه بخشی از هزینه ها نیز از دانش آموزان جمع اوری می شود، گفت: اما این اردوها با کمترین اعتبارات در حال اجرا است که اگر مساعدت از طرف دستگاه های مربوطه صورت گیرد مشکلات کمتر خواهد شد.</p>
      <p>وی با اشاره به پیش بینی سه میلیارد و 423 میلیون تومان اعتبار برای فازهای اردوگاه خراسان شمالی در اهواز، ادامه داد: همچنین اردوگاه خراسان شمالی مستقر در اهواز در دو فاز عمرانی که در هر فاز یک میلیارد و 220 میلیون تومان و یک میلیارد و 660 میلیون تومان و در فاز فرهنگی 543 میلیون تومان اعتبار پیش بینی شده است.</p>
      <p>انتهای پیام./ </p>
    </article>
  </body>
</html>