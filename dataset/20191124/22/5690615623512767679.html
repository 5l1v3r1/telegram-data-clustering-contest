<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837559-na-viborakh-prezidenta-rumuniyi-peremagaye-klaus-yogannis"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T22:16:00+00:00"/>
    <meta property="og:title" content="На виборах президента Румунії перемагає Клаус Йоганніс"/>
    <meta property="og:description" content="КИЇВ. 24 листопада. УНН. Прозахідний президент Румунії Клаус Йоганніс, скоріш за все, переміг у другому турі виборів глави держави - у нього, згідно з …"/>
  </head>
  <body>
    <article>
      <h1>На виборах президента Румунії перемагає Клаус Йоганніс</h1>
      <address><time datetime="2019-11-24T22:16:00+00:00">24 Nov 2019, 22:16</time> by <a rel="author">Ілля Нежигай</a></address>
      <p><b>КИЇВ. 24 листопада. УНН.</b> Прозахідний президент Румунії Клаус Йоганніс, скоріш за все, переміг у другому турі виборів глави держави — у нього, згідно з першими екзитполами, 65 відсотків голосів. Чинному президенту протистояла кандидат від лівих сил Віоріка Денчіле, яка раніше очолювала уряд Румунії — у неї 35 відсотків. Такі дані опубліковані в Румунії за результатами екзитполів, передає <b>УНН</b> із посиланням на Радіо Свобода.</p>
      <p>Другий п’ятирічний термін президентства Клауса Йоганніса дозволить йому відновити проєвропейську траєкторію — після багаторічного правління лівих, що відзначився розгулом корупції і ослабленням незалежності судової системи. Прем’єр-міністр Румунії Людовик Орбан, лідер Національної Ліберальної партії, розглядається в Румунії як союзник Йоганніса.</p>
      <p>60-річний Клаус Йоганніс, колишній шкільний учитель фізики і мер трансільванського міста Сібіу, закликав румунів йти на вибори. “Дорогі співвітчизники, йдіть на вибори — це ваш шанс на перемогу”.</p>
      <p>Віоріка Денчіле, лідер Соціал-демократичної партії, спадкоємиці забороненої 30 років тому комуністичної партії, заявила пресі, що виступає за Румунію, яка “йде вперед, а не назад”.</p>
      <p>Через дев’ять годин голосування явка склала близько 50 відсотків від загального числа румунів, які мають право голосу (18 мільйонів). Це більше, ніж було в першому турі. Рекордна кількість румунів, майже 800 тисяч, проголосували за кордонами своєї країни.</p>
      <p>Нагадаємо, в Румунії <a href="https://www.unn.com.ua/uk/news/1836946-v-rumuniyi-pochalas-pidgotovka-do-ukrayinsko-amerikanskikh-navchan">стартувала початкова конференція</a> з підготовки українсько-американського навчання Sea Breeze-2020.</p>
    </article>
  </body>
</html>