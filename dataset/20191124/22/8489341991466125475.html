<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807218/%D8%AF%D9%88%D9%84%D8%AA-%D8%B9%D8%B1%D8%A7%D9%82-%D8%A2%D9%85%D8%A7%D8%B1-%DA%A9%D8%B4%D8%AA%D9%87%E2%80%8C%D9%87%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B1%D8%A7-%DB%B1%DB%B1%DB%B1-%D9%86%D9%81%D8%B1-%D8%A7%D8%B9%D9%84%D8%A7%D9%85-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T22:02:00+00:00"/>
    <meta property="og:title" content="دولت عراق آمار کشته‌های اعتراضات را ۱۱۱ نفر اعلام کرد"/>
    <meta property="og:description" content="وزارت بهداشت عراق اعلام کرد که از زمان آغاز شروع اعتراضات در اکتبر گذشته در این کشور تاکنون ۱۱۱ نفر از میان معترضان و نیرو‌های امنیتی عراق کشته شده‌اند."/>
  </head>
  <body>
    <article>
      <h1>دولت عراق آمار کشته‌های اعتراضات را ۱۱۱ نفر اعلام کرد</h1>
      <h2>وزارت بهداشت عراق اعلام کرد که از زمان آغاز شروع اعتراضات در اکتبر گذشته در این کشور تاکنون ۱۱۱ نفر از میان معترضان و نیرو‌های امنیتی عراق کشته شده‌اند.</h2>
      <address>
        <time datetime="2019-11-24T22:02:00+00:00">24 Nov 2019, 22:02</time>
      </address>
      <p>به گزارش گروه سیاسی <a href="https://snn.ir/">خبرگزاری دانشجو</a>، «جعفر علاوی» وزیر بهداشت عراق روز یکشنبه شمار کشته‌های اعتراضات عراق از ماه گذشته میلادی تاکنون را 111 نفر اعلام کرد.</p>
      <p>علاوی که میزبان کمیسیون پارلمانی حقوق بشر کشورش بود در پاسخ به سوالی درباره شمار قربانیان اعتراضات عراق گفت: شمار شهدا از بین معترضان و نیروهای امنیتی از ماه اکتبر گذشته تاکنون به 111 نفر رسیده است.</p>
      <p>به گزارش وبگاه خبری روسیا الیوم، وزیر عراقی در پاسخ به سوال دیگری درباره نوع گاز مورد استفاده در متفرق کردن معترضان و تعداد پایگاه‌های امداد رسان حاضر در میدان التحریر بغداد گفت: یک کمیته وزارتی برای تحقیق درباره نوع گاز اشک آور مورد استفاده تشکیل دادیم و معلوم شد که هیچ ماده سمی در این گاز نبوده و بلکه گاز اشک آور طبیعی است که معمولا در مانورها هم استفاده می‌شود.</p>
      <p>علاوی افزود: وزارت بهداشت عراق در میدان‌های برپایی تجمع‌های اعتراضی در عراق پایگاه‌های درمانی دایر کرده تا به معترضان مسالمت جو امداد رسانی کنند.</p>
      <p>این در حالی است که نهادهای حقوق بشری ادعا می‌کنند از آغاز اعتراضات عراق در اول اکتبر گذشته تاکنون 339 نفر کشته و 16 هزار نفر هم زخمی شدند.</p>
      <p>موج دوم تظاهرات در مناطق مختلف عراق از 25 اکتبر آغاز شده و همچنان ادامه دارد. مردم عراق از یکم اکتبر گذشته نیز به مدت یک هفته در اعتراض به فساد، بیکاری و کمبود خدمات عمومی در بغداد و شهرهای جنوبی این کشور تظاهرات کردند.</p>
      <p>وزارت دفاع عراق روز گذشته در بیانیه‌ای اعلام کرد طرف سومی مسئول کشتار و هدف قرارگرفتن تظاهرات‌کنندگان و نیروهای امنیتی با هدف ایجا هرج و مرج و فتنه در عراق است.</p>
    </article>
  </body>
</html>