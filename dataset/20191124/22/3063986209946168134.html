<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843112"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T22:24:00+00:00"/>
    <meta property="og:title" content="মান্দায় বিষপানে একদিনে তিন নারীর আত্মহত্যাচেষ্টা"/>
    <meta property="og:description" content="নওগাঁর মান্দায় পারিবারিক ও দাম্পত্য কলহের তুচ্ছ ঘটনাকে কেন্দ্র করে বিষপানে একই দিনে তিনজন নারী আত্মহত্যার চেষ্টা চালিয়েছেন বলে জানা গেছে। গত শনিবার বিভিন্ন সময় তাদের মান্দা হাসপাতালে ভর্তি করা হয়েছে। চিকিৎসায় তারা এখন অনেকটাই সুস্থ বলে জানিয়েছেন হাসপাতালের আবাসিক চিকিৎসক।   আত্মহত্যার চেষ্টাকারী নারীরা হলেন, মান্দা উপজেলার কুসুম্বা ইউনিয়নের চকগোপাল গ্রামের বাক্কার আলী মন্ডলের স্ত্রী বানেছা বেগম (৩৫), গনেশপুর ইউনিয়নের গনেশপুর গ্রামের নুর নবী মন্ডলের স্ত্রী উম্মে হাবিবা জান্নাত (১৮) ও নিয়ামতপুর উপজেলার রামগাঁ এলাকার ইসরাফিল আলমের স্ত্রী রুমি খাতুন (১৮)।   জানা গেছে, পরিবারের ইচ্ছার বিরুদ্ধে রুমি খাতুন প্রেম করে প্রায় এক মাস আগে বিয়ে করেন ইসরাফিল আলমকে। শুরুতে তাদের সংসার ভালোই চলছিল। সামান্য মান-অভিমানকে কেন্দ্র করে শনিবার দুপুরে বিষপানে আত্মহত্যার চেষ্টা করেন রুমি খাতুন। এছাড়া পারিবারিক কলহের জের ধরে বানেছা বেগম আত্মহত্যার চেষ্টা চালান। বিষয়টি জানতে পেরে তাকে মান্দা হাসপাতালে ভর্তি করেন পরিবারের লোকজন।   অন্যদিকে পারিবারিকভাবে প্রায় দুই মাস আগে নুর নবীর সঙ্গে উম্মে হাবিবা জান্নাতের বিয়ে হয়। বিয়ের পর থেকে তাদের…"/>
  </head>
  <body>
    <article>
      <h1>মান্দায় বিষপানে একদিনে তিন নারীর আত্মহত্যাচেষ্টা</h1>
      <address><time datetime="2019-11-24T22:24:00+00:00">24 Nov 2019, 22:24</time> by <a rel="author">মান্দা (নওগাঁ) প্রতিনিধি</a></address>
      <p>নওগাঁর মান্দায় পারিবারিক ও দাম্পত্য কলহের তুচ্ছ ঘটনাকে কেন্দ্র করে বিষপানে একই দিনে তিনজন নারী আত্মহত্যার চেষ্টা চালিয়েছেন বলে জানা গেছে। গত শনিবার বিভিন্ন সময় তাদের মান্দা হাসপাতালে ভর্তি করা হয়েছে। চিকিৎসায় তারা এখন অনেকটাই সুস্থ বলে জানিয়েছেন হাসপাতালের আবাসিক চিকিৎসক।<br/> <br/>আত্মহত্যার চেষ্টাকারী নারীরা হলেন, মান্দা উপজেলার কুসুম্বা ইউনিয়নের চকগোপাল গ্রামের বাক্কার আলী মন্ডলের স্ত্রী বানেছা বেগম (৩৫), গনেশপুর ইউনিয়নের গনেশপুর গ্রামের নুর নবী মন্ডলের স্ত্রী উম্মে হাবিবা জান্নাত (১৮) ও নিয়ামতপুর উপজেলার রামগাঁ এলাকার ইসরাফিল আলমের স্ত্রী রুমি খাতুন (১৮)।<br/> <br/>জানা গেছে, পরিবারের ইচ্ছার বিরুদ্ধে রুমি খাতুন প্রেম করে প্রায় এক মাস আগে বিয়ে করেন ইসরাফিল আলমকে। শুরুতে তাদের সংসার ভালোই চলছিল। সামান্য মান-অভিমানকে কেন্দ্র করে শনিবার দুপুরে বিষপানে আত্মহত্যার চেষ্টা করেন রুমি খাতুন। এছাড়া পারিবারিক কলহের জের ধরে বানেছা বেগম আত্মহত্যার চেষ্টা চালান। বিষয়টি জানতে পেরে তাকে মান্দা হাসপাতালে ভর্তি করেন পরিবারের লোকজন।<br/> <br/>অন্যদিকে পারিবারিকভাবে প্রায় দুই মাস আগে নুর নবীর সঙ্গে উম্মে হাবিবা জান্নাতের বিয়ে হয়। বিয়ের পর থেকে তাদের মধ্যে দাম্পত্য কলহ চলে আসছিল। এর জের ধরে শনিবার সন্ধ্যায় বিষপানে আত্মহত্যার চেষ্টা করেন উম্মে হাবিবা জান্নাত। তাকেও ভর্তি করা হয়েছে মান্দা হাসপাতালে।<br/> <br/>মান্দা হাসপাতালের আবাসিক চিকিৎসক ডা. বিজয় কুমার রায় ঘটনার সত্যতা নিশ্চিত করে বলেন, চিকিৎসায় আত্মহত্যার চেষ্টাকারী নারীরা এখন অনেকটাই সুস্থ। দুয়েকদিনের মধ্যেই হাসপাতাল থেকে তাদের ছাড়পত্র দেয়া হবে।<br/> <br/>মান্দা থানার পরিদর্শক তদন্ত তারেকুর রহমান সরকার জানান, মান্দা উপজেলায় আত্মহত্যার প্রবণতা অনেক হারে বেড়ে গেছে। সামান্য কারণে আত্মহত্যা করছেন অনেকেই। এক্ষেত্রে নারীর সংখ্যাই বেশি। পারিবারিক কিংবা দাম্পত্য কলহে আত্মহ্যতার এসব ঘটনা ঘটছে বলে উল্লেখ করেন তিনি। আত্মহত্যার প্রবণতা কমাতে সচেতনতা সৃষ্টি একান্ত প্রয়োজন বলে জানান তদন্ত ওসি।</p>
    </article>
  </body>
</html>