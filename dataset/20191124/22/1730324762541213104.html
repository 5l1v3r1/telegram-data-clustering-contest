<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244080/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T22:59:09+00:00"/>
    <meta property="og:title" content="‘อนาคตใหม่’ เทียบชัดๆ ความเหมือน-ต่างคดีหุ้น ‘ดอน’ รอด – ‘ธนาธร’ ไม่รอด"/>
    <meta property="og:description" content="เพจเฟซบุ๊ก “พรรคอนาคตใหม่ – Future Forward Party” ได้โพสต์ข้อความระบุว่า [ความเหมือน-ต่าง ของคดีหุ้น “ดอนรอด-ธนาธรไม่รอด” ไล่ตั้งแต่ชั้น กกต. ไปจนถึงคำวินิจฉัยศาลรัฐธรรมนูญ]"/>
  </head>
  <body>
    <article>
      <h1>‘อนาคตใหม่’ เทียบชัดๆ ความเหมือน-ต่างคดีหุ้น ‘ดอน’ รอด – ‘ธนาธร’ ไม่รอด</h1>
      <address><time datetime="2019-11-24T22:59:09+00:00">24 Nov 2019, 22:59</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>เพจเฟซบุ๊ก “พรรคอนาคตใหม่ – Future Forward Party” ได้โพสต์ข้อความระบุว่า [ความเหมือน-ต่าง ของคดีหุ้น “ดอนรอด-ธนาธรไม่รอด” ไล่ตั้งแต่ชั้น กกต. ไปจนถึงคำวินิจฉัยศาลรัฐธรรมนูญ]</b>
      </p>
      <p>ทั้ง 2 คดีมีความคล้ายกันในหลายจุด เริ่มจากมีผู้ไปร้องเรียน กกต. ว่าดอน ปรมัตถ์วินัย รัฐมนตรีว่าการกระทรวงการต่างประเทศในสมัยรัฐบาล คสช. และธนาธร จึงรุ่งเรืองกิจ หัวหน้าพรรคอนาคตใหม่ ถือหุ้นต้องห้าม ซึ่งเมื่อเปรียบเทียบความเหมือน – ต่าง ของคดีดอน-ธนาธร จึงสามารถตั้งข้อสังเกตและข้อเปรียบเทียบได้ ดังนี้</p>
      <figure>
        <img src="https://www.thebangkokinsight.com/wp-content/uploads/2019/11/75593794_2598748596867385_1419133803930058752_o.jpg"/>
      </figure>
      <p>
        <b>1. การสั่งการให้ยุติการปฏิบัติหน้าที่</b>
      </p>
      <p>เมื่อ กกต. ยื่นคำร้องของทั้งสองคนให้ศาลรัฐธรรมนูญวินิจฉัย เมื่อศาลรับคำร้องมาแล้วได้สั่งให้ธนาธรหยุดปฏิบัติหน้าที่ ส.ส. ชั่วคราว แต่ไม่ได้สั่งห้ามดอนหยุดปฏิบัติหน้าที่รัฐมนตรี นั้นคือความแตกต่างกรณีแรก</p>
      <p>
        <b>2. กกต. เชื่อว่าทั้งสองทำเอกสารโอนหุ้นย้อนหลัง</b>
      </p>
      <p>ใน”ความเหมือน” นั้นก็คือทั้งสองคนก็ได้ยกข้อกฎหมายเดียวกันมาต่อสู้ นั่นคือประมวลกฎหมายแพ่งและพาณิชย์ มาตรา 1129 และ 1141 (โดยธนาธรได้ยกแนวทางคำพิพากษาฎีกาที่เคยผ่านมาแล้วด้วย) โดยสรุปก็คือ กฎหมายให้ถือ “ตราสารโอนหุ้น” เป็นพยานหลักฐานเอกสารหลักว่าได้โอนหุ้นไปแล้ว และให้บันทึกลงในสมุดทเบียนผู้ถือหุ้นเอาไว้</p>
      <p>อย่างไรก็ตาม ในการไต่สวนของศาลรัฐธรรมนูญ ศาลไม่ได้เน้นไต่สวนข้อเท็จจริงว่าดอนได้มีการโอนหุ้น หรือทำสัญญาโอนหุ้นในวันที่อ้างจริงหรือเปล่า ส่วนธนาธรนั้นโดนจี้ถามหนักมาก รวมถึงรายละเอียดที่ไม่เกี่ยวข้อง หรือไม่เป็นสาระสำคัญหลักของคดี เช่นถามว่าใครโทรหาธนาธรบ้างในวันที่ 8 มกราคม หรือยอดค่าหุ้นเท่าไหร่(เขาจะไปจำตัวเลข 7 หลักซึ่งมีค่าเพียง 1% ของทรัพย์สินทั้งหมดที่เขามีได้อย่างไร?) แต่เมื่อตอบว่า “จำไม่ได้” ก็กลายเป็นเรื่องราวถูกวิพากษ์วิจารณ์ใหญ่โต</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AD%E0%B8%99%E0%B8%B2%E0%B8%84%E0%B8%95%E0%B9%83%E0%B8%AB%E0%B8%A1%E0%B9%88-%E0%B8%98%E0%B8%99%E0%B8%B2%E0%B8%98%E0%B8%A3.jpg"/>
      </figure>
      <p>
        <b>3. กระบวนการส่งสำเนาทะเบียนผู้ถือหุ้นหรือ บอจ.5</b>
      </p>
      <p>การส่งสำเนาทะเบียนผู้ถือหุ้นดังกล่าวนั้นบริษัทจะต้องส่งสำเนาให้กับกระทรวงพาณิชย์ หากดูในคดีของดอนนั้น ศาลไม่ได้ย้อนดูหรือนำมาเป็นประเด็นในการพิจารณา ศาลจึงยึดตามแนวทาง ปพพ. 1129 และตามตราสารโอนหุ้น ดังนั้นจึงเชื่อว่าดอนได้มีการโอนหุ้นโดยชอบแล้ว</p>
      <p>แต่สำหรับธนาธร ศาลเห็นว่ามีการนำไปอัปเดต บอจ.5 กับกระทรวงพาณิชย์ในวันที่ 21 มีนาคม ที่แม้ไม่ผิดกฎหมาย แต่เมื่อรู้ว่าจะลงสมัครเลือกตั้งก็ควรจัดการให้เสร็จก่อนวันลงสมัครเลือกตั้ง 6 กุมภาพันธ์ และเมื่อพิจารณา “พฤติการณ์แวดล้อมกรณี ซึ่งไม่เกี่ยวกับการโอนหุ้น” สามารถนำมาหักล้าง “พยานเอกสารที่เป็นหลักฐานการโอนหุ้นโดยตรงซึ่งได้รับบทสันนิษฐานตามกฎมายว่าถูกต้องเป็นจริง” ได้ ดังนั้นศาลจึงไม่เชื่อว่าธนาธรโอนหุ้นแล้วในวันสมัครเลือกตั้ง จึงวินิจฉัยสั่งให้ธนาธรพ้นจากตำแหน่งสมาชิกสภาผู้แทนราษฎรในที่สุด</p>
      <p>
        <b>4. ระยะเวลาในการดำเนินการ</b>
      </p>
      <p>หากนับตั้งแต่ชั้น กกต. จนถึงวันศาลรัฐธรรมนูญอ่านคำวินิจฉัย ดอนมีเวลา 549 วัน ส่วนธนาธรมีเวลา 241 วัน ดอนไม่พ้นจากตำแหน่งรัฐมนตรี ในขณะที่ธนาธรพ้นจากตำแหน่ง ส.ส.</p>
      <p><b>อ่านคำวินิจฉัยของศาลรัฐธรรมนูญคดีดอน</b> http://www.constitutionalcourt.or.th/occ_web/download/article/article_20181109164553.pdf</p>
      <p><b>อ่านคำวินิจฉัยของศาลรัฐธรรมนูญคดีธนาธร</b><br/>http://www.constitutionalcourt.or.th/occ_web/download/article/article_20191121160546.pdf</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244080%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244085/"/>
        <a href="https://www.thebangkokinsight.com/244078/"/>
        <a href="https://www.thebangkokinsight.com/244009/"/>
        <a href="https://www.thebangkokinsight.com/243981/"/>
      </related>
    </article>
  </body>
</html>