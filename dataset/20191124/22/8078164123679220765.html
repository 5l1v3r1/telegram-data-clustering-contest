<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scuola/scuola-superiore-sondaggio-studenti/notizie/educazione-sessuale-scuola-chiede-studente-due-a32500c2-0f6a-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Educazione sessuale a scuola, la chiede uno studente su due"/>
    <meta property="og:description" content="Ma spesso i genitori si oppongono. Quinta puntata dell’indagine sulla scuola vista dagli studenti, in collaborazione con il Laboratorio Adolescenza di Milano"/>
  </head>
  <body>
    <article>
      <h1>Educazione sessuale a scuola, la chiede uno studente su due</h1>
      <h2>Ma spesso i genitori si oppongono. Quinta puntata dell’indagine sulla scuola vista dagli studenti, in collaborazione con il Laboratorio Adolescenza di Milano</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Maurizio Tucci*</a></address>
      <p>Quinto appuntamento con l’indagine «La scuola vista dagli adolescenti» – realizzata da Laboratorio Adolescenza e Canale Scuola di Corriere.it su un campione di 780 alunni delle scuole superiori di Milano – dedicato a rileggere i programmi sulla base delle indicazioni degli studenti. Quale argomento/materia ti piacerebbe che fosse trattato, a scuola, non una tantum, ma in modo sistematico, come se fosse una normale materia? Nettamente al primo posto, indicato dal 60% degli studenti (ma le ragazze arrivano al 71,8%) <b>il tema del rispetto di genere e delle minoranze </b>(hanno indicato minoranze etniche, religiose, LGBT…), mentre al secondo posto troviamo <b>l’educazione sessuale</b>, indicata dal 45% dei maschi e dal 51% delle femmine. Un argomento sempre di grande interesse per gli adolescenti rispetto al quale non hanno remore a riconoscere le loro carenze informative e una cultura» che si è formata prevalentemente attraverso le informazioni che circolano all’interno del gruppo dei pari. D’altra parte i risultati dell’indagine nazionale sugli stili di vita degli adolescenti – che Laboratorio Adolescenza e Istituto di Ricerca IARD realizzano annualmente – confermano questa esigenza: oltre l’80% dei giovani intervistati ha affermato che è la scuola il luogo ideale per affrontare e dare una formazione adeguata su questo argomento. <br/><a href="https://www.corriere.it/scuola/scuola-superiore-sondaggio-studenti/notizie/inchiesta-scuola-che-cosa-pensano-studenti-loro-prof-85b8b020-f637-11e9-852d-8d5c113e41ca.shtml">PRIMA PUNTATA: Cosa pensano gli studenti dei loro prof?</a><br/><a href="https://www.corriere.it/scuola/scuola-superiore-sondaggio-studenti/notizie/a-scuola-col-cellulare-silenziato-ma-non-spento-cosi-fanno-studenti-165c9176-fbfd-11e9-9c72-2ef647a878f6.shtml">SECONDA PUNTATA: Cellulare a scuola, sì o no?</a><br/><a href="https://www.corriere.it/scuola/scuola-superiore-sondaggio-studenti/notizie/sei-bravo-italiano-vado-meglio-inglese-ragazzi-si-danno-voti-00547e46-0244-11ea-9239-aaac9df492cd.shtml">TERZA PUNTATA: Sei bravo a scuola?</a><br/><a href="https://www.corriere.it/scuola/scuola-superiore-sondaggio-studenti/notizie/compiti-casa-ragazzo-quattro-studia-solo-un-ora-giorno-0b590b48-09e4-11ea-bb7c-d14e3a07c9b7.shtml">QUARTA PUNTATA: Quante ore studi al giorno?</a></p>
      <h4>Genitori contro l’educazione sessuale</h4>
      <p>«Premettendo che non possiamo immaginare che tutto ricada solo su una scuola sempre più a corto di risorse e di tempo a disposizione – commenta Alessandra Condito, dirigente del liceo scientifico Einstein di Milano – comprendo e condivido che gli studenti la vedano come un punto di riferimento per affrontare un argomento così delicato. Alla nostra scuola – avvalendoci ovviamente di competenze qualificate – lo abbiamo anche fatto, ma dobbiamo anche dire che, per paradossale che sia, quando si tratta di affrontare argomenti che attengono alla sessualità, sono spesso proprio le famiglie a porre ostacoli».</p>
      <h4>Attualità e storia non condivise</h4>
      <p>Al terzo posto tra i desideri di approfondimento indicati dagli studenti (e su questo probabilmente saranno accontentati dal prossimo anno) c’è <b>«Costituzione e diritti civili»</b>, a pari merito (40%) con <b>«l’attualità»</b>. Una esigenza più che legittima, anche se appare quasi utopica in una scuola dove è già difficile arrivare a completare il programma di storia che, spesso solo sulla carta, arriva ai nostri giorni. Ma il problema non è solo questo: «Se parlare di educazione sessuale nella scuola è complicato, parlare di attualità è impossibile – afferma Rocco Cafarelli, Dirigente scolastico –. Come farlo evitando ogni riferimento politico? E mai come in questo periodo, in cui vengono contestati dalle famiglie anche i testi di storia, per quanto si possa essere oggettivi non sarebbe mai sufficiente per evitare polemiche di ogni tipo».</p>
      <h4>Alcol, fumo e droghe: parliamone</h4>
      <p>Per venire incontro alle esigenze di rinnovamento espresse dai ragazzi si potrebbero almeno affrontare gli argomenti di rincalzo: al 28% interesserebbe parlare di <b>prevenzione dei comportamenti a rischio (alcol, fumo, droghe)</b>. «Ma in modo serio e approfondito, non con la solita menata la droga fa male, l’alcol fa male che, grazie, lo so da solo». Protesta Lorenzo, quarta superiore. Il 14% vorrebbe che ci fosse la materia «uso corretto dei social network» ma – e qui i ragazzi si contraddicono tra di loro – meno del 3% considera i prof adeguati a trattare l’argomento, e in grande maggioranza vorrebbero palarne con esperti esterni. Tra le altre indicazioni dei ragazzi di materie à la carte, la<b> prevenzione del cyberbullismo</b> (16%). Il 70% sostiene, infatti, che il fenomeno non interessi prevalentemente i ragazzi delle scuole medie inferiori (come spesso viene detto), ma sia ampiamente presente anche alle superiori. C’è anche molta richiesta (ma in questo caso il tipo di scuola fa la differenza) di approfondimenti più culturali e non solo legati ad esigenze pratiche: cinema, arte, teatro, fotografia…</p>
      <h4>Quali margini di manovra?</h4>
      <p>Naturalmente è molto gettonato anche <b>il tema ambientale</b>, certamente trainato dall’«effetto Greta» in auge proprio nel periodo del rilevamento. Ma, al di là dell’opportunità o della difficolta ad affrontare questo o quell’argomento, è tecnicamente possibile, per una singola scuola, introdurre una nuova materia, al di fuori dei programmi ministeriali? Sì, ma con molti paletti, come ci spiega Andrea Marchetti, Dirigente scolastico e membro della Associazione nazionali Presidi: «La scuola può introdurre nell’orario curriculare una nuova materia (definendone numero di ore e periodicità), ma mai in sostituzione di altre materie o di altre ore. Le ore devono quindi aggiungersi al calendario normale. Inoltre devono essere rigorosamente indicati i requisiti professionali del docente chiamato a insegnare la specifica materia e per la selezione si deve procedere prima con un bando interno (ovvero vedere se ci sono docenti nella scuola o nelle scuole vicine che hanno interesse e titoli per proporsi) e, nel caso non si arrivi all’identificazione della figura, attraverso un bando pubblico esterno». Morale: gli studenti si tengano Cicerone, il solido che si muove nello spazio e il folle volo di Ulisse, perché per parlare si sesso o di Internet, con tanto di interrogazioni e verifiche, c’è tempo. <br/><br/>*Presidente del Laboratorio Adolescenza di Milano</p>
    </article>
  </body>
</html>