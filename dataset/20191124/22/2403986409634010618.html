<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/koli_v_ukrayini_zyavlyatsya_elektronni_vodiyski_prava_n1238803"/>
    <meta property="og:site_name" content="24 Канал"/>
    <meta property="article:published_time" content="2019-11-24T22:16:00+00:00"/>
    <meta property="og:title" content="Коли в Україні з'являться електронні водійські права"/>
    <meta property="og:description" content="Вже невдовзі в Україні з'являться електронні посвідчення водія. Міністр цифрової трансформації Михайло Федоров заявив, що українці зможуть ними &quot;насолодитися&quot; вже у грудні 2019 року."/>
  </head>
  <body>
    <article>
      <h1>Коли в Україні з'являться електронні водійські права</h1>
      <address><time datetime="2019-11-24T22:16:00+00:00">24 Nov 2019, 22:16</time> by <a rel="author" href="https://24tv.ua/vasil_denisyuk_tag6881/" target="_blank">Василь Денисюк</a></address>
      <p>
        <b>Вже невдовзі в Україні з'являться електронні посвідчення водія. Міністр цифрової трансформації Михайло Федоров заявив, що українці зможуть ними "насолодитися" вже у грудні 2019 року.</b>
      </p>
      <p>Вони з'являться приблизно за 2-3 тижні до нового року, розповів Михайло Федоров у коментарі "<a href="https://www.radiosvoboda.org/a/news-fedorov-elektronni-prava/30289534.html">Радіо Свобода</a>".</p>
      <blockquote>Цікаво: <a href="https://24tv.ua/techno/mintsifri_shukaye_oblichchya_elektronnih_vodiyskih_posvidchen_n1237192">Мінцифри шукає "обличчя" електронних водійських посвідчень</a></blockquote>
      <aside>Додаток вже тестується, а я його вже бачив. Кожного дня у нас є регулярні зустрічі з нашими розробниками, з нашою командою. Тобто все на виході,<cite>– підкреслив Федоров.</cite></aside>
      <p>Очільник міністерства цифрової трансформації очікує, що проєкт буде готовий до релізу вже на початку грудня.</p>
      <p>"Ми будемо чекати гарної нагоди для того, щоб провести таку велику презентацію, щоб багато людей про це дізналися. Я думаю, що це, можливо, буде на презентації "100 днів роботи уряду". Тобто це середина грудня, але у нас все буде готово вже на початку місяця", – розповів міністр.</p>
      <h3>Що відомо про електронні водійські посвідчення?</h3>
      <p>Ідея про електронні посвідчення водія є частиною проєкту Кабінету Міністрів України "Дія" – так званої держави у смартфоні.</p>
      <p>До слова, лише за 9 місяців 2019 року правоохоронці оштрафували понад 160 тисяч осіб через відсутність техпаспорту або водійських посвідчень.</p>
      <p>
        <b>Які функції матиме додаток "Держава в смартфоні"?</b>
      </p>
      <ul>
        <li>Голосування на виборах.</li>
        <li>Написання скарги на чиновника.</li>
        <li>Перереєстрація авто.</li>
        <li>Відстеження успішності дитини у школі.</li>
        <li>Сплата податків чи комунальних послуг.</li>
        <li>Отримання рецепту на ліки.</li>
        <li>Реєстрація дитини після народження.</li>
        <li>Отримати чи надання дозволу на будівництво.</li>
      </ul>
    </article>
  </body>
</html>