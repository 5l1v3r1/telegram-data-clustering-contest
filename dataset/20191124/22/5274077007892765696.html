<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419128"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T22:59:00+00:00"/>
    <meta property="og:title" content="'ג'נין ג'נין' סרט מעוות, שקרי ונבזה"/>
    <meta property="og:description" content="אבי דיכטר מהליכוד ויועז הנדל מכחול לבן הגיעו להביע הזדהות עם לוחמי הקרב בג'נין שתבעו את יוצר הסרט 'ג'נין ג'נין' מוחמד בכרי."/>
  </head>
  <body>
    <article>
      <h1>'ג'נין ג'נין' סרט מעוות, שקרי ונבזה</h1>
      <address><time datetime="2019-11-24T22:59:00+00:00">24 Nov 2019, 22:59</time> by <a rel="author">ערוץ 7</a></address>
      <p>בבית המשפט המחוזי מרכז התקיים היום (ראשון) דיון נוסף בתביעת הלשון הרע שהגיש סא"ל במיל' ניסים מגנאג'י, לוחם מהקרב בג׳נין שאירע לפני 17 שנים, נגד יוצר הסרט 'ג'נין ג'נין' מוחמד בכרי.</p>
      <p>אל הדיון הגיעו סגן שר הביטחון אבי דיכטר (הליכוד) וחבר הכנסת יועז הנדל (כחול לבן) שביקשו להביע תמיכה בלוחמים. עוד הגיעו לבית המשפט עשרות לוחמים במילואים, ביניהם האלוף במיל' אבי מזרחי.</p>
      <p>עם מוחמד בכרי הגיעו לדיון חברי הכנסת איימן עודה, עופר כסיף ואוסמה סעד מהרשימה הערבית המשותפת.</p>
      <p>עו''ד ישראל כספי שהעיד בבית המשפט המחוזי, אמר: ''מדובר ביוצר ישראלי שקיבל כסף מיאסר עבד רבו, שר ההסברה הפלסטיני, לעשות סרט. את הסרט הפיק המחבל איאד סמודי שנהרג בעימות עם כוחות צה''ל. נמצאו בביתו 30 מטעני חבלה כשהוא חמוש. הסרט מציג אותנו כפושעי מלחמה רוצחים ונאצים.</p>
      <p>''בסרט נערכה תמונה בפוטומונטאז' כדי להציג תמונת שווא שדרסנו אנשים למוות", סיפר כספי. ''אנחנו מעריכים מאד את העזרה שלכם ומבקש שתעשו כל מאמץ כדי שהדבר הזה ייפסק. אני במיוחד חייב להודות לעו''ד נבות תל צור שמייצג אותנו פרו בונו ומייצג אותנו בצורה מדהימה, אנחנו חבים לו חוב שלעולם לא נוכל לפרוע לו. אני קורא ליועמ''ש לקחת את זה כפרויקט להגן על צה''ל, על הלוחמים, על המשפחות השכולות''.</p>
      <p>סגן שר הביטחון דיכטר אמר ''כשאתה עושה סרט על מחבלים אתה בעצם תומך בטרור. אני מכיר את הסיפור הזה באופן אישי, אני זוכר את השקרים על 300 הרוגים ו-400 הרוגים, אנחנו בשב''כ הבאנו את השמות, 56 שמות, רובם המכריע מחבלים. זוהי תעודת כבוד לחיילי צה''ל ששמרו על טוהר הנשק גם ברגעים הכי קשים. על זה ובגלל זה אני כאן.</p>
      <p>''אני שמח מאוד שח''כ יועז הנדל הגיע. זה לא נושא פוליטי. שנינו יוצאי מערכת הביטחון. אנחנו באים לא רק לתמוך אלא גם להיתמך על ידכם. זו גאווה להיות ישראלי, להילחם בטרור ולדעת שהמלחמה לא נפסקת גם לא מול מפיק קולנועי שעשה סרט מעוות שקרי ונבזה, ומי שעושה סרט כזה הוא אדם מעוות שקרי ונבזה''.</p>
      <p>ח''כ יועז הנדל אמר ״הגענו היום לבית המשפט, קצינים במדים, מפקדי חטיבה 5 בעבר ובהווה, האלוף (במיל׳) אבי מזרחי, כדי להביע הזדהות עם אחינו הלוחמים ששירתו בחטיבה 5, שעד היום נאבקים על שמם הטוב אחרי סרט שקרי שיצר מוחמד בכרי. חיילי חטיבה 5 נלחמו ואיבדו חברים במבצע 'חומת מגן' במסגרת תפקידם כדי להגן על הבית ולהלחם בטרור המתאבדים שיצא מג'נין.</p>
      <p>''הכפשת חיילי צה"ל היא תופעה שאסור להשלים איתה", הדגיש הנדל. ''חופש הביטוי של יוצרי הסרט ואחרים הוא חשוב, אבל אסור שיהפוך לחופש לשקר. מצפה מבית המשפט להוכיח לעולם שהצדק עימם, עימנו, ושהאמת תצא לאור״.</p>
    </article>
  </body>
</html>