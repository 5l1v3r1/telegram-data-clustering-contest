<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220301"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T22:04:50+00:00"/>
    <meta property="og:title" content="Καταγγέλλουν προσαυξήσεις στο εξοντωτικό πρόστιμο για τα πανό"/>
    <meta property="og:description" content="«Στόχος του συστήματος εξουσίας είναι η φίμωση με πολιτικά και οικονομικά μέσα της αντικαπιταλιστικής Αριστεράς και όλων των συλλογικοτήτων που δεν είναι συμβατές με τις νόρμες του συστήματος», τονίζε"/>
  </head>
  <body>
    <article>
      <h1>Καταγγέλλουν προσαυξήσεις στο εξοντωτικό πρόστιμο για τα πανό</h1>
      <address><time datetime="2019-11-24T22:04:50+00:00">24 Nov 2019, 22:04</time> by <a rel="author">efsyn.gr</a></address>
      <p>Η περιφερειακή κίνηση «Ανταρσία στην Κεντρική Μακεδονία – Αντικαπιταλιστική Αριστερά» επανέρχεται στο θέμα με το πρόστιμο των 50.000 ευρώ, που επιβλήθηκε από την Επιτροπή Ελέγχου Δαπανών και Εκλογικών Παραβάσεων, με αφορμή τα πανό και τις αφίσες που είχε τοποθετήσει στις Σέρρες.</p>
      <p>Όπως καταγγέλλει η Κίνηση, το εξοντωτικό αυτό πρόστιμο έχει ήδη βεβαιωμένες προσαυξήσεις συνολικού ύψους 1.200 ευρώ πριν καν φτάσει η προβλεπόμενη ημέρα αποπληρωμής του.</p>
      <p>«Στόχος του συστήματος εξουσίας είναι η φίμωση με πολιτικά και οικονομικά μέσα της αντικαπιταλιστικής Αριστεράς και όλων των συλλογικοτήτων που δεν είναι συμβατές με τις νόρμες του συστήματος», τονίζει η «Ανταρσία στην Κεντρική Μακεδονία – Αντικαπιταλιστική Αριστερά» και καλεί σε παράσταση διαμαρτυρίας για την ερχόμενη Πέμπτη, 28 Νοεμβρίου, στη 1 μ.μ., στα διοικητικά δικαστήρια Θεσσαλονίκης.</p>
      <table bordered="">
        <tr>
          <th align="center">
            <b>Η ανακοίνωση της «Ανταρσία στην Κεντρική Μακεδονία – Αντικαπιταλιστική Αριστερά»</b>
          </th>
        </tr>
        <tr>
          <td>Ζητάνε άμεσα 51.200 για το πρόστιμο που επιβλήθηκε για πανό και αφίσες και μάλιστα προσαυξημένο<br/><br/>Συνεχίζεται ο αγώνας για την ακύρωση της αντιδημοκρατικής απόφασης!<br/><br/>Στις 20.11.2019 διαπιστώσαμε πως το «αδιανόητο», όπως το χαρακτήρισε ο Υπουργός Εσωτερικών Τ. Θεοδωρικάκος πρόστιμο των 50.000 ευρώ (!), που επιβλήθηκε από την Επιτροπή Ελέγχου Δαπανών και Εκλογικών Παραβάσεων, στην Ανταρσία στην Κεντρική Μακεδονία –Αντικαπιταλιστική Αριστερά και προσωπικά στον επικεφαλής της, Αγαπητό Θανάση, έχει βεβαιωθεί από την αρμόδια ΔΟΥ και είναι προς εκτέλεση. Μάλιστα το εξοντωτικό αυτό πρόστιμο έχει ήδη βεβαιωμένες προσαυξήσεις συνολικού ύψους 1.200 ευρώ (!) πριν καν φτάσει η προβλεπόμενη ημέρα αποπληρωμής του. Μην ξαναμιλήσει κανείς για «κράτος χελώνα» και άλλες ανοησίες. Όταν είναι να συντρίψουν όσους, στην πράξη κι όχι στα λόγια, παλεύουν εναντίον της αντιλαϊκής πολιτικής τους, κινούνται με "υπερηχητική" ταχύτητα.<br/><br/>Την ίδια ημέρα η περιφερειακή κίνηση κατέθεσε στην αρμόδια υπηρεσία της Αποκεντρωμένης Διοίκησης την ένσταση-αίτηση θεραπείας, επιδιώκοντας την ακύρωση του εξοντωτικού και άδικου προστίμου. Η συζήτηση της ένστασης θα γίνει την Πέμπτη 29.11.2019 και ώρα 13.30 από την Επιτροπή Ελέγχου Δαπανών και Εκλογικών Παραβάσεων, την ίδια Αρχή δηλαδή που επέβαλε το πρόστιμο.<br/><br/>Η Ανταρσία στην Κ. Μακεδονία –Αντικαπιταλιστική Αριστερά χαιρετίζει το μεγάλο κύμα συμπαράστασης και αλληλεγγύης και τονίζει πως είναι αδιανόητο όλοι οι φορείς, ακόμα και η επίσημη πολιτεία (ο ίδιος ο υπουργός Εσωτερικών όπως έχει δημοσιευθεί χαρακτήρισε την απόφαση «τραγική»), το Συνέδριο της Ένωσης Περιφερειών Ελλάδας, τα Περιφερειακά και Δημοτικά  Συμβούλια, καθώς και οι συνδικαλιστικές Ομοσπονδίες, τα Εργατικά Κέντρα, τα δεκάδες σωματεία και οι κοινωνικές-πολιτικές συλλογικότητες να θεωρούν το πρόστιμο των 50.000 ευρώ και τις διατάξεις που το προβλέπουν αντιδημοκρατικά μέτρα που πρέπει άμεσα να καταργηθούν και όχι μόνο να μην προχωρούν οι αναγκαίες διαδικασίες για την ακύρωση του προστίμου, αλλά να έχουμε την άμεση εφαρμογή της απόφασης που έγινε ακόμα πιο προκλητική με την εξωφρενική και αδικαιολόγητη προσαύξηση των 1.200 ευρώ.<br/><br/>Κι όλα αυτά συμβαίνουν σε μία περίοδο που τα σκάνδαλα και η οικονομική λεηλασία της χώρας από τα κάθε είδους τρωκτικά αντιμετωπίζεται από την πολιτεία και τη δικαστική εξουσία με απαλλαγές, παραγραφές και αθωώσεις των εμπλεκόμενων προσώπων. Τι να πει κανείς για το σκάνδαλο της Siemens, της Novartis, του Τσουκάτου και των άλλων πολιτικών προσώπων. Τα βαριά εγκλήματα των ισχυρών ανθρώπων της οικονομικής και πολιτικής εξουσίας, αντιμετωπίζονται με αθωωτικές αποφάσεις και απερίγραπτη επιείκεια, ενώ η πολιτική δράση της περιφερειακής μας κίνησης και του κόσμου της εργασίας για δημοκρατικά και κοινωνικά δικαιώματα αντιμετωπίζονται με την εξόντωση και τις κατάφορα άδικες αποφάσεις.<br/><br/>Στόχος του συστήματος εξουσίας είναι η φίμωση με πολιτικά και οικονομικά μέσα της αντικαπιταλιστικής Αριστεράς και όλων των συλλογικοτήτων που δεν είναι συμβατές με τις νόρμες του συστήματος. Προσπαθούν να μας εξαφανίσουν, ορθώνοντας ανυπέρβλητα εμπόδια πολιτικής παρέμβασης και δημοκρατικής έκφρασης. Αυτό επιχειρούν και τώρα με το εξοντωτικό πρόστιμο των 50.000 ευρώ.<br/><br/>Όμως, εντείνοντας την πολιτική της παρέμβαση η  Ανταρσία στην Κ. Μακεδονία –Αντικαπιταλιστική Αριστερά και στηριγμένη στο πολύ μεγάλο πανελλαδικό  κύμα αλληλεγγύης και συμπαράστασης, θα  διαμορφώσει τις προϋποθέσεις για θετική εξέλιξη προς το συμφέρον όλου του κινήματος, τόσο με την ακύρωση του προστίμου, όσο και με την κατάργηση των αντιδημοκρατικών διατάξεων υπονόμευσης της ελεύθερης διακίνησης των ιδεών.<br/><br/><i>Παράσταση Αλληλεγγύης – Συμπαράστασης – Διαμαρτυρίας την Πέμπτη 28 Νοέμβρη 1μ.μ., στα διοικητικά δικαστήρια Θεσσαλονίκης (Φράγκων 2-4).</i></td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/214907_pare-ton-syriza-sta-heria-soy"/>
        <a href="https://www.efsyn.gr/politiki/antipoliteysi/211486_foylaroyn-mihanes-gia-tin-politiki-diakiryxi"/>
        <a href="https://www.efsyn.gr/politiki/antipoliteysi/208605_es-ayrion-ta-spoydaia-gia-ton-syriza"/>
        <a href="https://www.efsyn.gr/politiki/antipoliteysi/202847_i-anodos-toy-syriza-sympiese-ta-mikra-aristera-kommata"/>
        <a href="https://www.efsyn.gr/politiki/antipoliteysi/145905_i-antarsya-ligo-prin-apo-tin-4i-syndiaskepsi"/>
        <a href="https://www.efsyn.gr/politiki/antipoliteysi/101813_okde-den-ehoyn-telos-ta-psemata-kai-oi-athliotites-tis-kybernisis"/>
      </related>
    </article>
  </body>
</html>