<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sviat/zaradi-dazhdovete-italiia-ruhna-chast-magistrala-venetsiia-161439/"/>
    <meta property="og:site_name" content="trafficnews"/>
    <meta property="article:published_time" content="2019-11-24T22:30:00+00:00"/>
    <meta property="og:title" content="Заради дъждовете в Италия рухна част от магистрала, Венеция пак се наводни"/>
    <meta property="og:description" content="Улиците във френската Ривиера се превърнаха в реки, поне три са жертвите на пороите"/>
  </head>
  <body>
    <article>
      <h1>Заради дъждовете в Италия рухна част от магистрала, Венеция пак се наводни</h1>
      <h2>Улиците във френската Ривиера се превърнаха в реки, поне три са жертвите на пороите</h2>
      <address><time datetime="2019-11-24T22:30:00+00:00">24 Nov 2019, 22:30</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Проливните дъждове в Италия събудиха свлачище, заради което рухна 30-метров участък от естакада на магистрала А6 близо до наводнения крайбрежен италиански град Савона.</p>
      <p>На видео, заснето от пожарникарите от въздуха, се вижда, че няколко коли и един камион са спрели близо до пропадналия участък, предаде АП.</p>
      <p>Спасителни екипи с кучета проверяват дали има пострадали сред отломките и калната маса.</p>
      <p>Пътното съоръжение с дължина 50 м е на отсечка, която свързва крайбрежието с Торино. В същия район миналата година загинаха 43-ма души при рухването на моста Моранди в Геноа.</p>
      <p>Венеция пак се наводни след като нивото на водата се покачи, съобщи АФП. То достигна 130 см над морското равнище. Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града.</p>
      <figure>
        <img src="https://trafficnews.bg/data/images/2019_11_24/%D0%92%D0%B5%D0%BD%D0%B5%D1%86%D0%B8%D1%8F.jpg"/>
      </figure>
      <p>В италианската област Пиемонте също имаше силни валежи, като най-сериозно бе положението в района на Алесандрия (южно от Торино), където бе наредена евакуацията на 200 души, 600 души останаха откъснати от света заради наводнения, а една жена е в неизвестност. Област Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля. На север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини.</p>
      <p>Проливните валежи доведоха до сериозни наводнения във Френската ривиера, вследствие на които двама души загинаха, а няколко са в неизвестност. Наводненията изкорениха дървета и причиниха спиране на електрозахранването на хиляди домове.</p>
      <p>Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Френските медии разпространиха кадри как автомобили плават по наводнени улици. Кораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас.</p>
      <p>Националната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество валежи за два месеца.</p>
      <related>
        <h4>Прочетете още</h4>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
        <a href="https://trafficnews.bg/obshtestvo/plovdivchani-razdvoeni-cherniia-petak-realni-li-sa-161258/"/>
        <a href="https://trafficnews.bg/obshtestvo/nova-vlast-stari-problemi-shte-se-zastroi-li-parkat-zad-160862/"/>
      </related>
    </article>
  </body>
</html>