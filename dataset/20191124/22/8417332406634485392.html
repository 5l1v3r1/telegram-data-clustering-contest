<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/langrenn/Snakker-ut-om-dopingskandalen-i-VM--Jeg-matte-gjore-det-283282b.html"/>
    <meta property="og:site_name" content="adressa.no"/>
    <meta property="article:published_time" content="2019-11-24T22:00:09+00:00"/>
    <meta property="og:title" content="Snakker ut om dopingskandalen i VM: – Jeg måtte gjøre det"/>
    <meta property="og:description" content="De var i sitt livs alder og var et av vertsnasjonens håp under VM i Seefeld. I stedet dummet de seg ut på mest ydmykende vis."/>
  </head>
  <body>
    <article>
      <h1>Snakker ut om dopingskandalen i VM: – Jeg måtte gjøre det</h1>
      <address><time datetime="2019-11-24T22:00:09+00:00">24 Nov 2019, 22:00</time> by <a rel="author">Marius Dahl</a></address>
      <p>De var i sitt livs alder og var et av vertsnasjonens håp under VM i Seefeld. I stedet dummet de seg ut på mest ydmykende vis.</p>
      <aside><a href="https://www.adressa.no/100Sport/vintersport/langrenn/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/langrenn/javascript:void(0);">Del denne artikkelen på e-post</a></aside>
      <p>Max Hauke og Dominik Baldauf var to av dem.</p>
      <p>To av de fem juksemakerne som ble avslørt under politiets razzia i vinterens ski-VM i Seefeld.</p>
      <p>For mens verdens største skientusiaster heiet frem verdens beste skiløpere i Østerrike, satt to av landets store håp på et hotell. I sin beste alder. Begge 26 år. Med nåler i armen.</p>
      <h3>– Dopingmonster</h3>
      <p>Systematisk bloddoping. Bildet av en pinlig berørt Hauke ble nærmest et ansikt på mesterskapet. Hauke og Baldauf ble tatt med buksene nede.</p>
      <ul>
        <li>
          <b>Les mer: <a href="http://www.adressa.no/100Sport/vintersport/langrenn/Hauke-erklarte-seg-delvis-skyldig-i-dopingrettssak-282017b.html">Hauke erklærte seg delvis skyldig i dopingrettssak</a></b>
        </li>
      </ul>
      <p>Hauke har også snakket ekslusivt med svenske <a href="https://www.expressen.se/sport/qs/max-fangades-pa-bild-nar-han-injicerade-blod/">Expressen</a>, i et intervju publisert søndag.</p>
      <p>– Hver gang jeg ser det bildet, hører jeg lyden av at politiet slår inn døra. Da minnes jeg sekundet der jeg innser at alt er over, sier Hauke til Expressen.</p>
      <p>Allerede i 2017 begynte planene. Tilfeldige mobiltelefoner og kontantkort skulle hindre at de kyniske planene ble avslørt. De feilet og politiet stormet hotellet i Innsbruck.</p>
      <p>– Før videoen så folk på meg som en trivelig gutt. Men etter... da er det mange som så på meg som et dopingmonster, sier Hauke til den svenske avisen.</p>
      <figure>
        <img src="https://vertical.snd.no/images/17b8ea23-4a65-493b-a42f-3eff27b93d86?fit=crop&amp;q=80&amp;w=680"/>
        <figcaption>Dette bildet av Max Hauke kommer aldri til å bli glemt. Nå snakker han ut om øyeblikket.   Foto: Ukjent / NTB scanpix</figcaption>
      </figure>
      <h3>Betalte 100.000</h3>
      <p>Også Aleksej Poltoranin (Kasaksthan), estiske Karel Tammjarv og Andreas Veerpalu var blant doperne.</p>
      <p>Ifølge Hauke var selve dopingen «profesjonelt gjennomført». Ved hjelp av å drikke vann med salt, ville blodverdiene etter dopingen angivelig falle tilbake på normalt nivå.</p>
      <ul>
        <li>
          <b>Fikk du med deg denne? <a href="http://www.adressa.no/100Sport/vintersport/De-hadde-ikke-vunnet-pa-over-600-dager--sa-glimtet-begge-til-283237b.html">De hadde ikke vunnet på over 600 dager – så glimtet begge til</a></b>
        </li>
      </ul>
      <p>Hauke forteller at han skulle betale 10.000 Euro (rundt 100.000 kroner) til legen Mark Schmidt pr sesong for dopingen, som i langrennssporet ville gjøre han rundt 40 sekunder raskere.</p>
      <p>– Jeg visste at det var feil. At jeg risikerte alt. Men samtidig: Jeg måtte gjøre det. For jeg ville jo nå verdenseliten, sier Hauke til Expressen.</p>
      <h3>«Ironisk» karrierevalg</h3>
      <p>– Alt begynte da vi tok kontakt med legen Mark Schmidt. Det ble starten på vår undergang, erkjenner Hauke, som i intervjuet avslører et mildt sagt ironisk karrierevalg.</p>
      <p>– Jeg vet det høres litt merkelig ut i denne situasjonen, men akkurat nå studerer jeg for å bli lege, sier Hauke.</p>
      <p>Dopingrettssaken begynte tidligere i høst og Hauke ble dømt til fem måneders ubetinget fengsel og en bot på 350.000 kroner.</p>
    </article>
  </body>
</html>