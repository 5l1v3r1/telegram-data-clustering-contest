<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/victoria-lui-klaus-iohannis-in-presa-straina-2/"/>
    <meta property="og:site_name" content="Europa FM"/>
    <meta property="article:published_time" content="2019-11-24T22:32:17+00:00"/>
    <meta property="og:title" content="Victoria lui Klaus Iohannis, în presa străină"/>
    <meta property="og:description" content="Politician de centru, Klaus Iohannis a câştigat uşor al doilea tur, după cum era de aşteptat, cu angajamentul de relansare a reformelor judiciare încetinite de succesivele guverne social-democrate, notează agenția Reuters. Un articol preluat în publicațiile de limbă engleză de dincolo și dincoace de Atlantic."/>
  </head>
  <body>
    <article>
      <h1>Victoria lui Klaus Iohannis, în presa străină</h1>
      <address>
        <time datetime="2019-11-24T22:32:17+00:00">24 Nov 2019, 22:32</time>
      </address>
      <p>Politician de centru, Klaus Iohannis a câştigat uşor al doilea tur, după cum era de aşteptat, cu angajamentul de relansare a reformelor judiciare încetinite de succesivele guverne social-democrate, notează agenția Reuters. Un articol preluat în publicațiile de limbă engleză de dincolo și dincoace de Atlantic.</p>
      <p>Victoria liberalului Klaus Iohannis – fost profesor de fizică la Sibiu – confirmă ancorarea europeană a României, completează agenţia France-Presse, care observă, totodată, cel mai slab rezultat obţinut vreodată la prezidențiale de PSD, partid care a dominat politica românească de la căderea comunismului în 1989.</p>
      <p>Euronews amintește că – deloc onorant – România se află, alături de Ungaria și Polonia, pe lista țărilor criticate de Comisia Europeană pentru slăbirea statului de drept, în principal amestecul politic în activitatea procurorilor și judecătorilor. Reluarea luptei anticorupție va fi printre provocările noului mandat al lui Klaus Iohannis.</p>
    </article>
  </body>
</html>