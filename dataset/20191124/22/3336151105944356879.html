<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/vatanin-anlamini-hic-boyle-okumadiniz-24111957.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T22:36:00+00:00"/>
    <meta property="og:title" content="&quot;Vatan&quot;ın anlamını hiç böyle okumadınız"/>
    <meta property="og:description" content="Bir halkın kabileden ve dine dayalı anlayışlardan modern ulus-devlet kavramına geçişi nasıl gerçekleşir? Behlül Özkan kitabında Türkiye örneğini irdeliyor..."/>
  </head>
  <body>
    <article>
      <h1>"Vatan"ın anlamını hiç böyle okumadınız</h1>
      <h2>Bir halkın kabileden ve dine dayalı anlayışlardan modern ulus-devlet kavramına geçişi nasıl gerçekleşir? Behlül Özkan kitabında Türkiye örneğini irdeliyor...</h2>
      <address>
        <time datetime="2019-11-24T22:36:00+00:00">24 Nov 2019, 22:36</time>
      </address>
      <p>Türkiye’de “milli vatan” nasıl inşa edildi? Dâr’ul İslam’dan Türk vatanına dönüşüm nasıl gerçekleşti?</p>
      <p>“Vatan” sözcüğü, Türkiye’nin siyasi söyleminde farklı bir konuma sahiptir. Vatan, ulus-devletin ulusal toprağını gösterir. Ama yalnızca bundan ibaret değil. Vatandaş, vatanseverlik, vatansız, vatana ihanet, vatan haini gibi bu kelimeden türetilen siyasi ve hukuki kavramlara da vesile olur.</p>
      <p>Behlül Özkan, Arapçada (watan) bir kişinin doğduğu yer anlamına gelen vatan kavramı, İngilizceye homeland olarak çevrildiğini, ancak bunun sorunlu bir çeviri olduğuna ve kelimenin Türkçede ifade ettiği anlamı tam olarak karşılamadığına dikkat çekiyor. “Homeland kelimesi İngilizcede ulus-devletin toprağına işaret ederken, vatan kelimesi Türkiye’nin siyasi söyleminde kendine özgü bir baskın konuma sahiptir” diyor.</p>
      <p>Türkiye Cumhuriyeti Anayasası’nın ilk cümlesinde, “Türk vatanı ve milletinin ebedî varlığı” vurgulanır.</p>
      <p>Anayasa’nın 66. maddesine göre, bir kişiyi Türkiye Cumhuriyeti vatandaşlığından çıkarmanın tek ölçütü “vatana bağlılıkla bağdaşmayan bir eylemde” bulunmaktır.</p>
      <p>Anayasa’nın 81. ve 103. maddeleri Cumhurbaşkanı ve milletvekillerinin “vatanın ve milletin bölünmez bütünlüğünü” korumak için yemin etmelerini şart koşar.</p>
      <p>Marmara Üniversitesi Siyasal Bilgiler Fakültesi Uluslararası İlişkiler Bölümü Doçenti Behlül Özkan’ın “Türkiye’de Milli Vatanın İnşası” kitabı (Kırmızı Kedi Yayınevi, Eylül 2019) ulusal mekân bilincinin Türkiye’deki gelişimini inceliyor.</p>
      <p>
        <b>KABİLEDEN ULUS-DEVLETE</b>
      </p>
      <p>Bir halkın kabileden ve dine dayalı anlayışlardan modern ulus-devlet kavramına geçişi nasıl gerçekleşir? Behlül Özkan kitabında Türkiye örneğini irdeliyor.</p>
      <p>“Gelecek uzun yıllar boyunca bile keyifle okunacak ve istifade edilecek, geç Osmanlı İmparatorluğu dönemi ve modern Türkiye üzerine mükemmel bir çalışma” diyor, Yeditepe Üniversitesi öğretim üyesi Feroz Ahmad.</p>
      <p>Ulusal vatan, aynı mekânda yer etmiş önceki mevcudiyetlerden farklılık gösterir. Vatan. etnik gruplar arasındaki farklılıkların giderilmesinde birleştirici bir rol oynamıştır.</p>
      <p>Behlül Özkan şöyle diyor:</p>
      <p>
        <i>“Bu kitap, milliyetçilik ideolojisinin ebedileştirdiği şekliyle milli vatan düşüncesini aşikâr ve kusursuz olarak kabul etmek yerine Türk vatanı hakkındaki yerleşik teamülleri ve Türk vatanının siyaset ve dış politikayla olan kesişim noktalarını incelemekte, milli vatanın söylem düzeyinde nasıl inşa edildiğine dikkat çekerek milliyetçiliğin mantığını sorgulamayı amaçlamaktadır… Sonuç olarak, bu kitap vatanın Türk siyasetindeki, milliyetçiliğindeki ve dış politikasındaki rolünü ve vatanı şekillendiren sosyal ve mekânsal zemini ayrıntılarıyla ortaya koymayı hedeflemektedir.”</i>
      </p>
      <p>Kitaptaki bazı merak uyandırıcı başlıklar şöyle:</p>
      <p>“Osmanlı Vatanseverliğini Teşvik Etmek İçin Emperyal Vatanı Yüceltmek”,  “Jön Türklerin Yükselişi: Vatanı Kurtarmak”, “Anadolu’yu Milli Vatan Olarak Tahayyül Etmek”, “Soğuk Savaş: Vatanı Komünistlerden Koruma”, “Sovyetler Birliği’nin Vatana Bir Tehdit Olarak Betimlenmesi”, “Kore Savaşı: Komünizme Karşı Bir Vatan Savaşı.”</p>
      <p>
        <b>“JÖN TÜRKLER” AMA KURUCULARI TÜRK DEĞİL!</b>
      </p>
      <p> “1889 yılında İttihad-ı Osmani Cemiyeti’nin kurulması, Jön Türk hareketinin temellerinin atıldığı tarih olarak kabul edilir. Buna karşılık, cemiyetin kurucularından hiçbiri etnik olarak Türk değildir… İbrahim Temo Müslüman bir Arnavut iken, Mehmed Reşid Çerkes’tir. Abdullah Cevdet ile İshak Sukuti ise Kürt’türler.” (s. 75)</p>
      <p>
        <b>COĞRAFYANIN “MİLLİ”Sİ</b>
      </p>
      <p>“Coğrafya eğitimi, Soğuk Savaş sırasında Türk devletinin değişen dış politika tercihleriyle uyumlu bir hale getirilmiştir. Öğrenciler, Türkiye’nin Batı Blokunun askeri kurumları NATO ve CENTO ile olan özel ilişkileri konusunda eğitilmişlerdir. Dönemin ders kitapları ayrıca komşu ülkelerde yaşayan Türklere daha fazla yer vermeye başlamıştır. 1980 askeri darbesinden sonra ise coğrafya eğitiminin içeriğinde köklü bir değişim yaşanmıştır. Altıncı ve yedinci sınıflar için dersin ismi “Milli Coğrafya” olarak değiştirilmiş ve coğrafya ders</p>
      <p>kitapları, Türkiye’yi dünyanın en önemli bölgelerinden birinde yer alan ve bu yüzden de iç ve dış düşmanlarla çevrili olan bir ülke olarak tasvir etmişlerdir. (s. 212)</p>
      <p>
        <b>EMPERYALİZME KARŞI TARAFSIZ DIŞ POLİTİKA (1923- 1939)</b>
      </p>
      <p>Bağlantısızlar Hareketinin kurucularından Nehru, 2. Dünya Savaşı sırasında İngiliz kolonyel yönetiminin denetimindeki bir hapishanede yazdığı The Discovery of India isimli kitabında, Türkiye’deki Kemalist rejimin milliyetçi ve anti-emperyalist karakterini şöyle över:</p>
      <p>“Kemal Paşa, Hindistan’da doğal olarak hem Hindular hem de Müslümanlar arasında eşit biçimde popülerdi. O Türkiye’yi sadece yabancıların tahakkümünden ve bir parçalanmadan kurtarmamış [aynı zamanda] başta İngiltere olmak üzere Avrupalı emperyalist güçlerin entrikalarını da boşa çıkarmıştır. (s. 219)</p>
      <p>1930’ların sonuna kadar Türkiye’nin dış politikası, anti-emperyalist ve anti-sömürgeci karaktere sahipti. Türkiye’nin anti-sömürgeci tutumunu şekillendiren başka bir etken de, yeni kurulmuş Cumhuriyetin güney sınırında Avrupalı büyük güçlerle sarılı olmasından kaynaklanıyordu.</p>
      <p>
        <b>ANKARA NEDEN BAŞKENT OLDU?</b>
      </p>
      <p>“Irak İngiliz denetimi altındayken, Fransa Suriye’de bir manda yönetimi oluşturmuştu. Faşist yönetime sahip İtalya ise 1912’den beri On İki Ada’nın sahibi olduğundan (2. Dünya Savaşı’nın sonuna dek), Türkiye’nin güneybatı komşusu durumundaydı. Kurucu kadronun, Ankara’yı Cumhuriyetin başkenti olarak seçme kararını etkileyen etkenlerden biri de bu İtalyan tehlikesiydi. Batı Anadolu’daki diğer şehirlere kıyasla Ankara, On İki Ada’da konumlanmış askeri üslerden kalkacak savaş uçaklarının menzilinde yer almıyordu.1930’larda, İngiltere ile yaşanan yakınlaşma sonrası Kemalistler anti-sömürgeci retoriklerini yumuşatmış olsalar da, Türkiye bu dönemde başta Mussolini olmak üzere revizyonist diktatörlerin taleplerine halen direnebilen birkaç Avrupa ülkesinden biriydi.” (s. 221)</p>
      <figure>
        <img src="https://odatv.com/images2/2019_11/2019_11_24/milli_vetanin_inasi_kapak.jpg"/>
      </figure>
      <p>
        <b>TEVFİK RÜŞTÜ ARAS’IN ROLÜ</b>
      </p>
      <p>Mustafa Kemal’in Cumhurbaşkanı olduğu dönemdeki Türk dış politikasının başka bir önemli özelliği ise Tevfik Rüştü Aras’ın 13 yıl boyunca Dışişleri Bakanı olarak görev yapmasıydı.</p>
      <p>“Halen Türkiye’nin en uzun süre görevde kalmış Dışişleri Bakanı olan Aras, tarafsızlık şeklindeki Kemalist dış politikanın esas mimarıydı. Mustafa Kemal’in hayata gözlerini yummasından sadece bir gün sonra Dışişleri Bakanlığı görevinden ayrılan Aras, İsmet İnönü’nün ülkenin ikinci cumhurbaşkanı olarak seçilmesinin hemen ardından kurulan yeni hükümette kabine dışı bırakılan iki isimden biri olmuştur. (Diğeri İçişleri Bakanı Şükrü Kaya’dır. H.Ç.) 1939’da İsmet İnönü tarafından Londra’ya büyükelçi olarak gönderilen Aras, 2. Dünya Savaşı’ndan sonra İnönü’nün en ciddi muhaliflerinden biri olmuş ve İnönü’yü, Mustafa Kemal’in dış politikadaki tarafsızlık stratejisini terk etmekle suçlamıştır.” (s. 225)</p>
      <p>
        <b>VATANI KOMÜNİSTLERDEN KORUMA</b>
      </p>
      <p>Cumhuriyetin ilk on yılında, Türk dış politikasının mihenk taşını Sovyetler Birliği ile iyi ilişkiler oluşturmuştu. Türkiye-Sovyetler Birliği ilişkilerinin samimiyeti iki ülkenin kendi çıkarlarına dayanıyordu. Hem Kemalistler hem de Bolşevikler kendi rejimlerini anti-emperyalist mücadeleler sonucu kurmuşlardı.</p>
      <p>Fakat Atatürk’ün ölümünden sonra Türkiye ile İngiltere arasında 12 Mayıs 1939’da ilan edilen karşılıklı yardım paktı, Türkiye dış politikasında bir dönüm noktası olacaktı.</p>
      <p>Asıl kırılma ise Demokrat Parti iktidarıyla başlayacaktı. Demokrat Parti’nin 14 Mayıs 1950’de iktidara gelmesinden sadece bir ay sonra, Kore Savaşı patlak verdi. DP iktidarı, 25 Temmuz 1950’de 4 bin 500 askerden oluşan bir tugayı koalisyon güçleriyle beraber savaşması için Kore’ye gönderme kararı aldı.</p>
      <p>“Türkiye böylece, 1922’de sona eren Kurtuluş Savaşı’ndan sonra ilk kez uluslararası askeri bir çatışmaya dâhil olmuştur. Türkiye, Kore Savaşı’na katılan yirmi bir ülke arasındaki tek Müslüman ülkeydi. Türkiye ayrıca ABD, İngiltere ve Kanada’nın ardından en fazla asker yollayan dördüncü ülkeydi. Resmi istatistiklere göre, Temmuz 1953’teki ateşkese kadar 14.936 Türk askeri Kore’de görev almıştır. Türk askerinin Kore’deki toplam zayiatı 3,277 olup bunların 721’i savaşta hayatını kaybetmiş, 175’i savaş sırasında kaybolmuş, 234’ü esir düşmüş ve 2.147 tanesi de yaralanmıştır. Türkiye’nin Kore’deki yüzde 22’lik zayiat oranı ABD hariç tüm ülkelerin zayiat oranından fazladır. Birleşmiş Milletler komutasında yer alan birlikler arasında, 700’den fazla zayiat veren ülkeler sadece ABD ile Türkiye olmuştur… TBMM’ye ve muhalefet partilerine danışmadan hızlıca harekete geçen DP yöneticileri, Kore’de ABD’nin yanında yer almanın Türkiye’nin hızlıca NATO’ya girmesini sağlayacağını öngörmüşlerdir… Türkiye’nin 1952’de NATO’ya kabul edilmesinde Kore Savaşı kilit rol oynamıştır.” (s. 274)</p>
      <p>“Savaş çığırtkanlığının had safhaya çıktığı bu dönemde, Kore’ye asker gönderilmesine karşı çıkan tek eleştirel ses, Mayıs 1950’de Adnan Cemgil ile Behice Boran’ın öncülüğünde bir grup solcu aydının kurduğu Türk Barışseverler Cemiyeti’nden gelmiştir. Cemiyetin İstanbul’da 25.000 adet dağıttığı savaş karşıtı broşürde, Menderes hükümetinin, 23 Temmuz’da Türkiye’ye gelip Dışişleri Bakanı ve Genelkurmay Başkanı ile görüşen Senatör Cain’in yönlendirdiği ABD baskısının bir sonucu olarak Kore’ye asker gönderdiği belirtilmiştir.” (s. 276)</p>
      <p>Hükümet Türk Barışseverler Cemiyeti’ni yasadışı ilan edildi ve Cemiyetin önde gelen iki ismi Boran ve Cemgil tutuklanıp askeri mahkemede yargılandı, üç yıla varan hapis cezalarına çarptırıldılar.</p>
      <p>
        <b>Hikmet Çiçek</b>
      </p>
      <p>
        <b>Odatv.com</b>
      </p>
      <figure>
        <a href="https://www.odakitap.com/turkiye-de-milli-vatanin-insasi-kitabi-behlul-ozkan">
          <img src="https://odatv.com/images2/2019_11/2019_11_25/yeni_banner_2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>4,731 Bu habere tepkiniz: <br/> </p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/odatvden-dev-hamle-0807151200.html"/>
        <a href="https://odatv.com/odatvye-takipsizlik-polislere-sorusturma--1303151200.html"/>
        <a href="https://odatv.com/odatv-davasinin-yeni-durusmasi-ne-zaman-olacak-2603141200.html"/>
        <a href="https://odatv.com/odatvye-anlamli-odul-2202141200.html"/>
        <a href="https://odatv.com/twitterin-gundeminde-odatv-var--0212131200.html"/>
        <a href="https://odatv.com/cumhuriyetin-adalet-eliyle-yok-edildigini-tarih-yazacak-1209131200.html"/>
        <a href="https://odatv.com/cemaatin-bayrami-olsun-2506131200.html"/>
        <a href="https://odatv.com/odatv-kararinin-tam-metni-1306131200.html"/>
        <a href="https://odatv.com/hikmet-cicek-tutuklulugunun-6.-yilina-girdi-2303131200.html"/>
        <a href="https://odatv.com/odatv-yenileniyor-1006111200.html"/>
        <a href="https://odatv.com/odatvye-neden-girilemiyor-2203111200.html"/>
        <a href="https://odatv.com/odatv-baskinina-tepkiler-suruyor--1402111200.html"/>
        <a href="https://odatv.com/okurlarimiza-onemli-duyuru-1801111200.html"/>
        <a href="https://odatv.com/odatv-0106091200.html"/>
      </related>
    </article>
  </body>
</html>