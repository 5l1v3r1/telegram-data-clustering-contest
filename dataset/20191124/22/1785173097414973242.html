<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/senator-psd-nu-e-cea-mai-fericita-seara-a-psd-este-un-scor-pe-care-psd-nu-l-a-mai-avut-prin-candidatul-sau-1922404624132019112219179548"/>
    <meta property="og:site_name" content="News.ro"/>
    <meta property="article:published_time" content="2019-11-24T22:46:13+00:00"/>
    <meta property="og:title" content="Senator PSD: Nu e cea mai fericită seară a PSD, este un scor pe care PSD nu l-a mai avut prin candidatul său"/>
    <meta property="og:description" content="Senatorul PSD Lucian Romaşcanu a declarat, duminică, după închiderea urnelor, că nu e cea mai fericită zi a PSD şi că e momentul unei analize profunde după rezultatul obţinut de candidatul social-democrat."/>
  </head>
  <body>
    <article>
      <h1>Senator PSD: Nu e cea mai fericită seară a PSD, este un scor pe care PSD nu l-a mai avut prin candidatul său</h1>
      <address><time datetime="2019-11-24T22:46:13+00:00">24 Nov 2019, 22:46</time> by <a rel="author">Departamentul Social</a></address>
      <p>
        <b>Senatorul PSD Lucian Romaşcanu a declarat, duminică, după închiderea urnelor, că nu e cea mai fericită zi a PSD şi că e momentul unei analize profunde după rezultatul obţinut de candidatul social-democrat.</b>
      </p>
      <p>”Nu e cea mai fericită seară a PSD. Este, într-adevăr, un scor pe care PSD nu l-a mai avut prin candidatul său, dar privind dinamica voturilor din primăvară si până acum suntem pe o pantă ascendentă. Din punctul meu de vedere, cred că în acest moment este cazul unei analize profunde a rezultatelor obţinute de partid în acest an, o analiză în forurile de conducere ale PSD. Speram ca cei care au putere de decizie să ia cea mai buna decizie pentru că avem locale şi parlamentare la anul”, a spus Romaşcanu.</p>
      <p>De asemenea, fostul ministru al Culturii a declarat că e normal ca partidul să-l felicite pe Klaus Iohannis, însă acesta trebuie să-şi reconsidere poziţia faţă de PSD.</p>
      <p>”E foarte important să înţelegem votul de azi. E normal să-l felicităm pe domnul Iohannis pentru victorie si sper să se ţină de cuvânt pentru că a mai promis şi în 2014 că va fi preşedintele tuturor românilor şi nu a reuşit să-şi ducă până la capăt promisiunea. Să-şi regândească poziţia faţă de PSD. Şi în această seară s-a referit la PSD ca fiind partidul cu care e în război. E anormal într-o democraţie. Sunt curente politice care pot fi votate sau acceptate de societate. Nu există duşmani sau războaie. Apoi, declaraţia că va crea o majoritate parlamentară cu partidele democratice, prin excludere, pune o etichetă pe PSD pe care nu o dorim şi nu o acceptăm. Suntem deschişi oricărui dialog cu preşedintele, să nu uităm că există ponderi importante în Camerele Parlamentului, în administraţiile locale, nu e nevoie de război, ci de colaborare şi de eforturi comune pentru binele românilor”, a mai spus Romaşcanu.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>