<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623230/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D9%82%D8%B6%D8%A7%DB%8C%DB%8C-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D9%85%D9%85%DA%A9%D9%86-%D8%A7%D8%B3%D8%AA-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%A8%D9%87-%DA%A9%D8%B3%DB%8C-%D9%87%D9%85-%D9%84%D8%B7%D9%85%D9%87%E2%80%8C%D8%A7%DB%8C-%D8%AE%D9%88%D8%B1%D8%AF%D9%87-%D8%A8%D8%A7%D8%B4%D8%AF-%D8%A7%DB%8C%D9%86-%D8%A7%D8%AA%D9%81%D8%A7%D9%82-%D8%AF%D8%B1-%D8%AC%D9%86%DA%AF%E2%80%8C%D9%87%D8%A7%DB%8C-%D8%B4%D9%87%D8%B1%DB%8C-%D8%B7%D8%A8%DB%8C%D8%B9%DB%8C-%D8%A7%D8%B3%D8%AA%7C-%D8%AF%D8%B4%D9%85%D9%86-%D8%A7%D8%B2-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%B9%D8%B2%D8%A7-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T22:07:00+00:00"/>
    <meta property="og:title" content="رئیس سازمان قضایی نیروهای مسلح: ممکن است در حوادث اخیر به کسی هم لطمه‌ای خورده باشد؛ این اتفاق در جنگ‌های شهری طبیعی است| دشمن از قطع اینترنت عزا گرفت"/>
    <meta property="og:description" content="رئیس سازمان قضایی نیروهای مسلح با بیان اینکه دشمنان از طریق اینترنت درحال انجام هماهنگی با نیروهای داخلی خود جهت انجام عملیات‌هایی علیه کشور بودند، گفت: باید امروز به نیروهای نظامی اعم از انتظامی، بسیج، سپاه و ارتش که قاطعانه در مقابل این اراذل ایستادند تبریک بگوییم./.ممکن است (در اتفاقات اخیر) کسی هم به صورت عبوری لطمه‌ای خورده باشد؛ که این اتفاق نیز در جنگ های شهری طبیعی است چرا که سخت‌ترین جنگ و برخورد جنگ‌های شهری که مردم در آنها حضور دارند."/>
  </head>
  <body>
    <article>
      <h1>رئیس سازمان قضایی نیروهای مسلح: ممکن است در حوادث اخیر به کسی هم لطمه‌ای خورده باشد؛ این اتفاق در جنگ‌های شهری طبیعی است| دشمن از قطع اینترنت عزا گرفت</h1>
      <h2>شکرالله بهرامی گفته "دشمن با تمام وجود به ما حمله کرده است"</h2>
      <address>
        <time datetime="2019-11-24T22:07:00+00:00">24 Nov 2019, 22:07</time>
      </address>
      <p>
        <i>رئیس سازمان قضایی نیروهای مسلح با بیان اینکه دشمنان از طریق اینترنت درحال انجام هماهنگی با نیروهای داخلی خود جهت انجام عملیات‌هایی علیه کشور بودند، گفت: باید امروز به نیروهای نظامی اعم از انتظامی، بسیج، سپاه و ارتش که قاطعانه در مقابل این اراذل ایستادند تبریک بگوییم./.ممکن است (در اتفاقات اخیر) کسی هم به صورت عبوری لطمه‌ای خورده باشد؛ که این اتفاق نیز در جنگ های شهری طبیعی است چرا که سخت‌ترین جنگ و برخورد جنگ‌های شهری که مردم در آنها حضور دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام شکرالله بهرامی رئیس سازمان قضایی نیروهای مسلح صبح یکشنبه در مراسمی که به مناسبت هفته بسیج با حضور سردار سالار آبنوش فرمانده عملیات سازمان بسیج مستضعفین در سازمان قضایی نیروهای مسلح برگزار شد، گفت: مقاومت‌های جانانه‌ای که بسیج در طول زمان انقلاب اسلامی از زمان تشکیل تا امروز انجام داده، برای همه شگفت‌انگیز است که وقتی او پایه عرصه انقلاب و حوادث می‌گذارد مانند آبی روی آتش است و قصه تمام می‌شود.</p>
      <p>وی همچنین با اشاره حضور نیروهای بسیج در جبهه های ۸ سال دفاع مقدس، بر لزوم بیان دستاوردهای این دوران به نسل های جوان تاکید کرد.</p>
      <figure>
        <img src="https://aftabnews.ir/files/fa/news/1398/9/3/363232_433.jpg"/>
      </figure>
      <p>رئیس سازمان قضایی نیروهای مسلح با بیان اینکه امروز دشمن با تمام وجود به ما حمله کرده است، اظهار کرد: در این چند روزه که اینترنت قطع شد، آنها که داروی کودک سرطانی را تحریم کردند، بسیار غصه خوردند و عزا گرفتند.</p>
      <p>بهرامی ادامه داد: اروپایی‌ها که برخی امروز تشنه به دنبال آنها می‌گردند، بدتر از آمریکایی‌ها هستند. آنها به دریوزگی افتادند و به ژاپن و فرانسه متوسل شدند تا به گونه‌ای خود را در ایران جا بیاندازند و گفتند که شما فقط در یک جلسه با آمریکایی‌ها بنشینید و مذاکره کنید، همه چیز حل می‌شود؛ این درحالی است که بیش از دو سال مذاکرات با آمریکا و کشورهای دیگر طول کشید و عهدنامه را امضا کردند.</p>
      <p>وی با بیان اینکه دشمنان از طریق اینترنت درحال انجام هماهنگی با نیروهای داخلی خود جهت انجام عملیات‌هایی علیه کشور بودند، گفت: باید امروز به نیروهای نظامی اعم از انتظامی، بسیج، سپاه و ارتش که قاطعانه در مقابل این اراذل ایستادند تبریک بگوییم.ممکن است (در اتفاقات اخیر) کسی هم به صورت عبوری لطمه‌ای خورده باشد؛ که این اتفاق نیز در جنگ های شهری طبیعی است چرا که سخت‌ترین جنگ و برخورد جنگ‌های شهری که مردم در آنها حضور دارند.</p>
      <p>بهرامی با انتقاد نامه برخی فعالان سیاسی بعد از سهمیه‌بندی بنزین و شکل گیری ناآرامی‌ها، اظهار کرد: امروز وظیفه ما این است که منافقین و انسان های مذبذب و آنهایی که دین و ایمان ندارند و همواره حرف دشمن را میزنند و وسط فتنه علیه نیروهای انتظامی و امنیتی و بسیج و سپاه بیانیه امضا می‌کنند را بشناسیم. آیا این رواست؟ آیا این افراد می‌دانند چه کار می‌کنند و با چه کسانی هم پیاله میشوند؟ یکسری افراد در وسط فتنه درحال ایجاد فتنه‌ای دوم علیه نیروهای امنیتی هستند.</p>
      <p>وی با اشاره به خسارت‌های وارده شده به کشور در پی اتفاقات روزهای گذشته گفت: در شهر صدرای شیراز یک بانک باقی نمانده است؛ در غرب تهران نیز آسیب‌های بسیاری به اموال عمومی و خصوصی مردم وارد شده است.</p>
      <p>رئیس سازمان قضایی نیروهای مسلح با بیان اینکه دشمنان همه چیز را تحریم کردند، اما می‌گویند فضای مجازی باید باز باشد، تاکید کرد: مسئولان تلاش بسیاری کردند تا ارتباط اینترنت قطع نشود، اما در نهایت دیدند که اینطور نمی‌شود و مجبور شدند اینترنت را قطع کنند. حال دشمنان ما عزا گرفته‌اند که چرا مدتی است اینترنت قطع شده و نتوانستند کاری انجام دهند.</p>
      <p>بهرامی با تاکید بر لزوم مراقبت جوانان از شبهه افکنان و شناختن آنها، گفت: مشاهده می‌کنیم همین که گوشه‌هایی از فضای مجازی باز شده، دشمنان چه کارهایی انجام می‌دهند؛ آنها قلب قرآن را نشانه گرفته‌اند اما انسان مسلمان نباید دو دل باشد.</p>
      <p>وی در بخش دیگری از صحبت‌های خود با تاکید بر اینکه دشمنان می‌خواستند برجام‌های دیگری را به ما تحمیل کنند که برجام موشکی در راس برنامه‌های آنها بود، به رزمایش اخیر نیروی پدافند هوایی ارتش در منطقه عمومی سمنان اشاره و تصریح کرد: در رزمایش اخیر ارتش در سمنان قدرت و دقت موشک‌های دقیق و نقطه زن نیروهای مسلح را مشاهده کردیم.</p>
    </article>
  </body>
</html>