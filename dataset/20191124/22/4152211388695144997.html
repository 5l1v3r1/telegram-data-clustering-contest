<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594525/%E0%A6%86%E0%A6%B0%E0%A6%93-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87%E0%A6%B0-%E0%A6%8F%E0%A6%AE%E0%A6%AA%E0%A6%BF%E0%A6%93%E0%A6%AD%E0%A7%81%E0%A6%95%E0%A7%8D%E0%A6%A4%E0%A6%BF-%E0%A6%9A%E0%A6%BE%E0%A7%9F-%E0%A6%B8%E0%A6%82%E0%A6%B8%E0%A6%A6%E0%A7%80%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T22:19:00+00:00"/>
    <meta property="og:title" content="আরও শিক্ষাপ্রতিষ্ঠানের এমপিওভুক্তি চায় সংসদীয় কমিটি"/>
    <meta property="og:description" content="নতুন শিক্ষাপ্রতিষ্ঠান এমপিওভুক্তির (মান্থলি পেমেন্ট অর্ডার) বিদ্যমান নীতিমালায় ত্রুটি থাকার অভিযোগ তুলে ক্ষোভ প্রকাশ করেছে শিক্ষা মন্ত্রণালয় সম্পর্কিত সংসদীয় কমিটি। কমিটি দেশের আর্থসামাজিক ও ভৌগোলিক অবস্থানের প্রেক্ষাপটে বিদ্যমান নীতিমালা সংশোধনের সুপারিশ করেছে। পাশাপাশি তুলনামূলকভাবে..."/>
  </head>
  <body>
    <article>
      <h1>আরও শিক্ষাপ্রতিষ্ঠানের এমপিওভুক্তি চায় সংসদীয় কমিটি</h1>
      <address><time datetime="2019-11-24T22:19:00+00:00">24 Nov 2019, 22:19</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/01fe6cb79cabc4c59a949abaa548c623-5ddb027e781a8.jpg"/>
      </figure>
      <p>নতুন শিক্ষাপ্রতিষ্ঠান এমপিওভুক্তির (মান্থলি পেমেন্ট অর্ডার) বিদ্যমান নীতিমালায় ত্রুটি থাকার অভিযোগ তুলে ক্ষোভ প্রকাশ করেছে শিক্ষা মন্ত্রণালয় সম্পর্কিত সংসদীয় কমিটি। কমিটি দেশের আর্থসামাজিক ও ভৌগোলিক অবস্থানের প্রেক্ষাপটে বিদ্যমান নীতিমালা সংশোধনের সুপারিশ করেছে। পাশাপাশি তুলনামূলকভাবে বঞ্চিত এলাকার যোগ্য আরও কিছু শিক্ষাপ্রতিষ্ঠানকে চলতি অর্থবছরে এমপিওভুক্তির সুপারিশ করেছে কমিটি।</p>
      <p>রবিবার (২৪ নভেম্বর) সংসদ ভবনে অনুষ্ঠিত সংসদীয় কমিটির বৈঠকে এ সুপারিশ করা হয় বলে বৈঠক সূত্রে জানা গেছে। এদিকে সংসদীয় কমিটিকে জানানো হয়, মাধ্যমিক ও উচ্চশিক্ষা বিভাগ নতুন এমপিওভুক্তির জন্য প্রয়োজনীয় অর্থের অতিরিক্ত বরাদ্দ পেয়েছে, যা দিয়ে আরও কিছু শিক্ষাপ্রতিষ্ঠান এমপিওভুক্তির সুযোগ রয়েছে। অপরদিকে কারিগরি ও মাদ্রাসা শিক্ষাবিভাগের নতুন এমপিওভুক্ত শিক্ষাপ্রতিষ্ঠানের জন্য চলতি অর্থবছরে অতিরিক্ত অর্থের প্রয়োজনীয়তার কথা কমিটিকে জানানো হয়েছে।</p>
      <p>জানা গেছে, বেসরকারি শিক্ষাপ্রতিষ্ঠানের জনবল কাঠামো ও এমপিও নীতিমালা-২০১৮ নিয়ে বৈঠকে আলোচনা হয়েছে। এ সময় নীতিমালায় নানা ধরনের ত্রুটি থাকার অভিযোগ করা হয়। এতে বলা হয়, দেশের আর্থসামাজিক অবস্থা ও ভৌগোলিক অবস্থানের প্রেক্ষাপটে এই নীতিমালা সঠিক হয়নি। এই নীতিমালায় দেশের অনুন্নত অঞ্চল ও উন্নত অঞ্চলকে সঠিকভাবে বিবেচনায় নেওয়া হয়নি। কারণ, একটি অনুন্নত অঞ্চলের শিক্ষাপ্রতিষ্ঠানের ছাত্র-ছাত্রীর সংখ্যা আর পাসের হার কখনও উন্নত অঞ্চলের মতো হবে না। নীতিমালার ত্রুটির কারণে কোনও কোনও এলাকার বেশি সংখ্যক শিক্ষাপ্রতিষ্ঠান এমপিওভুক্ত হয়েছে। বিপরীতে অনেক এলাকার কোনও প্রতিষ্ঠানই এমপিওভুক্ত হতে পারেনি।</p>
      <p>এ বিষয়ে জানতে চাইলে সংসদীয় কমিটির সদস্য ফজলে হোসেন বাদশা বাংলা ট্রিবিউনকে বলেন, এমপিওভুক্তি নিয়ে আমরা আলোচনা করেছি। দেশের আর্থসামাজিক ও ভৌগোলিক প্রেক্ষাপটে এই নীতিমালা সঠিক নয় বলে আমাদের কাছে মনে হয়েছে। কারণ, একটি দরিদ্র ও উন্নত এলাকার শিক্ষাপ্রতিষ্ঠানের ছাত্র-ছাত্রীর সংখ্যা ও পাসের হার একই ধরনের হওয়ার সম্ভাবনা কম। এজন্য আমরা এই নীতিমালা পর্যালোচনা করতে বলেছি।</p>
      <p>তিনি বলেন, যেসব এলাকার শিক্ষাপ্রতিষ্ঠান তুলনামূলকভাবে এমপিওবঞ্চিত হয়েছে, আমরা সেখানকার যোগ্য প্রতিষ্ঠানগুলোতে নতুন করে এমপিওভুক্তির জন্য বলেছি। বলতে পারেন একপ্রকার চাপ দিয়েছি।</p>
      <p>জানা গেছে, এমপিওভুক্ত নীতিমালা পর্যালোচনার জন্য মন্ত্রণালয়ের অতিরিক্ত সচিবকে আহ্বায়ক করে ১০ সদস্য বিশিষ্ট একটি কমিটি গঠন করা হয়েছে।</p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/98ee0565e94f4b7888d8c2c73071e19b-5ddb029baf882.jpg"/>
      </figure>
      <p>সংসদ সচিবালয়ের সংবাদ বিজ্ঞপ্তিতে জানানো হয়, বৈঠকে শিক্ষা মন্ত্রণালয় জানিয়েছে, স্বীকৃতিপ্রাপ্ত নতুন শিক্ষাপ্রতিষ্ঠান এমপিওভুক্তির লক্ষ্যে ২০১৯-২০২০ অর্থবছরে মাধ্যমিক ও উচ্চশিক্ষা বিভাগকে অর্থ মন্ত্রণালয় ৮৬৫ কোটি টাকা বরাদ্দ দিয়েছে। এ পর্যন্ত এক হাজার ৬৫৮টি শিক্ষাপ্রতিষ্ঠানকে এমপিওভুক্ত করা হয়েছে। এ বাবদ বার্ষিক ব্যয় হবে ৪৫৬ কোটি ৩২ লাখ ১৮ হাজার টাকা। এরপরে আরও প্রায় ৪০৮ কোটি ৬৭ লাখ ৮১ হাজার টাকা অবশিষ্ট থাকবে। এ অর্থ দিয়ে সংশোধিত নীতিমালার আলোকে যাচাই-বাছাই করে চলতি অর্থবছরে আরও কিছু যোগ্য শিক্ষাপ্রতিষ্ঠানকে এমপিওভুক্ত করা সম্ভব।</p>
      <p>এদিকে বৈঠকের কার্যপত্র থেকে জানা গেছে, নতুন এমপিওভুক্ত (ভোক, বিএম ও কৃষি) ৫২০টি শিক্ষাপ্রতিষ্ঠানের জন্য ১৯ কোটি ৪৩ লাখ ৭৮ হাজার ৭০০ টাকা প্রয়োজন। আর মাদ্রাসা শিক্ষা অধিদফতরের আওতাধীন (নতুন ও বিদ্যমানসহ) শিক্ষাপ্রতিষ্ঠানের জন্য চলতি অর্থবছরে ৫৪৪ কোটি ৫৭ লাখ ২৭ হাজার ৮২০ টাকা প্রয়োজন।</p>
      <p>কমিটির সভাপতি মো. আফছারুল আমীনের সভাপতিত্বে শিক্ষা উপমন্ত্রী মহিবুল হাসান চৌধুরী, মো. আব্দুল কুদ্দুস, ফজলে হোসেন বাদশা, মো. আবদুস সোবহান মিয়া এবং মাহী বদরুদ্দোজা চৌধুরী বৈঠকে অংশ নেন।</p>
      <footer>/ইএইচএস/টিটি/এমএমজে/</footer>
    </article>
  </body>
</html>