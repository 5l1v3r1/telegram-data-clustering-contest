<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/kabul-blast-targets-un-vehicle-one-foreigner-killed-and-five-injured"/>
    <meta property="og:site_name" content="euronews"/>
    <meta property="article:published_time" content="2019-11-24T22:53:17+00:00"/>
    <meta property="og:title" content="کابل؛ پرتاب نارنجک به خودرو سازمان ملل یک کشته بر‌جا گذاشت"/>
    <meta property="og:description" content="نصرت رحیمی، سخنگوی وزارت امور داخله افغانستان درباره این حمله گفت: «حوالی ساعت ۶ و ۲۰ دقیقه به وقت محلی در بخش شرقی پایتخت یک خودروی سازمان ملل مورد حمله با نارنجک قرار گرفت.»"/>
  </head>
  <body>
    <article>
      <h1>کابل؛ پرتاب نارنجک به خودرو سازمان ملل یک کشته بر‌جا گذاشت</h1>
      <address><time datetime="2019-11-24T22:53:17+00:00">24 Nov 2019, 22:53</time> by <a rel="author">یورونیوز فارسی </a></address>
      <p>حمله به خودرو سازمان ملل متحد در کابل با استفاده از نارنجک باعث کشته شدن یک کارمند خارجی سازمان ملل و زخمی شدن ۵ نفر شد.</p>
      <p>نصرت رحیمی، سخنگوی وزارت امور داخله افغانستان درباره این حمله گفت: «حوالی ساعت ۶ و ۲۰ دقیقه به وقت محلی در بخش شرقی پایتخت یک خودروی سازمان ملل مورد حمله با نارنجک قرار گرفت.»</p>
      <p>او گفته است که از ۵ زخمی این حمله، دو نفر کارمند افغان سازمان ملل هستند.</p>
      <p>هنوز هیچ گروهی مسئولیت این حمله را برعهده نگرفته است.</p>
      <p>سازمان ملل متحد با تایید کشته‌شدن یکی از کارمندانش در حمله روز یکشنبه، حمله به خودروی سازمان ملل را محکوم کرده است.</p>
      <figure>
        <iframe data-src="https://twitter.com/euronewses/status/1198652347246923778" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>خودروهای متعلق به سازمان ملل متحد به ندرت در افغانستان مورد حمله قرار گرفته‌اند و تشخیص آنها از روی رنگ سفید و نشان بزرگ آبی سازمان ملل، آسان است.</p>
      <p>از جمله حملات به دفاتر سازمان ملل در افغانستان می توان به حمله سال ۲۰۱۱ در مزار شریف اشاره کرد که در جریان آن ۷ کارمند خارجی سازمان ملل کشته شدند.</p>
      <p>آخرین حمله مرگبار در کابل به روز ۱۳ نوامبر بر می گردد که در آن انفجار یک خودرو بمبگذاری شده باعث کشته شدن ۱۲ نفر از جمله ۳ کودک و زخمی شدن ۲۰ نفر از جمله چهار کارمند خارجی یک شرکت خصوصی امنیتی شد.</p>
      <p>حمله به خودرو سازمان ملل در شرایط انجام می شود که افغانستان در انتظار انتشار نتایج اولیه انتخابات ریاست‌جمهوری این کشور است که ۲۸ سپتامبر برگزار شده است. اختلاف میان رهبران افغانستان درباره نتایج انتخابات ریاست‌ جمهوری و متوقف شدن مذاکرات آمریکا با گروه طالبان شرایط مبهمی را در افغانستان ایجاد کرده است که می تواند باعث افزایش خشونت‌ها شود.</p>
    </article>
  </body>
</html>