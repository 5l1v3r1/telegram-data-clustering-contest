<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/rzecznik-kep-media-spolecznosciowe-szansa-dla-zakonow/"/>
    <meta property="og:site_name" content="eKAI"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Rzecznik KEP: media społecznościowe szansą dla zakonów"/>
    <meta property="og:description" content="&quot;Zakony mają ogromny potencjał, wciąż jednak zbyt mało informują o swojej działalności. W mediach społecznościowych mogą one pokazać swoją misję i codzienne życie. Nic tak nie pociąga jak przykła"/>
  </head>
  <body>
    <article>
      <h1>Rzecznik KEP: media społecznościowe szansą dla zakonów</h1>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">BP KEP / hsz</a></address>
      <p>
        <b>„Zakony mają ogromny potencjał, wciąż jednak zbyt mało informują o swojej działalności. W mediach społecznościowych mogą one pokazać swoją misję i codzienne życie. Nic tak nie pociąga jak przykład życia” – podkreślił ks. Paweł Rytel-Andrianik, rzecznik Konferencji Episkopatu Polski podczas spotkania Konferencji Rodziny Honorackiej w Olsztynie koło Częstochowy.</b>
      </p>
      <p><a href="https://ekai.pl/search/Rzecznik+Episkopatu/">Rzecznik Episkopatu</a> podkreślił, że Kościół coraz bardziej otwiera się na różne inicjatywy w mediach społecznościowych. „Na Twitterze i Facebooku są obecni nie tylko świeccy, ale także biskupi, księża i siostry zakonne. Jest to współczesna droga komunikacji z drugim człowiekiem” – zaznaczył ks. Paweł Rytel-Andrianik. Dodał, że papieskie konto na Twitterze o nazwie @Pontifex otwarł już Benedykt XVI, a obecnie wpisy papieża Franciszka na tym koncie cieszą się ogromną popularnością.</p>
      <p>„Coraz więcej czasu spędzamy w Internecie, a wszędzie tam, gdzie są ludzie, powinna być obecna Dobra Nowina o Bogu, który kocha każdego człowieka” – zaznaczył rzecznik Episkopatu.</p>
      <p><a href="https://ekai.pl/search/Ks.+Rytel-Andrianik/">Ks. Rytel-Andrianik</a> podkreślił, że media społecznościowe dają ogromne możliwości ewangelizacji oraz promocji wartości chrześcijańskich. „Liczba użytkowników w największym światowym serwisie społecznościowym jakim jest Facebook przekroczyła 2,4 mld użytkowników. Media społecznościowe są więc szansą także dla zakonów” – podkreślił rzecznik Episkopatu na spotkaniu Rodziny Honorackiej.</p>
      <p>Konferencja Rodziny Honorackiej łączy we wzajemnej współpracy przełożonych instytutów życia konsekrowanego założonych przez bł. o. Honorata Koźmińskiego, kapucyna. Obejmuje swym zasięgiem Polskę oraz kraje, w których te instytuty mają swoje domy.</p>
      <footer>Olsztyn k. Częstochowy Ⓒ Ⓟ</footer>
      <related>
        <a href="https://ekai.pl/matki-wiezniow-politycznych-ewakuowane-z-katedry-w-managui/"/>
      </related>
    </article>
  </body>
</html>