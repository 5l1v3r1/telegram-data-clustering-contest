<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_25/federer-come-rockstar-va-tournee-guadagna-10-milioni-3f612072-0ee6-11ea-b3dc-1023409a22e2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Federer come una rockstar: va in tournée e guadagna 10 milioni"/>
    <meta property="og:description" content="In Messico c’erano 42.500 persone per vederlo. Roger ha guadagnato 10 milioni solo dalle esibizioni"/>
  </head>
  <body>
    <article>
      <h1>Federer come una rockstar: va in tournée e guadagna 10 milioni</h1>
      <h2>A Città del Messico c’erano 42mila persone a vederlo. Il giro del Sudamerica ha battuto record di incassi e di pubblico. Così il maestro del tennis si prepara il futuro</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Gaia Piccardi</a></address>
      <p>Il tifo, ormai diventato culto, gli ha permesso di battere un altro record: 42.517 spettatori per una partita di tennis non si erano mai visti. Li ha contenuti, a malapena, la Plaza de Toros di Città del Messico, quarta e penultima tappa della tournée sudamericana di un anziano tennista svizzero con un grande avvenire dietro le spalle, Roger Federer.</p>
      <p><b>Cile, Argentina, Colombia, Messico, Ecuador. </b>14.533 chilometri percorsi in sei giorni, in un crescendo di eccitazione e pubblico (erano 13 mila a Santiago, 14 mila a Buenos Aires, sarebbero stati 8 mila a Bogotà se il governo del presidente Marquez non avesse imposto il coprifuoco per contenere i disordini di piazza, costringendo gli organizzatori a cancellare l’esibizione), biglietti polverizzati mesi fa per riempirsi gli occhi della musica sublime dell’ultima rock star: a 38 anni, tre mesi, 16 giorni e 20 Slam, ogni volta potrebbe essere l’ultima.</p>
      <p><b>E così, in fondo a una stagione in cui si è messo in tasca</b><b>di soli premi 7.634.975 dollari</b> (per un totale di 128.149.891 vinti in carriera), Federer arrotonda il bottino di altri 10 milioni, due per incontro, la paghetta con cui comprerà i regali di Natale ai suoi bambini. Chi c’è dall’altra parte della rete quando in campo si manifesta lui, è secondario. Compagno di viaggio nello swing sudamericano è stato Alexander Zverev, 22 anni, dirottato dalla Coppa Davis al ruolo di damo di compagnia dello svizzero non a caso: il tedesco è il neo-acquisto di Team8 Sports &amp; Entertainment, la società fondata nel 2013 da Tony Godsick, storico manager di Federer. Roger e Sasha si sono divertiti e hanno fatto divertire. Siparietti, gag, tonnellate di selfie, qualche scambio simile al vero tennis. A Buenos Aires per Federer si è scomodato persino Diego Armando Maradona, autore di un (inquietante) videomessaggio che ha commosso il più grande: «Roger, maestro, idolo assoluto, qualsiasi cosa tu abbia bisogno in Argentina, chiedi a me e ti verrà data...». Non chiaro a cosa alludesse El Pibe, ma tra divinità ci si intende.</p>
      <p><b>Lunedì il volo privato con guardia del corpo riporterà </b>il campione in Europa, da dove ripartirà per Dubai, sede invernale della Federer Corporation. Trascorse le feste al caldo e in famiglia, Roger è atteso il 27 dicembre a Hangzhou, Cina orientale, e soprattutto il 7 febbraio a Città del Capo, dove 50 mila spettatori faranno segnare un nuovo record: l’amichevole con il rivale di una vita, Rafa Nadal, servirà a raccogliere fondi in beneficenza per i bambini delle township. In mezzo, tra Cina e Sud Africa, ci sarebbe l’Australian Open da affrontare, snobbando clamorosamente l’Atp Cup di nuova creazione per debuttare («Alla mia età e con la mia esperienza posso permettermelo!») direttamente a Melbourne dal 20 gennaio. Ma è chiaro che firmando contratti pluriennali (quello con Hangzhou arriva al 2023) Federer si sta apparecchiando un futuro di lucrose esibizioni, alla scoperta di nuovi paesi fino a 42 anni.</p>
    </article>
  </body>
</html>