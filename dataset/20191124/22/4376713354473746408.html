<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_25/roma-rapina-villa-moglie-figlia-un-imprenditore-ammanettate-25d54aac-0f77-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Roma, rapina in villa: moglie e figlia di un imprenditore ammanettate"/>
    <meta property="og:description" content="Assalto a mano armata domenica notte a Villa Fiorita, fra Torre Gaia e Borghesiana. Un imprenditore 50enne ha dovuto aprire la cassaforte ad uomini che si sono finti poliziotti"/>
  </head>
  <body>
    <article>
      <h1>Roma, rapina in villa: moglie e figlia di un imprenditore ammanettate</h1>
      <h2>Assalto a mano armata domenica notte a Villa Fiorita, fra Torre Gaia e Borghesiana. Un imprenditore 50enne ha dovuto aprire la cassaforte ad uomini che si sono finti poliziotti</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Rinaldo Frignani</a></address>
      <p>Assalto a mano armata nella notte di domenica a Villa Fiorita, fra Torre Gaia e Borghesiana. Un imprenditore 50enne è stato aggredito e sequestrato per mezz’ora con la moglie e la figlia, ammanettate sul divano del soggiorno nella loro villa in via Castel di Ludica, ai margini delle campagne attorno a via Casilina, da tre banditi incappucciati che hanno poi costretto il padrone di casa ad aprire la cassaforte. I rapinatori si sono finti poliziotti grazie a gilet con la scritta delle forze dell’ordine e alla macchina dotata di lampeggianti. Intorno ale 6 hanno simulato di dover fare una perquisizione. Hanno quindi arraffato soldi e gioielli e sono fuggiti forse al volante di un’auto.</p>
      <h4>Vittime illese ma terrorizzate</h4>
      <p>Illese ma terrorizzate le vittime che hanno dato l’allarme poco dopo. Le forze dell’ordine indagano sull’ennesima rapina in villa alla periferia della Capitale. Un fenomeno che è tornato alla ribalta come anche le rapine in abitazione in città, a metà pomeriggio. Fra le ultime vittime, in via Massacciuccoli, al quartiere Trieste, un farmacista preso in ostaggio sotto casa da una banda di rapinatori armati di pistola fra i quali una donna. Il fatto risale a venerdì scorso. I banditi, forse dell’Est Europa, hanno costretto il professionista ad aprire la cassaforte nel quale erano custoditi diecimila euro in contanti, e poi sono fuggiti con i soldi.</p>
    </article>
  </body>
</html>