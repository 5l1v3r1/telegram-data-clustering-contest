<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/slucaj-pripadnika-americkih-foka-smenjen-sekretar-mornarice/"/>
    <meta property="og:site_name" content="Krstarica"/>
    <meta property="article:published_time" content="2019-11-24T22:58:00+00:00"/>
    <meta property="og:title" content="Slučaj pripadnika američkih Foka: Smenjen sekretar mornarice"/>
    <meta property="og:description" content="VAŠINGTON - Ministar odbrane SAD Mark Esper smenio je sekretara mornarice Ričarda Spensera, koji je navodno iza Esperovih leđa radio na &quot;dilu&quot; sa Belom"/>
  </head>
  <body>
    <article>
      <h1>Slučaj pripadnika američkih Foka: Smenjen sekretar mornarice</h1>
      <address><time datetime="2019-11-24T22:58:00+00:00">24 Nov 2019, 22:58</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Ministar odbrane SAD Mark Esper smenio je sekretara mornarice Ričarda Spensera, koji je navodno iza Esperovih leđa radio na „dilu“ sa Belom kućom da se razreši slučaj pripadnika američkih „Foka“, koga je podržao američki predsednik Donald Tramp.</p>
      <p>Esper je naveo da je izgubio poverenje u Spensera zbog načina na koji je vodio slučaj pripadnika američkih „Foka“, optuženog za ratne zločine.</p>
      <p>Portparol Pentagona Džonatan Hofman rekao je da je Spenser podneo ostavku na Esperov zahtev, prenosi AP.</p>
      <p>Ubrzo se na Tviteru oglasio Tramp, navodeći da će američkog ambasadora u Norveškoj Kena Brajtvajta, koji je penzionisani kontraadmiral mornarice, imenovati za novog sekretara mornarice.</p>
      <p>Ova smena je dramatičan preokret kontroverznog slučaja u koji je umešan oficir mornarice Edvard Galager (40).</p>
      <p>Galager je oslobođen optužbe za ubistvo zatvorenika pripadnika Islamske države, ali ga je vojna porota osudila što je pozirao pored tela dok je bio u Iraku 2017.</p>
      <p>Njemu je skinut čin, koji mu je Tramp ovog meseca vratio.</p>
      <p>Esper je naveo da je izgubio povrenje u Spensera pošto je sanzao da je sekretar Mornarice privatno predložio Beloj kući da se Galageru omogući da se penzioniše sa sadašnjim činom, bez gubitka statusa „Foka“.</p>
      <p>AP navodi da je u iznenađujućem obrtu Esper naložio da Galager bude penzionisan krajem meseca, a da se otkaže sednica na kojoj je komisija mornarice 2. decembra trebalo da održi saslušanje.</p>
      <p>(Tanjug)</p>
    </article>
  </body>
</html>