<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_25/ranger-cane-affetto-nanismo-che-rimarra-cucciolo-sempre-48cc95b4-0f87-11ea-bd6b-b9b6fa42a1a4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-24T22:00:00+00:00"/>
    <meta property="og:title" content="Ranger, il cane affetto da nanismo che rimarrà «cucciolo» per sempre"/>
    <meta property="og:description" content="Il racconto della padrona su Instagram: «Come effetto collaterale ha affrontato vari problemi di salute. Ma ora è sano e felice, e adora giocare con la sua palla»"/>
  </head>
  <body>
    <article>
      <h1>Ranger, il cane affetto da nanismo che rimarrà «cucciolo» per sempre</h1>
      <h2>Il racconto della padrona su Instagram: «Come effetto collaterale ha affrontato vari problemi di salute. Ma ora è sano e felice, e adora giocare con la sua palla»</h2>
      <address><time datetime="2019-11-24T22:00:00+00:00">24 Nov 2019, 22:00</time> by <a rel="author">Silvia Morosi</a></address>
      <p>Ha due anni ma ha l'aspetto di un cucciolo. E lo avrà per sempre. Il pastore tedesco Ranger, infatti, è affetto da una malattia chiamata <a href="https://www.clc-italia.it/articolo.php?id=186">«nanismo ipofisario» (dovuta ad una disfunzione della crescita e dello sviluppo del cucciolo, ndr)</a>, diagnosticata dopo che aveva contratto un parassita. L'animale — che vive a Phoenix in Arizona — rimarrà per sempre un cucciolo: in passato, la patologia riscontrata gli ha causato anche problemi al pelo e infezioni alla pelle, ora risolti grazie alle cure della sua padrona Shelby Mayo e all'aiuto dei follower che seguono la sua storia<a href="https://www.instagram.com/ranger_thegshepherd/?utm_source=ig_embed"> sulla «sua» pagina Instagram</a>. «È sano e felice e adora saltare e giocare con la sua palla con le sue due sorelle Hazel, il labrador e Jessie, pastore tedesco come lui», spiega Shelby Mayo. «Quando ho scelto Ranger dalla cucciolata di un allevatore, era il più piccolo del gruppo. Tuttavia, tutti presumevano che fosse perché aveva un parassita chiamato Coccidia. Ma — aggiunge Mayo — poi è arrivata l'altra diagnosi, più grave».</p>
      <p><b>Sensibilizzare sulla patologia<br/></b><b>Nel giro di pochi mesi<br/></b>, «Ranger ha perso l'appetito e ha iniziato a perdere peso. Aveva perso quasi tutti i peli». Grazie all'attivazione del profilo Instagram @ranger_thegshepherd, «sono stata contattata dal padrone di uno Shepard tedesco nano e, dopo diverse visite dal veterinario, ho seguito alcuni dei suoi consiglio». Un esempio? Come <a href="https://www.wlbt.com/2019/11/23/german-shepherd-with-rare-genetic-condition-will-remain-puppy-his-entire-life/">racconta Mayo su Wlbt</a>, «lavando Ranger con il sapone di latte di capra donato dall'associazione Guardians Farm, ha iniziato a sentirsi meglio», ha concluso. L'augurio è che il profilo Instagram di Ranger aiuti a sensibilizzare anche altri padroni su questa patologia: «Tante persone ci hanno dato ottimi consigli e hanno condiviso le loro storie, il che è sorprendente e speriamo solo di aumentare la consapevolezza sui cuccioli affetti da nanismo.</p>
      <h4>«Una durata di vita limitata»</h4>
      <p>Inoltre, siamo contro l'allevamento intenzionale di questi cani semplicemente perché piccoli, dato che questa è una condizione genetica può avere gravi effetti sulla salute. E sebbene Ranger sia in salute sin d'ora, non sappiamo mai cosa succederà!». <a href="https://people.com/pets/german-shepherd-dwarfism-puppy-sized/">Come riporta People</a>, infatti, secondo i ricercatori dell'Università di Utrecht, nei Paesi Bassi, «il nanismo ipofisario è noto per causare una varietà di problemi di salute, nonché problemi di sviluppo e comportamentali, nei pastori tedeschi. Riduce anche significativamente la durata della vita dell'animale, tanto che la maggior parte di quelli affetti dalla patologia raggiungono solo i 5 anni».</p>
    </article>
  </body>
</html>