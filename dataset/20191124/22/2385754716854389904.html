<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598927/proseggise-tin-ellada-i-giryonis-anamenontai-isxyra-kairika-fainomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T22:26:00+00:00"/>
    <meta property="og:title" content="Προσέγγισε την Ελλάδα η «Γηρυόνης» - Αναμένονται ισχυρά καιρικά φαινόμενα"/>
    <meta property="og:description" content="Tο μέτωπο των πολύ ισχυρών βροχών και καταιγίδων «Γηρυόνης» προσέγγισε πλέον τις ακτές της Δυτικής Ελλάδας και κατά τη διάρκεια της Δευτέρας θα επηρεάσει το..."/>
  </head>
  <body>
    <article>
      <h1>Προσέγγισε την Ελλάδα η «Γηρυόνης» - Αναμένονται ισχυρά καιρικά φαινόμενα</h1>
      <address><time datetime="2019-11-24T22:26:00+00:00">24 Nov 2019, 22:26</time> by <a rel="author">sigmalive</a></address>
      <p>Tο μέτωπο των πολύ ισχυρών βροχών και καταιγίδων «Γηρυόνης» προσέγγισε πλέον τις ακτές της Δυτικής Ελλάδας και κατά τη διάρκεια της Δευτέρας θα επηρεάσει το σύνολο της χώρας, κινούμενο από τα δυτικά προς τα ανατολικά.</p>
      <p>Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας, σύμφωνα με τα νεότερα προγνωστικά στοιχεία του meteo του Εθνικού Αστεροσκοπείου Αθηνών.</p>
      <p>Στο νομό Αττικής και στην πόλη της Αθήνας οι βροχές που εκδηλώνονται κατά τόπους, κατά τη διάρκεια της νύχτας θα ενταθούν δίνοντας έως και τις πρωινές ώρες ισχυρές καταιγίδες με σημαντικά ύψη βροχής. Όμως το μεσημέρι της Δευτέρας ο καιρός αναμένεται να βελτιωθεί.</p>
      <p>Τα ισχυρά φαινόμενα αναμένεται να παρουσιάσουν εμμονή στα παράκτια και στα ορεινά τμήματα των νομών Λάρισας, Ημαθίας και Πιερίας. Παράλληλα, πολύ θυελλώδεις άνεμοι εντάσεων οκτώ έως εννέα μποφόρ θα επικρατήσουν στο Αιγαίο έως τις μεσημεριανές ώρες της Δευτέρας, οπότε θα εξασθενήσουν σημαντικά.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>