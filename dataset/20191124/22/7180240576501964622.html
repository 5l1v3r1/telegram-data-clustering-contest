<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1767177"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-24T22:44:01+00:00"/>
    <meta property="og:title" content="‘มท.’ สั่งทุกจังหวัดเข้มใช้กม. ลดอุบัติเหตุทางถนนช่วงปีใหม่"/>
    <meta property="og:description" content="มท.-เมื่อเวลา 17.30 น.วันที่ 24 พฤศจิกายน ที่ห้องประชุมศาลากลางจังหวัดกระบี่ นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.) ประชุมมอบนโยบายการป้องกันอุบัติภัยทางถนนช่วงเทศกาลปีใหม่แก่คณะกรรมการศูนย์อำนวยความปลอดภัยทางถนนจังหวัดกระบี่ โดยมี พ.ต.ท.หม่อมหลวง กิติบดี ประวิตร ผู้ว่าราชการจังหวัดกระบี่ หัวหน้าส่วนราชการ ผู้บริหารองค์กรปกครองส่วนท้องถิ่น ทหาร ตำรวจ และหน่วยงานที่เกี่ยวข้องเข้าร่วม 100 คน เพื่อเป็นการกำชับและขอความร่วมมือจังหวัดกระบี่ ให้มีความเข้มงวดขวดขันอย่างจริงจังเหมือนที่ผ่านมา โดยยึดแนวทางในการปฏิบัติบังคับใช้กฎหมายทุกประเภทในการใช้รถใช้ถนน ยึดเป็นแนวทางเดียวกันในการป้องกันและแก้ไขปัญหา เพื่อลดอุบัติเหตุในช่วงดังกล่าวให้น้อยที่สุด"/>
  </head>
  <body>
    <article>
      <h1>‘มท.’ สั่งทุกจังหวัดเข้มใช้กม. ลดอุบัติเหตุทางถนนช่วงปีใหม่</h1>
      <address><time datetime="2019-11-24T22:44:01+00:00">24 Nov 2019, 22:44</time> by <a rel="author">matichon</a></address>
      <p><b>มท.</b>-เมื่อเวลา 17.30 น.วันที่ 24 พฤศจิกายน ที่ห้องประชุมศาลากลางจังหวัดกระบี่ นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.) ประชุมมอบนโยบายการป้องกันอุบัติภัยทางถนนช่วงเทศกาลปีใหม่แก่คณะกรรมการศูนย์อำนวยความปลอดภัยทางถนนจังหวัดกระบี่ โดยมี พ.ต.ท.หม่อมหลวง กิติบดี ประวิตร ผู้ว่าราชการจังหวัดกระบี่ หัวหน้าส่วนราชการ ผู้บริหารองค์กรปกครองส่วนท้องถิ่น ทหาร ตำรวจ และหน่วยงานที่เกี่ยวข้องเข้าร่วม 100 คน เพื่อเป็นการกำชับและขอความร่วมมือจังหวัดกระบี่ ให้มีความเข้มงวดขวดขันอย่างจริงจังเหมือนที่ผ่านมา โดยยึดแนวทางในการปฏิบัติบังคับใช้กฎหมายทุกประเภทในการใช้รถใช้ถนน ยึดเป็นแนวทางเดียวกันในการป้องกันและแก้ไขปัญหา เพื่อลดอุบัติเหตุในช่วงดังกล่าวให้น้อยที่สุด</p>
      <figure>
        <img src="https://www.matichon.co.th/wp-content/uploads/2019/11/072.jpg"/>
      </figure>
      <p>นายนิพนธ์ กล่าวว่า ถือว่าเป็นการมาตรวจเยี่ยมให้กำลังใจเจ้าหน้าที่ผู้ปฏิบัติทั้งทางถนนและทางทะเล ซึ่งเริ่มฤดูกาลท่องเที่ยวของฝั่งอันดามัน โดยเฉพาะอย่างยิ่งจังหวัดกระบี่มีนักท่องเที่ยวทั้งในประเทศและต่างประเทศเข้ามาจำนวนมากขึ้น ส่วนการดูแลความปลอดภัยบนท้องถนนยังมีตัวเลขที่มีความสูญเสียชีวิตจำนวนสูงมาก ตนได้พยายามเดินทางไปในพื้นที่ต่างๆ เพื่อมอบแนวนโยบายในการปฏิบัติและให้กำลังใจเจ้าหน้าที่ เตรียมความพร้อมในช่วงเทศกาลปีใหม่ จึงต้องออกมาดูการเตรียมความพร้อมต่างๆ ส่วนกำชับจังหวัดแต่ละจังหวัดมีแผนงานอยู่แล้วที่จะปฏิบัติ เพียงแต่ว่าทำอย่างไรให้ปฏิบัติอย่างสม่ำเสมอ เพราะว่าเวลาเกิดอะไรขึ้นมากระทบกับภาพรวมของจังหวัดและภาพรวมของประเทศ การที่จะต้องดูแลในทุกมิติเป็นเรื่องจำเป็น ถือว่าการขับเคลื่อนความปลอดภัยบนท้องถนถนและทางทะเล ของนักท่องเที่ยวเป็นสิ่งที่จะต้องดูแลอย่างใกล้ชิด</p>
      <figure>
        <img src="https://www.matichon.co.th/wp-content/uploads/2019/11/079.jpg"/>
      </figure>
      <p>นายนิพนธ์ กล่าวว่า การตั้งเป้าของกระทรวงมหาดไทยช่วงเทศกาลปีใหม่นี้ ไม่ได้ตั้งเป้าแต่พยายามขับเคลื่อนให้เป็นไปตามเกณฑ์ก่อน จะไม่ทำเฉพาะช่วงเทศกาลปีใหม่และช่วงเทศกาลสงกรานต์ แต่บังคับใช้กฎหมายอย่างเข้มงวดต้องมีตลอดทั้งปีอย่างต่อเนื่อง โดยปกติมีการเสียชีวิตอยู่ทุกวัน ซึ่งบริษัทกลางจากรถได้รายงาน 40 – 50 คน ถือเป็นเรื่องปกติทุกวัน</p>
      <p>“ฉะนั้น จะต้องลดการสูญเสียชีวิตบนท้องถนนลงให้ได้ ให้เอาเกณฑ์ของสหประชาชาติ ที่กำหนด 1 แสนคนจำนวนประชากรไม่ควรเสียชีวิตเกิน 16 คน นี้คือ อัตราส่วนเอาอัตราส่วนนี้ไปเทียบดูก็แล้วกัน จังหวัดใดที่เกินเกณฑ์นี้อยู่เมื่อเทียบกับอัตราส่วนประชากรแล้ว ก็พยายามถือเกณฑ์ของสหประชาชาติที่กำหนดเอาไว้ นี้คือเป้าหมายที่จะเดินไปสู่ให้ได้ เพราะประเทศไทยในขณะนี้ยังเกินเกณฑ์นี้อยู่ จึงมาขอความร่วมมือจากทุกภาคส่วนบูรณาการร่วมกันเพื่อที่จะให้เป็นไปตามเกณฑ์ที่สหประชาชาติกำหนดให้ได้” นายนิพนธ์ กล่าว</p>
      <figure>
        <img src="https://www.matichon.co.th/wp-content/uploads/2019/11/077.jpg"/>
      </figure>
    </article>
  </body>
</html>