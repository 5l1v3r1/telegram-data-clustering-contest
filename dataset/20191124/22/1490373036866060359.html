<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/hongkong-volby-v-hongkongu-cina-2019-carrie-lamova_1911242205_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T22:05:00+00:00"/>
    <meta property="og:title" content="Volby v Hongkongu: prodemokratičtí kandidáti zatím vedou, zájem o hlasování měl být rekordní"/>
    <meta property="og:description" content="Prodemokratičtí kandidáti si podle hongkongského listu South China Morning Post dosud zajistili 196 ze 452 přímo volených křesel. Táboru propekingských kandidátů mělo zatím připadnout jen 28 křesel."/>
  </head>
  <body>
    <article>
      <h1>Volby v Hongkongu: prodemokratičtí kandidáti zatím vedou, zájem o hlasování měl být rekordní</h1>
      <address><time datetime="2019-11-24T22:05:00+00:00">24 Nov 2019, 22:05</time> by <a rel="author">ČTK</a></address>
      <p>
        <b>Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 196 ze 452 přímo volených křesel v 18 místních radách. Táboru propekingských kandidátů zatím připadlo jen 28 křesel, napsal hongkongský list.</b>
      </p>
      <p>Volební účast podle hongkongského listu <a href="https://www.scmp.com/news/hong-kong/politics/article/3039142/hong-kongs-district-council-elections-traditionally-handle">South China Morning Post</a> v nedělních místních volbách v Hongkongu dosáhla rekordních 71,2 procenta. Hlasovalo zhruba 2,94 milionu voličů, oznámil podle deníku šéf volební komise Barnabus Fung.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-cina-protesty-volby-nasili_1911230803_eku"/>
      </related>
      <p>Účast v nedělním hlasování tak velmi výrazně překonala minulý rekord z roku 2015, kdy hlasovalo 47,01 procenta registrovaných voličů.</p>
      <p>Nedělní volby jsou všeobecně považovány za test obliby správkyně Carrie Lamové, jejíž pozicí už téměř půl roku otřásají prodemokratické protesty.</p>
      <p>V současné době převládají v místních radách politici naklonění centrální vládě v Pekingu. Prodemokratický tábor ovšem tentokrát dbal na to, aby ve všech volebních okrscích měl na rozdíl od minulého období svého uchazeče.</p>
      <p>Mimořádným zájmem o nedělní volby dali obyvatelé Hongkongu jasně najevo svou touhu po skutečné demokracii a politických změnách a vyslali zároveň jasný signál Pekingu, napsala agentura DPA.</p>
      <p>Pozorovatelé proto označují volby za referendum o tom, zda mlčící většina po téměř šesti měsících nepřestávajících protestů stále ještě stojí za protivládním hnutím.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/hongkong-protesty-cina-demokracie-studenti-barbora-samalova-podcast-vinohradska_1911210600_cen"/>
      </related>
      <p>„Volby jsou pro nás poslední možností vyjádřit svůj názor. Většina protestů byla vládou zakázána,“ řekl novinářům 26letý bankovní úředník poté, co odevzdal svůj hlas.</p>
      <p>„Při minulých volbách byli v našem okrsku jen propekingští kandidáti. Tentokrát je tam i jedna demokratická kandidátka. Něco se změnilo,“ dodal.</p>
      <p>Třicátník Jason čekal ve frontě před volební místností přes hodinu, než mohl odevzdat hlas. „Byl bych čekal i déle. Chceme demokracii a konec policejního násilí,“ uvedl.</p>
      <p>Pokud nedělní hlasování přinese úspěch prodemokratických kandidátů, podpoří to požadavky demonstrantů, kteří už měsíce varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila.</p>
      <p>Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <related>
        <h4>Související články</h4>
        <a href="https://www.irozhlas.cz/zpravy-svet/hongkong-volby-carrie-lamova-cina_1911241146_pj"/>
        <a href="https://www.irozhlas.cz/zpravy-svet/hongkong-protesty-demonstrace-cina-slzny-plyn_1911231612_ako"/>
        <a href="https://www.irozhlas.cz/zpravy-svet/hongkong-protesty-demonstrace-nejvyssi-soud-zakryvani-tvare-policie_1911221631_luk"/>
        <a href="https://www.irozhlas.cz/zpravy-svet/tomas-petricek-hongkong-nasili_1911201120_zit"/>
      </related>
    </article>
  </body>
</html>