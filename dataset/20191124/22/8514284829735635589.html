<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/kelemen-hunor-a-vart-eredmeny-szuletett-2490839"/>
    <meta property="og:site_name" content="hírTV"/>
    <meta property="article:published_time" content="2019-11-24T22:05:00+00:00"/>
    <meta property="og:title" content="Kelemen Hunor: A várt eredmény született"/>
    <meta property="og:description" content="Klaus Iohannis jobboldali államfő nyert újabb ötéves mandátumot vasárnap Romániában."/>
  </head>
  <body>
    <article>
      <h1>Kelemen Hunor: A várt eredmény született</h1>
      <address><time datetime="2019-11-24T22:05:00+00:00">24 Nov 2019, 22:05</time> by <a rel="author">MTI</a></address>
      <h4>Kelemen Hunor szerint a romániai elnökválasztás második fordulója után közzétett exit poll felmérések azt az eredményt jelzik, amelyre mindenki számított.</h4>
      <p>A belföldi szavazókörökből távozó választók megkérdezése alapján készült, de a külföldi szavazás eredményeivel is korrigált felmérések szerint Klaus Iohannis jelenlegi elnök, a jobbközép Nemzeti Liberális Párt (PNL) jelöltje a szavazatok mintegy kétharmadát szerezte meg, míg ellenjelöltjének, a szociáldemokrata Viorica Dancilának be kellett érnie a szavazatok harmadával.</p>
      <p>Kelemen Hunor maga és a Romániai Magyar Demokrata Szövetség (RMDSZ) nevében is gratulált Klaus Iohannisnak a második mandátumához, és reményét fejezte ki, hogy elnöksége következő öt éve változást fog hozni a korábbi öthöz képest, mert immár nem szorítja az újabb mandátum megszerzésének a kényszere. A román alkotmány szerint ugyanis az elnök egyszer választható újra a tisztségbe.</p>
      <p>Kelemen Hunor kijelentette: reményei szerint az elnök "többet fordul a jövő felé, a polgárok felé, a közösségek felé, több tiszteletet kapnak tőle az emberek és a magyar közösség is".</p>
      <p>Az RMDSZ elnöke megjegyezte: a tízmillió leadott szavazat nem kiemelkedő a romániai elnökválasztásokon, de a Iohannisra leadott szavazatok aránya azt jelzi, hogy az elnök erős legitimitással kezdi második mandátumát. Az a tényt, hogy a magyar többségű megyékben volt a legalacsonyabb a részvételi arány azzal magyarázta, hogy Iohannis elmúlt öt éves teljesítménye elmaradt attól, amit a magyarok elvártak tőle, és egyik jelölt sem szólította meg igazán a magyar választókat, csak a kampány végén kérte a szavazataikat.</p>
      <p>"Amikor nincs üzenet a magyar közösség felé, amikor nincs koherens program, akkor ez a reakciója a magyar közösségnek. Ezt is előre lehetett tudni. Nem ért meglepetés" - jelentette ki Kelemen Hunor, az RMDSZ elnöke.</p>
      <p> </p>
      <p>
        <i>A romániai elnökválasztáson a belföldön leadott szavazatok csaknem 95 százalékának összesítése alapján közzétett részeredmények igazolták, hogy a tisztségben lévő Klaus Iohannis jobboldali államfő nyert újabb ötéves mandátumot vasárnap.</i>
      </p>
      <p>A központi választási hatóság honlapján valós időben elérhető adatsor szerint Iohannis a megszámolt szavazatok 62,8 százalékát kapta, míg szociáldemokrata ellenfelére, Viorica Dancila volt miniszterelnökre a voksok 37,1 százalékát adták.</p>
      <p>A külképviseleteken, ahol péntek óta szavazhattak a külföldön élő román állampolgárok, még nem ért véget a szavazás, hiszen mindenütt helyi idő szerint 21 órakor zárnak a szavazókörök. A túlnyomó többségében jobboldali érzelmű román diaszpóra újabb részvételi rekordot döntött az elnökválasztás második fordulójában: romániai idő szerint 23 óráig több mint 940 ezren éltek választójogukkal.</p>
      <p>Ilyen körülmények között a végeredmény közelebb kerülhet az exit pollok által jelzett 65 százalékhoz, az viszont nem kétséges, hogy Klaus Iohannis marad Románia elnöke, a Szociáldemokrata Párt (PSD) pedig az utóbbi harminc év elnökválasztásainak leggyengébb eredményével zárta az idei megmérettetést.</p>
      <p> </p>
      <p>
        <a href="https://hirtv.hu/hirtvkulfold/elnokot-valaszt-romania-a-magyarok-alig-szavaztak-2490830">Elnököt választ Románia, a magyarok alig szavaztak</a>
      </p>
      <p> </p>
      <p>MTI</p>
    </article>
  </body>
</html>