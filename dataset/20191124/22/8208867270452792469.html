<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/volley/2019/11/24/news/civitanova_modena_superlega-241845341/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T22:17:00+00:00"/>
    <meta property="og:title" content="Volley, Superlega: Civitanova prosegue la marcia, Perugia risale la china"/>
    <meta property="og:description" content="I marchigiani colpiscono ancora nella trasferta a Vibo Valentia, gli umbri approfittano della sconfitta di Trento e Modena e salgono al terzo posto"/>
  </head>
  <body>
    <article>
      <h1>Volley, Superlega: Civitanova prosegue la marcia, Perugia risale la china</h1>
      <h2>I marchigiani colpiscono ancora nella trasferta a Vibo Valentia, gli umbri approfittano della sconfitta di Trento e Modena e salgono al terzo posto</h2>
      <address>
        <time datetime="2019-11-24T22:17:00+00:00">24 Nov 2019, 22:17</time>
      </address>
      <p><b>ROMA -</b> Nulla di nuovo nel turno di Superlega, almeno per quel che concenrne la Lube Civitanova, che sa solo vincere. Nell'ottava giornata i marchigiani trovano il nono successo in altrettante partite giocate (una partita in più per via del Mondiale per club che inizierà tra dieci giorni) e volano a 26 punti in classifica. Privi di Juantorena e Anzani i campioni d'Italia sbancano Vibo Valentia 3-1 (25-27, 25-18, 25-17, 25-21) in un match comunque complicato. Top scorer Leal con 25 punti. A inseguire la Lube c'è Modena che batte Trento nel big match di giornata per 3-1 (22-25, 25-23, 25-21, 25-21) e sale a 21 punti in classifica: prestazione superlativa di Ivan Zaytsev che mette a terra 18 punti e non dà scampo agli ospiti. Per Trento si tratta del secondo stop di fila nonostante i 34 punti della coppia Russell-Vettori e vengono scavalcati in classifica anche da Perugia che, dopo un inizio stentato, sta trovando continuità: quarto successo di fila per gli umbri che si sbarazzano di Ravenna per 3-0 (25-14, 25-18, 25-18) in un match totalmente dominato dall'inizio alla fine e che non è mai stato in dubbio.<br/><br/>Al quinto posto Milano, che vince in trasferta a Sora per 3-1 (24-26, 25-18, 25-17, 25-18) volando a quota 12 in classifica con una prova semplicemente incredibile di Abdel-Aziz Nimir Hassan che mette a referto 28 punti e costringe i ciociari alla settima sconfitta in otto partite giocate. Continua l'ottimo campionato di Padova che, nell'anticipo del sabato, ha sconfitto per 3-1 Latina (25-20, 25-15, 18-25, 25-22) prendendosi il sesto posto, frutto di tre vittorie nelle ultime cinque partite. Yuki Ishikawa migliore in campo per distacco: 22 punti e tante giocate di alto livello che hanno costretto Latina al quinto stop stagionale. Infine Monza ,che torna in zona play-off e lo fa vincendo per 3-0 in casa di Verona (25-21, 25-19, 25-21) in un match senza troppa storia: un successo pesante per i brianzoli che riescono a superare un momento delicato. Bartosz Kurek sigla 19 punti e infligge ai padroni di casa la quarta sconfitta nelle ultime cinque partite.<br/><br/><b>RISULTATI - 8^ GIORNATA</b><br/>Sir Safety Conad Perugia-Consar Ravenna 3-0 (25-14, 25-18, 25-18)<br/>Leo Shoes Modena-Itas Trentino 3-1 (22-25, 25-23, 25-22, 25-21)<br/>Calzedonia Verona-Vero Volley Monza 0-3 (21-25, 19-25, 21-25)<br/>Kioene Padova-Top Volley Latina 3-1 (25-20, 25-15, 18-25, 25-22)<br/>Globo Banca Popolare del Frusinate Sora-Allianz Milano 1-3 (26-24, 18-25, 17-25, 18-25)<br/>Tonno Callipo Calabria Vibo Valentia-Cucine Lube Civitanova 1-3 (27-25, 18-25, 17-25, 21-25)<br/>Riposa: Gas Sales Piacenza<br/><br/><b>CLASSIFICA</b><br/>Cucine Lube Civitanova 26, Leo Shoes Modena 21, Sir Safety Conad Perugia 19, Itas Trentino 18, Allianz Milano 12, Kioene Padova 11, Calzedonia Verona 9, Vero Volley Monza 9, Consar Ravenna 7, Top Volley Latina 6, Gas Sales Piacenza 5, Tonno Callipo Calabria Vibo Valentia 4, Globo Banca Popolare del Frusinate Sora 3.<br/>Note: 1 Incontro in più: Leo Shoes Modena, Itas Trentino, Calzedonia Verona, Consar Ravenna, Globo Banca Popolare del Frusinate Sora; 2 Incontri in più: Cucine Lube Civitanova, Sir Safety Conad Perugia.<br/><br/><br/> </p>
    </article>
  </body>
</html>