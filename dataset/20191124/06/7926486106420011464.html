<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012897/%D8%A8%D8%B1%D8%AA%D8%B1%DB%8C%D9%86-%D8%AF%D9%88%D9%88%D9%85%DB%8C%D8%AF%D8%A7%D9%86%DB%8C-%DA%A9%D8%A7%D8%B1%D8%A7%D9%86-%D8%B3%D8%A7%D9%84-%DB%B2%DB%B0%DB%B1%DB%B9-%D8%AC%D9%87%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:21:51+00:00"/>
    <meta property="og:title" content="برترین دوومیدانی‌کاران سال ۲۰۱۹ جهان"/>
    <meta property="og:description" content="فدراسیون جهانی دوومیدانی برترین ورزشکاران مرد و زن این رشته در سال ۲۰۱۹ را معرفی کرد."/>
  </head>
  <body>
    <article>
      <h1>برترین دوومیدانی‌کاران سال ۲۰۱۹ جهان</h1>
      <address>
        <time datetime="2019-11-24T06:21:51+00:00">24 Nov 2019, 06:21</time>
      </address>
      <p>
        <i>فدراسیون جهانی دوومیدانی برترین ورزشکاران مرد و زن این رشته در سال ۲۰۱۹ را معرفی کرد.</i>
      </p>
      <p>به گزارش مشرق، مراسم معرفی برترین‌های <b>دوومیدانی </b>جهان در سال 2019 شب گذشته در موناکو برگزار شد و «<b>الیود کیپچوگه</b>» و «<b>دالیلاه محمد</b>» عنوان برترین دوومیدانی‌کاران مرد و زن را به خود اختصاص دادند.</p>
      <blockquote>بیشتر بخوانید:<br/><a href="https://www.mashreghnews.ir/news/1000730/%D8%AA%D8%A7%D8%B1%DB%8C%D8%AE-%D8%B3%D8%A7%D8%B2%DB%8C-%D8%AF%D9%88%D9%86%D8%AF%D9%87-%DA%A9%D9%86%DB%8C%D8%A7%DB%8C%DB%8C-%D8%AF%D8%B1-%D8%AF%D9%88%DB%8C-%D9%85%D8%A7%D8%B1%D8%A7%D8%AA%D9%86-%D8%B9%DA%A9%D8%B3">تاریخ‌سازی دونده کنیایی در دوی ماراتن +عکس</a></blockquote>
      <p>کیپچوگه که سال گذشته نیز این عنوان را از آن خود کرده بود، آوریل سال جاری میلادی برای چهارمین بار در دوی ماراتن لندن به مقام قهرمانی رسید و سومین رکورد سریع دنیا را به نام خود ثبت کرد. البته این دونده کنیایی 35 ساله چندی قبل در شهر وین توانست دوی ماراتن را در کمتر از 2 ساعت تمام کند و یک رکورد جاودانه به نام خود به ثبت برساند، هر چند که این این رکورد به دلیل استفاده از نیروهای کمک، لیزر و ... هرگز به ثبت رسمی نرسید.</p>
      <p>همچنین دالیلاه محمد 29 ساله توانست در سال 2019 دو بار رکورد دوی 400 متر با مانع زنان را جابه‌جا کند. او نخستین رکوردشکنی را در ماه جولای و در مسابقات قهرمانی آمریکا با زمان 52.20 ثانیه انجام داد؛ رکوردی که از سال 2003 به بعد شکسته نشده بود. دومین رکوردشکنی نیز در مسابقات قهرمانی جهان در دوحه بود که زمان 52.16 ثانیه را ثبت کرد و برای نخستین بار قهرمان دنیا شد. او همچنین توانست مدال طلای دوی 4 در 400 متر را نیز به خود اختصاص بدهد.</p>
      <p>در مراسم معرفی برترین‌های دوومیدانی جهان در سال 2019 جوایز دیگری نیز توزیع شد. جایزه ستاره در حال رشد مردان به «سلمون بارگا» 19 ساله از اتیوپی دارنده مدال نقره مسابقات دوی 5 هزار متر قهرمانی جهان رسید و «یاروسلاو ماهوچیخ» نیز این جایزه را در بخش بانوان از آن خود کرد.</p>
      <p>همچنین «برایما سانکار دابو» از گینه بیسائو برنده جایزه جوانمردانه شد.</p>
      <p>منبع: تسنیم</p>
    </article>
  </body>
</html>