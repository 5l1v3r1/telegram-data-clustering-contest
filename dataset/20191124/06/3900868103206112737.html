<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/environment/1563024/petrelaiokilida-mystirio-sti-brazilia-foboyntai-ta-cheirotera-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-24T06:45:00+00:00"/>
    <meta property="og:title" content="Πετρελαιοκηλίδα-μυστήριο στη Βραζιλία: &quot;Φοβούνται τα χειρότερα&quot; [vid]"/>
    <meta property="og:description" content="Αυτή η πετρελαιοκηλίδα, η προέλευση της οποίας παραμένει μυστήριο, άρχισε να μολύνει τις ακτές της βορειοανατολικής Βραζιλίας στα τέλη Αυγούστου. &quot;Προετοιμαζόμαστε για το χειρότερο&quot; λέει το Πολεμικό Ναυτικό."/>
  </head>
  <body>
    <article>
      <h1>Πετρελαιοκηλίδα-μυστήριο στη Βραζιλία: "Φοβούνται τα χειρότερα" [vid]</h1>
      <address>
        <time datetime="2019-11-24T06:45:00+00:00">24 Nov 2019, 06:45</time>
      </address>
      <p>
        <b>Αυτή η πετρελαιοκηλίδα, η προέλευση της οποίας παραμένει μυστήριο, άρχισε να μολύνει τις ακτές της βορειοανατολικής Βραζιλίας στα τέλη Αυγούστου. "Προετοιμαζόμαστε για το χειρότερο" λέει το Πολεμικό Ναυτικό.</b>
      </p>
      <p>Η πετρελαιοκηλίδα που έχει ήδη μολύνει 2.000 χιλιόμετρα ακτών στη Βραζιλία από τα τέλη Αυγούστου έφτασε για πρώτη φορά στην πολιτεία του Ρίο ντε Ζανέιρο, αν και σε μικρές ποσότητες και μακριά από τις γνωστές παραλίες, όμως ο ακροδεξιός πρόεδρος της χώρας <b>Ζαΐχ Μπολσονάρου</b> δήλωσε ότι <b>φοβάται πως τα χειρότερα έπονται.</b></p>
      <p>Σύμφωνα με το Πολεμικό Ναυτικό της Βραζιλίας, 300 γραμμάρια πετρελαίου εντοπίστηκαν στην παραλία Γκρουσάι στο Σάο Ζοάο ντα Μπάρα, 300 χιλιόμετρα βόρεια του Ρίο ντε Ζανέιρο, της τουριστικής πρωτεύουσας της χώρας.</p>
      <p>«Τα δείγματα που αναλύσαμε είναι παρόμοια με το πετρέλαιο που εντοπίστηκε στις βορειοανατολικές ακτές», ανέφερε το Πολεμικό Ναυτικό σε ανακοίνωσή του.</p>
      <p><b>«Εξακολουθούμε να μην γνωρίζουμε την ποσότητα του πετρελαίου που παραμένει στη θάλασσα»</b>, επεσήμανε από την πλευρά του χθες ο Μπολσονάρου στο περιθώριο στρατιωτικής τελετής στην πόλη του Ρίο.</p>
      <p>«Στη χειρότερη περίπτωση, αν ένα πετρελαιοφόρο έριξε στη θάλασσα όλο του το φορτίο, λιγότερο από το 10% έχει φτάσει στις ακτές μας. Γι’ αυτό <b>προετοιμαζόμαστε για το χειρότερο</b>», πρόσθεσε.</p>
      <p>Αυτή η <b>πετρελαιοκηλίδα, η προέλευση της οποίας παραμένει μυστήριο</b>, άρχισε να μολύνει τις ακτές της βορειοανατολικής Βραζιλίας στα τέλη Αυγούστου, αρχικά στην πολιτεία Παραΐμπα. Στη συνέχεια επεκτάθηκε και τον Νοέμβριο μικρές ποσότητες πετρελαίου έφτασαν στην πολιτεία Εσπίριτο Σάντο, βόρεια του Ρίο.</p>
      <p>Η κρατική υπηρεσία περιβάλλοντος της Βραζιλίας Ibama έχει καταγράψει περισσότερες από 700 περιοχές οι ακτές των οποίων έχουν μολυνθεί από το πετρέλαιο, με την πετρελαιοκηλίδα να έχει φτάσει σε περισσότερο από το 70% των παράκτιων πόλεων στα βορειοανατολικά, μια φτωχή περιοχή η οικονομία της οποίας βασίζεται κυρίως στον τουρισμό.</p>
      <p>Τα αίτια της περιβαλλοντικής αυτής καταστροφής δεν έχουν ακόμη εντοπιστεί και η προέλευση της πετρελαιοκηλίδας παραμένει άγνωστή, αν και οι αναλύσεις των δειγμάτων επιβεβαίωσαν ότι πρόκειται για πετρέλαιο από τη Βενεζουέλα.</p>
      <figure>
        <iframe src="https://www.youtube.com/embed/RFSR9YSAtq0" width="640" height="360" data-service="Youtube" scrolling="no"/>
      </figure>
    </article>
  </body>
</html>