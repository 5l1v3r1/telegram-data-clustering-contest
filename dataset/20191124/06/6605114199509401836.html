<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/a-kozmunkaprogramok-uj-problemat-teremtettek-2046837/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="A közmunkaprogramok új problémát teremtettek"/>
    <meta property="og:description" content="A kommunizmus ideológiája, hogy rendszerében a képességei szerint mindenki dolgozzon, a szocializmusé pedig, hogy mindenkinek legyen munkahelye."/>
  </head>
  <body>
    <article>
      <h6 class="kicker">VÉLEMÉNY</h6>
      <h1>A közmunkaprogramok új problémát teremtettek</h1>
      <address><time datetime="2019-11-24T06:00:00+00:00">24 Nov 2019, 06:00</time> by <a rel="author">Mészáros Géza</a></address>
      <p>A kommunizmus ideológiája, hogy rendszerében a képességei szerint mindenki dolgozzon, a szocializmusé pedig, hogy mindenkinek legyen munkahelye.</p>
      <p>Jómagam a Kádár-rendszerben nőttem fel, tapasztalatom ebből az időből való. Papíron, a személyi igazolványokban álló adatok szerint Magyarországon majd’ mindenki dolgozott. Optimális állapot volt. Na jó, lett volna, ha igaz lett volna. Azonban a valóság nem ez volt.</p>
      <p>A személyikben kmk-soknak megbélyegzett, közveszélyes munkakerülőknek nevezett, emberi mivoltukban lealacsonyított egyénekről a Fővárosi Ügyészség akkori jelentése kertelés nélkül kimondta, hogy „…ezek körül a megvetés és gyűlölet légköre alakuljon ki”. Kmk-snak titulálták az egészségügyi, mentális, szociális problémái miatt állástalanul, kitaszítottként hánykolódóakat. De kmk-s pecsét volt sok szabadgondolkodó, magánzó, sportoló, művész és életművész flepnijében is.</p>
      <p>Nekem, professzionális labdarúgónak egy ideig bújtatott állásom volt, noha részmunkaidőben bejártam, mikor is aktívan és becsülettel végeztem a rám bízott feladatokat az éppen aktuális munkahelyemen. A kor relatív nulla munkanélküliségi rátájának mond ellent az a számos, irodában, gyárban, egyéb álláshelyen a munkát nagy ívben kerülő „dolgozó” is, akik épp ezen izmusok megbuktatásán dolgoztak, akaratukon kívül.</p>
      <p>A rendszerváltást követően számos sikertelen és valamelyest eredményes kezdeményezést követően kiépítették a sok elnevezéssel futó közhasznú, közcélú, közmunkaprogram rendszerét, a ma alkalmazott közfoglalkoztatás intézményét. Az elképzelés az volt, hogy az egészséges, munkaképes, de passzív állástalanok részéről ne múljon el nap tétlenül, inkább valamilyen (köz)hasznos tevékenység után kapjanak munkabért. A terv egy részről bevált: dolgozók lettek a nemdolgozók. Más részről új problémát generált: a versenyszféra magához szerződteti az államilag finanszírozott közmunkásokat, <a href="https://www.szoljon.hu/kozelet/helyi-kozelet/a-kozmunkasletszam-csokkenese-gondot-okoz-a-telepuleseken-2046750/">a települések pedig kifogynak a közhasznot végző munkáskezekből</a>…</p>
    </article>
  </body>
</html>