<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012911/%D8%AA%D8%B3%D8%AE%DB%8C%D8%B1-%D9%82%D9%84%D8%A8-%DA%A9%D8%B1%D8%AF%D8%B3%D8%AA%D8%A7%D9%86-%D8%AF%D8%B1-%D8%AD%D9%84%D9%82%D9%87-%D9%88%D8%B5%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:37:10+00:00"/>
    <meta property="og:title" content="تسخیر قلب کردستان در «حلقه وصل»"/>
    <meta property="og:description" content="این شماره از نشریه، در قالب یادداشت و مصاحبه با کارشناسان عرصه‌های مختلف، اساسا به این سوال پاسخ داده است که چرا برخی مترصد آن هستند که کردستان را ناامن جلوه بدهند؟"/>
  </head>
  <body>
    <article>
      <h1>تسخیر قلب کردستان در «حلقه وصل»</h1>
      <h2>شماره ۷۵ منتشر شد؛</h2>
      <address>
        <time datetime="2019-11-24T06:37:10+00:00">24 Nov 2019, 06:37</time>
      </address>
      <p>
        <i>این شماره از نشریه، در قالب یادداشت و مصاحبه با کارشناسان عرصه‌های مختلف، اساسا به این سوال پاسخ داده است که چرا برخی مترصد آن هستند که کردستان را ناامن جلوه بدهند؟</i>
      </p>
      <p>به گزارش مشرق، هفتاد و پنجمین شماره ماهنامه فرهنگی-تشکیلاتی حلقه‌وصل با محوریت بررسی وضعیت کنونی مردم کردستان منتشر شد. این شماره از نشریه، در قالب یادداشت و مصاحبه با کارشناسان عرصه‌های مختلف، اساسا به این سوال پاسخ داده است که چرا برخی مترصد آن هستند که کردستان را ناامن جلوه بدهند و اینگونه وانمود کنند که مردم این دیار «جدایی‌خواه» هستند.</p>
      <p>شماره ۷۵ نشریه حلقه وصل با آثار و گفتارهایی از حجت‌الاسلام مسلم منفرد، محمد هادی‌فر، حجت‌الاسلام عباس خسروی، حجت‌الاسلام علی گودرزی، دکتر احمدی و صاحب‌نظران دیگر این حوزه منتشر شده است.</p>
      <figure>
        <img src="https://cdn.mashreghnews.ir/d/2019/11/24/4/2652771.jpg"/>
      </figure>
      <p>در سرمقاله این شماره به قلم صادق یزدانی مدیرمسئول نشریه حلقه وصل آمده است: اولین تصویر هر شهروند ایرانی نسبت به کردستان، نقطه‌ای ناامن و حادثه‌خیز است که کسی جرات تردد در آن را ندارد. این تصویر را دو گروه ایجاد می‌کنند: نخست تجزیه‌طلبانی که می‌خواهند به اشتباه به ایرانیان بباورانند که مردم این منطقه خواهان جدایی هستند و تا جدا شدن کامل، همین ناامنی برای غریبه‌ها وجود دارد. گروه دوم هم افرادی هستند که تصویر ناامنی، منفعت شخصی و بودجه‌ای و مالی برای آنها دارد و تا وقتی این تصویر وجود دارد، می‌توانند به این بهانه، همچنان به کاسبی خود در منطقه ادامه دهند. در بخش دیگری از این یادداشت آمده است: با اعلام دستور امام خمینی مبنی بر اینکه «پاوه باید آزاد شود»، جمعی از نیروهای سپاه پاسداران به این منطقه اعزام شدند. همان زمان برخی نیروهای فرهنگی مانند شهید بروجردی که در کسوت نظامی درآمده بودند، در کنار تاکتیک نظامی، به دنبال تسخیر دل‌های مردم بودند؛ چراکه عقیده داشتند ضدانقلاب از سادگی مردم سوءاستفاده کرده است.</p>
      <p>* آزادی کردستان با کشتن کردها!<br/>در صفحه ۹ این شماره از نشریه، امید تنها به معرفی جریان‌های انحرافی فعال در کردستان پرداخته که در قسمتی از آن چنین آمده است: در ابتدای شکلگیری نهال انقلاب اسلامی گروه‌هایی به بهانه خلق کُرد بر شیپور تفرقه دمیدند و سلاح عداوت خود را به سوی کردستان و کرد گرفتند. این گروه‌ها را می‌توان در سه دسته خلاصه کرد: کومله، دموکرات، پژاک. رد پای کومله و دموکرات را امروز باید در زباله‌دان تاریخ جستجو کرد. این دو گروه تنها مدت کوتاهی در اوایل انقلاب با سوءاستفاده از ناامنی موجود توانستند نام خود را بر زبان‌ها جاری سازند و امروز منشاء هیچ اثری در کردستان نیستند. گروه تروریستی پژاک به جهت حمایت‌های مالی، تسلیحاتی و لجستیک آشکار و نهان استکبار جهانی به رهبری آمریکا توانست به حیات خبیثه خود ادامه دهد. البته این گروه بارها طعم اقتدار نیروهای امنیتی و سپاه پاسداران را چشیده است و امروز با وجود حمایت بی‌سابقه دشمنان نظام اسلامی در ضعیف‌ترین موقعیت خود در طول ۲۰ سال اخیر قرار دارد.</p>
      <p>* مصائب دیدار با یک داعشی در کردستان<br/>حجت‌الاسلام عباس خسروی پژوهشگر و کارشناس مذاهب اسلامی که چندسالی است در استان کردستان به فعالیت‌های تبلیغی مشغول شده است در گفت‌وگو با این شماره از این نشریه کردستان را اینچنین توصیف می‌کند: کردستان استان فرهنگی است و با تمام و حداکثر اتفاقات آن استان باید فرهنگی رفتار کرد. نگاه فرهنگی را باید در تمامی مسائل و حوادث بر نگاه امنیتی غلبه داد. اگر این کار را انجام دادید امید آن می‌رود که تحولات مثبتی در استان و منطقه شاهد باشیم.</p>
      <p>حجت‌الاسلام خسروی همچنین در این گفت‌وگو به ماجرای جالب دیدارش با یکی از اهالی کردستان که برخی او را داعشی لقب داده بودند و درباره ملاقات کردن با وی هشدار می‌دادند اشاره کرده و خاطره‌ای را تعریف می‌کند.</p>
      <p>* کردستان ثروتمند و خواب سنگین مسئولان<br/>خبرگزاری «کردپرس» سال‌هاست مرجعی مطمئن و قابل وثوق برای دریافت و پیگیری آخرین و جدیدترین اخبار و گزارش‌ها از موضوعات عمومی و اختصاصی کردها و مناطق کردنشین جهان است. در این شماره نشریه به سراغ محمد هادی‌فر مدیر خبرگزاری کردپرس رفته‌ایم و گفتگوی مفصلی را با وی انجام داده‌ایم.</p>
      <p>البته جالب است بدانید موضوع گفتگو با هادی‌فر صرفا مسائل رسانه‌ای نبوده و از آنجا که وی در حوزه اقتصادی، علی‌الخصوص اقتصاد کردستان، مطالعاتی داشته است لذا گریزی به این حوزه زده‌ایم. در بخشی از این گفتگو آمده است: اگر در آمایش سرزمینی بررسی کنیم متوجه می‌شویم که کردستان سرزمین صنعتی نیست. بعضی افراد می‌خواهند به زور صنعت را به اینجا بچسبانند. صنعت برای جایی است که مانند شهرهای کویری زمین‌های لم‌یزرع دارد. اشتباه است مطالبه ما این باشد که چرا در جاهای دیگر کارخانجات بزرگ است و در کردستان نیست. به نظر من مبنای علمی ندارد.</p>
      <p>در بخش دیگری از گفتگو با مدیر خبرگزاری کردپرس آمده است: محور اصلی و اولیه‌ای که می‌تواند زندگی مردم کردستان رو متحول کند کشاورزی و صنایع جانبی(دامداری، مرغداری، صنایع تبدیلی) است؛ به طور مثال تابستان هزاران تن گوجه فرنگی در کامیاران روی دست مردم ماند و کارخانه‌های رب گوجه هم خیلی ارزان اینها را می‌خرند. یا در دهگلان و قروه شاهد انباشت بسیار زیاد خیار سبز قلمی بسیار خوش طعم طبیعی و ارگانیکی هستیم که به خاطر عدم صرفه اقتصادی کسی آنها را از بوته جدا کند و بفروشد. ما به جای اینکه برویم و شعارهای بزرگ بدهیم مثل اینکه پتروشیمی یا کارخانه درست کردیم که هیچکدام هم به درد مردم کردستان نمی‌خورد، بیاییم و این‌ها را تقویت کنیم.</p>
      <p>* همه گرفتاری‌های کار تربیتی<br/>هشت سال پیش وقتی طلبه‌های شاهرودی مقیم قم در شهر شاهرود فعالیت‌های تربیتی را شروع کردند، کمتر کسی فکر می‌کرد که این نهال، ماندگار بماند اما امروز پس از پشت سر گذاشتن روزهای تلخ و شیرین و عبور از مسیر پرپیچ و خم و سختی کار تربیتی، کانون سیدالشهدا(ع) شاهرود به لطف خدا و عنایت ائمه اطهار و تلاش‌های خالصانه طلبه‌های شاهرودی توانسته است به عنوان یک الگو در شهر شاهرود قد علم کرده و آن نهال نوپا امروز به ثمر نشیند.</p>
      <p>در صفحه ۴۰ نشریه حلقه وصل، می‌توانید گفتگوی ما با حجت‌الاسلام سعیدی مسئول کانون سیدالشهدا(ع) شاهرود را بخوانید که در آن از نحوه شکل‌گیری این کانون و نحوه اداره آن و همچنین سایر حواشی آن سخن گفته است.</p>
      <p>نشریه حلقه‌وصل به سردبیری صادق یزدانی منتشر می‌شود. برای دریافت این نشریه می‌توانید با شماره تلفن ۰۲۱۸۸۳۹۵۳۲۴ تماس بگیرید.</p>
    </article>
  </body>
</html>