<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/24/nagasaki-il-richiamo-del-papa-serve-un-mondo-senza-nucleare-137-956328.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T06:05:13+00:00"/>
    <meta property="og:title" content="Nucleare, il grido del Papa a Hiroshima e Nagasaki: &quot;Mai più&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">giappone</h6>
      <h1>Nucleare, il grido del Papa a Hiroshima e Nagasaki: "Mai più"</h1>
      <h2>Prosegue il viaggio del pontefice con le tappe di oggi</h2>
      <address>
        <time datetime="2019-11-24T06:05:13+00:00">24 Nov 2019, 06:05</time>
      </address>
      <p>Circa 35mila fedeli hanno assistito alla messa celebrata da Papa Francesco a Nagasaki. La funzione si è svolta nello stadio di baseball della città, <a href="https://www.unionesarda.it/articolo/news/mondo/2019/11/23/il-viaggio-di-papa-francesco-prosegue-in-giappone-parlera-della-c-137-956113.html">seconda tappa</a> dopo Tokyo della visita del pontefice in Giappone.</p>
      <p>L'amore di Dio, ha detto Bergoglio, "è in grado di vincere ogni tipo di odio, egoismo, oltraggio o cattiva evasione; è in grado di vincere ogni pessimismo indolente o benessere narcotizzante, che finisce per paralizzare ogni buona azione e scelta". "Come ci ha ricordato il Concilio Vaticano II - ha sottolineato -, sono lontani dalla verità coloro che, sapendo che non abbiamo qui una città permanente ma siamo protesi a quella futura, pensano che per questo possiamo trascurare i nostri doveri terreni, senza accorgersi che, proprio per la fede stessa che professiamo, siamo tenuti a compierli".</p>
      <p>"Nagasaki porta nella propria anima una ferita difficile da guarire - ha detto ancora il Papa - segno della sofferenza inspiegabile di tanti innocenti; vittime colpite dalle guerre di ieri ma che ancora oggi soffrono per questa terza guerra mondiale a pezzi. Alziamo qui le nostre voci, in una preghiera comune per tutti coloro che oggi stanno patendo nella loro carne questo peccato che grida in cielo".</p>
      <p>Quindi il richiamo al tema del nucleare: "Un mondo senza armi nucleari è possibile e necessario", "chiedo ai leader politici di non dimenticare che queste non ci difendono dalle minacce alla sicurezza nazionale e internazionale del nostro tempo". "Risulta cruciale - ha aggiunto - creare strumenti che garantiscano la fiducia e lo sviluppo reciproco e poter contare su leader che siano all'altezza delle circostanze. Compito che, a sua volta, ci coinvolge e ci interpella tutti. Nessuno può essere indifferente davanti al dolore di milioni di uomini e donne che ancor oggi continua a colpire le nostre coscienze; nessuno può essere sordo al grido del fratello che chiama dalla sua ferita; nessuno può essere cieco davanti alle rovine di una cultura incapace di dialogare".</p>
      <p><b>HIROSHIMA</b> - Anche a Hiroshima, seconda tappa del giorno, il Papa è tornato sull'argomento dello storico attacco: "Non possiamo permettere che le attuali e le nuove generazioni perdano la memoria di quanto accaduto, memoria che è garanzia e stimolo per costruire un futuro più giusto e fraterno; ricordo che si diffonde, per risvegliare le coscienze di tutti gli uomini e le donne, specialmente di coloro che oggi svolgono un ruolo speciale per il destino delle nazioni; memoria viva che aiuti a dire di generazione in generazione: mai più!".</p>
      <p>Occorre imparare "dagli insegnamenti della storia" e quindi "dobbiamo lasciare che le armi cadano dalle nostre mani" perché "quando ci consegniamo alla logica delle armi e ci allontaniamo dall’esercizio del dialogo, ci dimentichiamo tragicamente che le armi, ancor prima di causare vittime e distruzione, hanno la capacità di generare cattivi sogni, esigono enormi spese, arrestano progetti di solidarietà e di utile lavoro, falsano la psicologia dei popoli", ha concluso il Papa.</p>
      <p>(Unioneonline/s.s.)</p>
    </article>
  </body>
</html>