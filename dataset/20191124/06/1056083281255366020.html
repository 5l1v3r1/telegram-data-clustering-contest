<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301240/%DB%8C%D8%B2%D8%AF%DB%8C-%D9%87%D8%A7-%D8%AE%D9%88%D8%B4-%D8%AA%D8%B9%D8%A7%D8%B1%D9%81-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:42:56+00:00"/>
    <meta property="og:title" content="یزدی‌ها خوش تعارف‌اند!!"/>
    <meta property="og:description" content="ایسنا/کرمان استان کرمان دارای توانمندی و ظرفیت های بسیاری در حوزه های مختلف است که حوزه بهداشت و درمان نیز از این توانمندی ها مستثنی نیست."/>
  </head>
  <body>
    <article>
      <h6 class="kicker">گزارش ایسنا از دلایل سفر بیماران کرمانی به یزد</h6>
      <h1>یزدی‌ها خوش تعارف‌اند!!</h1>
      <address><time datetime="2019-11-24T06:42:56+00:00">24 Nov 2019, 06:42</time> by <a rel="author">فاطمه افضلی</a></address>
      <p>ایسنا/کرمان استان کرمان دارای توانمندی و ظرفیت های بسیاری در حوزه های مختلف است که حوزه بهداشت و درمان نیز از این توانمندی ها مستثنی نیست.</p>
      <p>فعالیت پنج دانشگاه علوم پزشکی، تربیت دانشجویان رشته های مختلف، وجود مراکز درمانی دولتی و خصوصی متعدد و کادر پزشکی و درمانی از ظرفیت های حوزه بهداشت و درمان استان است.</p>
      <p>انجام موفقیت آمیز اعمال جراحی پیوند کلیه، کبد، مغز و استخوان و ... در استان کرمان نشان دهنده توانمندی های درمانی این استان است که نیاز مراجعه بیماران کرمانی به استان های دیگر را رفع می کند.اما متاسفانه علی رغم این ظرفیت ها شاید بتوان گفت تنها به دلیل ذهنیت ایجاد شده و یا دلیل فرهنگی و اقتصادی دیگر تعدادی از هم استانی های ما برای درمان به جای دیگر و از جمله استان یزد مراجعه می کنند.</p>
      <p>این اقدام بیماران کرمانی دلیل قانع کننده ای در زمینه توانمندی پزشکان و حوزه درمانی ندارد و تنها ناشی از یکسری مسائل اجتماعی و فرهنگی است.</p>
      <p>البته نباید از نحوه برخورد کادر درمانی و پزشکان با بیماران به ویژه کسانی که در بیمارستان بستری می شوند غافل شد زیرا در زمان بیماری روحیه افراد حساس شده و باید مراقب این مسئله مهم بود.</p>
      <p>
        <b>یزدی ها خوش تعارف هستند</b>
      </p>
      <p>دکتر"محمد جعفری" مدیرکل بیمه سلامت استان کرمان درباره مراجعه بیماران این استان به پزشکان یزدی اظهار کرد: در مطالعه‌ای بر روی ۲۰۰۰ بیمار استان کرمان ( شهرستان های شهربابک، زرند و کرمان که در بیمارستان های یزد بستری شده بودند) صورت گرفته، مهم ترین پاسخ و چکیده مطالعه این بود که یزدی ها خوش تعارف هستند.</p>
      <p>وی افزود: در واقع نحوه برخورد پزشک و پرستار با بیماران مهم است و زمانی که بیمار با پزشک صحبت می کند، نحوه برخورد پزشک موجب صمیمیت و برقراری ارتباط و موجب تخلیه روانی بیماران می شود.</p>
      <p>جعفری تصریح کرد: هیچ کدام از بیماران در پاسخ به سئوال مطرح شده درباره دلیل مراجعه به یزد نگفتند یزد علمی تر است، بلکه اعلام کردند اقوام ما به یزد مراجعه و اعلام کرده که برخوردشان خوب است.</p>
      <p>مدیرکل بیمه سلامت استان کرمان درباره ظرفیت پزشکی و درمانی استان گفت: ظرفیت های پزشکی استان کرمان نسبت به استان یزد هیچ چیز کم ندارد و در زمینه درمان ناباروری نیز ۱۵ روز در ماه دکتر افلاطونیان در بم حضور دارد.</p>
      <p>
        <b>یزد هیچ ارجحیتی نسبت به ما ندارد</b>
      </p>
      <p>وی با اشاره به اینکه یزد هیچ ارجحیتی نسبت به ما ندارد، افزود: ۵ دانشگاه علوم پزشکی در استان کرمان نشان دهنده این است که ظرفیت های استان بد نیست و سه بیمارستان جراحی قلب داریم و اعمال جراحی پیوند کلیه، مغز استخوان و ... در کرمان با موفقیت انجام می شود.</p>
      <p>جعفری در بخش دیگری از سخنانش اظهار کرد: به میزانی که بیمار از استان کرمان خارج می شوند، از استان های سیستان و بلوچستان و هرمزگان بیمار به کرمان می آید و در این زمینه سر به سر است اما باید این اعتماد را در سطح جامعه به وجود آورد که سیستم تخصصی و پزشکی خودمان پاسخگوی نیاز ما هست.</p>
      <p>مدیرکل بیمه سلامت استان کرمان درباره اهمیت نحوه برخورد کادر درمانی با بیماران بیان کرد: باید به موارد تصمیم ساز برسیم و به عنوان مثال باید سیستم صدای بیمار راه اندازی شود که بیماران در روز ترخیص از مرکز درمانی بگویند که در بیمارستان به آنها چه گذشت و با این موارد می توانیم برای بهبود وضعیت و آموزش به کادر درمانی استفاده کنیم.</p>
      <p>
        <b>مشکل بزرگی که ما داریم این است که ارتباط با بیمار و همراه وی خوب نیست</b>
      </p>
      <p>دکتر"مرتضی هاشمیان" معاون درمان دانشگاه علوم پزشکی کرمان نیز در گفت و گو با ایسنا درباره علل سفر کرمانی ها به یزد برای انجام فرآیندهای درمانی گفت: حضور هم‌استانی های ما در یزد فقط بحث درمانی نیست و اهالی شمال استان برای خرید ماشین، جهیزیه و ... نیز به یزد می روند.</p>
      <p>وی افزود: برای یزد نیز بحث اقتصادی مهم است و وقتی متوجه می شوند فردی از کرمان به آنجا رفته، طوری برخورد می کنند که دفعه بعد نیز مراجعه کند و یا فرد دیگری را بفرستد.</p>
      <p>هاشمیان در بخش دیگری از سخنانش اظهار کرد: مشکل بزرگی که ما داریم این است که ارتباط با بیمار و همراه وی خوب نیست. کار خوب انجام می شود اما به مریض و همراه وی توضیح داده نمی شود و همین موجب پایین آمدن رضایتمندی می شود اما سعی می کنیم ارتباط با بیمار بهتر بشود و سئوالات بیمار و همراه به خوبی پاسخ داده شود که همین امر باعث می شود مراجعه بیماران به یزد کمتر شود.</p>
      <p>
        <b>به میزان خروجی بیمار از کرمان ورودی به این استان داریم</b>
      </p>
      <p>معاون درمان دانشگاه علوم پزشکی کرمان در ادامه گفت: البته از سوی دیگر به همان میزان که از کرمان مهاجرت داریم، بیمار از سیستان و بلوچستان برای درمان به کرمان می آید و طبق آمار غیررسمی به میزان خروجی از کرمان ورودی به این استان داریم.</p>
      <p>وی با اشاره به ظرفیت های پزشکی و درمانی استان کرمان افزود: دانشگاه علوم پزشکی کرمان جزو هشت دانشگاه اول کشور است و قابل مقایسه با دانشگاه های همجوار به جز شیراز نیست.</p>
      <p>هاشمیان بیان کرد: علوم پزشکی کرمان از لحاظ سطح درمانی، پژوهشی و آموزشی دانشگاه معتبری است اما این مشکل قدیمی را (در مراجعه بیماران به یزد) داریم.</p>
      <p>وی تصریح کرد: این رفت و آمدها علاوه بر خطرات راه و تصادفات، مشکلاتی را در شهر مقصد به وجود می آورد. زیرا وضعیت کسی که در شهر خود به پزشک مراجعه کند تفاوت زیادی دارد با کسی که در شهر دیگر باشد.</p>
      <p>
        <b>۶۰ درصد بیماران بخش خصوصی یزد از شمال استان کرمان</b>
      </p>
      <p>معاون درمان دانشگاه علوم پزشکی کرمان گفت: بیش از ۶۰ درصد بیماران بخش خصوصی یزد از شمال استان کرمان به ویژه شهربابک، زرند، انار و رفسنجان هستند و این یک بحث اقتصادی بسیار مهم برای یزدی‌ها است زیرا بیماری که به خاطر مسائل درمانی وارد شهر دیگری می شود سه برابر توریست معمولی درآمدزایی دارد و در مسائل بسیاری تاثیر می گذارد.</p>
      <p>وی درباره نحوه رفتار کادر درمانی با بیماران بیان کرد: سعی می کنیم در این زمینه کار کرده و توضیح و بازآموزی برای ارتباط با بیمار و کادر درمانی گذاشته شود اما فقط کار ما نیست و مسئله فرهنگی است که همه و به ویژه رسانه ها باید روی آن کار کنند.</p>
      <p>هاشمیان با اشاره به این موضوع که مریض از خانه خود برای درمان به جای دیگر می رود آسیب است و شاید آنها بعدا پاسخگو نباشند تصریح کرد: ما کار می کنیم و مشکلات این بخش را می بینیم و متوجه آسیب ها متوجه هستیم اما حق بیمار است که انتخاب کند.</p>
      <p>به گزارش ایسنا، یکی از افرادی که بارها برای درمان از کرمان به یزد سفر کرده است، نحوه برخورد کادر درمانی یزد را خوب ارزیابی کرده و از نوبت دهی(بازه زمانی کوتاه و معطلی کمتر) و حتی میزان پرداخت ها راضی است.</p>
      <p>از سوی دیگر طبق اعلام مدیرکل بیمه سلامت استان، کرمان جزء استان های گران در نسخه های دارویی بوده و میانگین هزینه هر بار مراجعه به پزشک نیز در استان ما بیش از متوسط کشوری است که باید برای کاهش بار هزینه از روی دوش مردم و همچنین جلوگیری از مهاجرت مردم به مناطق دیگر برای درمان تدبیری اندیشیده شود.</p>
      <p>انتهای پیام</p>
    </article>
  </body>
</html>