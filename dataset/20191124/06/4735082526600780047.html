<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rzad-PiS/191129706-Sondaz-Polacy-nie-chca-polityka-w-Ministerstwie-Sportu.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T06:04:04+00:00"/>
    <meta property="og:title" content="Sondaż: Polacy nie chcą polityka w Ministerstwie Sportu"/>
    <meta property="og:description" content="Tylko 8,8 proc. uczestników sondażu SW Research dla rp.pl chciałoby, aby na czele Ministerstwa Sportu stał zawodowy polityk."/>
  </head>
  <body>
    <article>
      <h1>Sondaż: Polacy nie chcą polityka w Ministerstwie Sportu</h1>
      <address><time datetime="2019-11-24T06:04:04+00:00">24 Nov 2019, 06:04</time> by <a rel="author">Artur Bartkiewicz</a></address>
      <p>
        <b>Tylko 8,8 proc. uczestników sondażu SW Research dla rp.pl chciałoby, aby na czele Ministerstwa Sportu stał zawodowy polityk.</b>
      </p>
      <p>Ministerstwo Sportu jest jedynym nieobsadzonym resortem rządu Mateusza Morawieckiego stworzonego po wyborach z 13 października. Do momentu powołania ministra sportu resortem będzie kierował premier Morawiecki.</p>
      <p><a href="https://www.rp.pl/article/20191109/KRAJ/191109408">Przed powołaniem nowego rządu pojawiały się informacje, że tekę ministra sportu oferowano senatorowi opozycji - Robertowi Dowhanowi</a> (były prezes klubu żużlowego Falubaz Zielona Góra) w zamian za przejście do klubu PiS w Senacie, co pozbawiłoby opozycję bezwzględnej większości w izbie wyższej. O takich rozmowach informował m.in. szef Centrum Analiz Strategicznych <a href="https://www.rp.pl/article/20191109/KRAJ/191109404">prof. Waldemar Paruch.</a></p>
      <p>Już po powołaniu rządu pojawiły się informacje, że PiS chce zaoferować resort sportu byłemu sportowcowi. Spekulowano, że propozycję objęcia teki ministra sportu mogłaby otrzymać m.in. była tenisistka Agnieszka Radwańska i była tyczkarka Monika Pyrek.</p>
      <p>W pewnym momencie pojawiła się informacja, że niemal pewną kandydatką do objęcia resortu sportu jest<a href="https://www.rp.pl/article/20191120/KRAJ/191129920"> Dagmara Gerasimuk, prezeska Polskiego Związku Biathlonu, która jednak szybko zdementowała te informacje.</a></p>
      <p>Wśród kandydatek na ministra sportu wymienia się też posłankę PiS, Annę Krupkę, która w poprzednim rządzie była wiceministrem sportu.</p>
      <p>Uczestników sondażu <a href="https://swresearch.pl/">SW Research</a> dla rp.pl spytaliśmy, czy ich zdaniem ministrem sportu powinien zostać były sportowiec, działacz sportowy czy zawodowy polityk.</p>
      <p>Jak się okazuje najwięcej - 34,9 proc. respondentów - chciałoby widzieć na czele resortu sportu byłego sportowca. Z kolei zdaniem 30,7 proc. ankietowanych na czele resortu powinien stanąć działacz sportowy. Tylko 8,8 proc. ankietowanych powierzyłoby resort sportu zawodowemu politykowi. 25,6 proc. respondentów nie ma zdania w tej sprawie.</p>
      <p>- Częściej na byłego sportowca wskazywały kobiety (38%), osoby o wykształceniu zasadniczym zawodowym (49%), dochodzie netto od 1001 do 2000 zł (41%) oraz badani z miast od 200 do 499 tys. mieszkańców (44%) - komentuje wyniki badania Piotr Zimolzak z SW Research.</p>
    </article>
  </body>
</html>