<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/asia/eirinikos/220253_stis-kalpes-oi-elpides-ton-diadiloton-toy-hongk-kongk"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T06:47:00+00:00"/>
    <meta property="og:title" content="Στις κάλπες οι ελπίδες των διαδηλωτών του Χονγκ Κονγκ"/>
    <meta property="og:description" content="Αριθμός ρεκόρ ψηφοφόρων και υποψηφίων στις σημερινές περιφερειακές εκλογές του Χονγκ Κονγκ, έπειτα από πέντε μήνες μαζικών διαδηλώσεων. Για έβδομη μέρα υπό αστυνομική πολιορκία το Πολυτεχνείο."/>
  </head>
  <body>
    <article>
      <h1>Στις κάλπες οι ελπίδες των διαδηλωτών του Χονγκ Κονγκ</h1>
      <address><time datetime="2019-11-24T06:47:00+00:00">24 Nov 2019, 06:47</time> by <a rel="author">efsyn.gr</a></address>
      <p>
        <b>Οι περιφερειακές εκλογές στο Χονγκ Κονγκ διεξάγονται κάθε τέσσερα χρόνια με συνήθως χαμηλή προσέλευση, αλλά σήμερα αριθμός ρεκόρ έχει πάει στις κάλπες για την ψηφοφορία που έχει την αίσθηση δημοψηφίσματος, έπειτα από πέντε μήνες μαζικών αντικυβερνητικών διαδηλώσεων. To κίνημα διαμαρτυρίας έχει κινητοποιήσει τόσο τους ψηφοφόρους όσο και τους υποψηφίους.</b>
      </p>
      <p>Μεγάλες ουρές σχηματίζονταν από το πρωί έξω από τα εκλογικά κέντρα, ενώ ισχυρές δυνάμεις της αστυνομίας είχαν αναπτυχθεί γύρω από αυτά στην πρώην βρετανική αποικία. Θετικό σημάδι θεωρήθηκε από τους φιλοδημοκρατικούς διαδηλωτές το γεγονός ότι εγγράφηκαν στους καταλόγους 400.000 άνθρωποι που δεν έχουν ξαναψηφίσει.</p>
      <p>Συνολικά αριθμός ρεκόρ 4,1 εκατομμυρίων πολιτών έχει δικαίωμα ψήφου για την ανάδειξη περιφερειακών συμβούλων, οι οποίοι ελέγχουν ένα μέρος των τοπικών δαπανών και στις καθημερινές αποφάσεις τους περιλαμβάνεται μια σειρά από θέματα που εκτείνονται από την ανακύκλωση και τα μέσα μεταφοράς έως τη δημόσια υγειονομική περίθαλψη.</p>
      <p>Στις 10:30 τοπική ώρα περισσότεροι από 720.000 άνθρωποι είχαν ψηφίσει ανάμεσα στους 1.100 υποψήφιοι διεκδικούν τις περιφερειακές έδρες, με τη συμμετοχή να είναι υπερδιπλάσια σε σχέση με τις δύο προηγούμενες περιφερειακές εκλογές.</p>
      <p>Πολλοί θεωρούν τις εκλογές αυτές «δημοψήφισμα» στήριξης στο αντικυβερνητικό κίνημα που ξεκίνησε τον Ιούνιο, ενώ αποτελούν και σημαντικό βαρόμετρο για τη στήριξη της επικεφαλής του Χονγκ Κονγκ Κάρι Λαμ.</p>
      <p>Η εκλογική διαδικασία γίνεται μετά τις χθεσινές αποκαλύψεις σε αυστραλιανά μέσα ενημέρωσης ένας φερόμενος πρώην πράκτορας της Κίνας, ο οποίος κατήγγειλε ότι Κινέζοι πράκτορές έχουν παρέμβει στις πολιτικές υποθέσεις του Χονγκ Κονγκ.</p>
      <p>Σημειώνεται ότι η πολιορκία της Πολυτεχνικής Σχολής της πόλης μπαίνει σήμερα στην έβδομη ημέρα της, με τη σχολή να είναι περικυκλωμένη από την αστυνομία και περίπου 100 διαδηλωτές να παραμένουν σύμφωνα με πληροφορίες μέσα σε αυτή.</p>
      <p>Τα τελευταία 24ωρα εκατοντάδες φοιτητές, μαθητές και απλοί πολίτες βρεθηκαν εγκλωβισμένοι στο εσωτερικό της σχολής, ενώ ορισμένοι κατάφεραν να βγουν, άλλοι συνελήφθησαν ή αναγκάστηκαν να παραδοθούν.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/asia/eirinikos/219529_edo-polytehneio-la-hongk-kongk"/>
        <a href="https://www.efsyn.gr/kosmos/asia/eirinikos/219070_telesigrafo-diadiloton-gia-ekloges-stin-kybernisi-toy-hongk-kongk"/>
        <a href="https://www.efsyn.gr/kosmos/asia/eirinikos/219539_triti-mera-astynomikis-poliorkias-sto-polytehneio-toy-hongk-kongk"/>
        <a href="https://www.efsyn.gr/kosmos/asia/eirinikos/219440_agria-katastoli-kai-syllipseis-sto-polytehneio-toy-hongk-kongk"/>
        <a href="https://www.efsyn.gr/kosmos/asia/eirinikos/219369_ekatontades-egklobismenoi-diadilotes-sto-polytehneio-toy-hongk-kongk"/>
        <a href="https://www.efsyn.gr/kosmos/asia/eirinikos/218912_dekades-traymaties-kai-pali-stis-diadiloseis-toy-hongk-kongk"/>
      </related>
    </article>
  </body>
</html>