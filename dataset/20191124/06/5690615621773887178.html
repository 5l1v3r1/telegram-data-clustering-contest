<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837487-derzhdep-polipshennya-vidnosin-z-kremlem-zalezhit-vid-prikhilnosti-rosiyi-minskim-ugodam"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T06:53:00+00:00"/>
    <meta property="og:title" content="Держдеп: поліпшення відносин з Кремлем залежить від прихильності Росії мінським угодам"/>
    <meta property="og:description" content="КИЇВ. 24 листопада. УНН. У Вашингтоні заявили, що поліпшення відносин між Білим домом і Кремлем залежить від прихильності Москви мінським угодам щодо …"/>
  </head>
  <body>
    <article>
      <h1>Держдеп: поліпшення відносин з Кремлем залежить від прихильності Росії мінським угодам</h1>
      <address><time datetime="2019-11-24T06:53:00+00:00">24 Nov 2019, 06:53</time> by <a rel="author">Денис Масліков</a></address>
      <p><b>КИЇВ. 24 листопада. УНН.</b> У Вашингтоні заявили, що поліпшення відносин між Білим домом і Кремлем залежить від прихильності Москви мінським угодам щодо врегулювання військового конфлікту на сході України, а також від відмови Росії від спроб підірвати "демократичні процеси" США. Про це повідомляє <b>УНН</b> з посиланням на пресслужбу Держдепартаменту США.</p>
      <p>Заступник держсекретаря США і ймовірний новий посол США в Росії Джон Салліван заявив про це в ході зустрічі з міністром закордонних справ РФ Сергієм Лавровим. Політики зустрілися в суботу, 23 листопада, в японській Нагої в рамках зустрічі міністрів закордонних справ країн "великої двадцятки".</p>
      <p>Крім цього Салліван і Лавров обговорили "широке коло регіональних і двосторонніх питань", включаючи такі проблеми міжнародної безпеки, як обстановка в Північній Кореї і Сирії, а також співробітництво в боротьбі з тероризмом і стратегічна безпека, повідомила пресслужба Держдепартаменту.</p>
      <p>Джон Салліван отримав схвалення комітету Конгресу США на посаду посла в Росії.</p>
      <p>Нагадаємо, якщо мінські угоди щодо Донбасу не спрацюють, і це призведе до затягування процесу - буде ухвалено рішення <a href="https://www.unn.com.ua/uk/news/1835773-pristayko-rozpoviv-v-yakomu-vipadku-ukrayina-mozhe-viyti-z-minskogo-protsesu">щодо виходу України з мінського процесу</a>. Про це міністр закордонних справ України Вадим Пристайко заявив в інтерв'ю ВВС.</p>
    </article>
  </body>
</html>