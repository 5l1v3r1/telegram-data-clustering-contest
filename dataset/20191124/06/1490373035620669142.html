<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/papez-frantisek-japonsko-jaderne-zbrane_1911240659_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T06:59:00+00:00"/>
    <meta property="og:title" content="‚Mír nelze nastolit strachem ze vzájemného zničení.‘ Papež vyzval v Japonsku svět k jadernému odzbrojení"/>
    <meta property="og:description" content="Vlastnictví jaderných zbraní je podle papeže neospravedlnitelné, šíří strach, nedůvěru a nepřátelství. Proslov ve městě Nagasaki přednesl na místě dopadu atomové bomby."/>
  </head>
  <body>
    <article>
      <h1>‚Mír nelze nastolit strachem ze vzájemného zničení.‘ Papež vyzval v Japonsku svět k jadernému odzbrojení</h1>
      <address><time datetime="2019-11-24T06:59:00+00:00">24 Nov 2019, 06:59</time> by <a rel="author">Dominik Tesár, ČTK</a></address>
      <p>
        <b>Papež František vyzval při návštěvě Japonska ke světovému jadernému odzbrojení. Vlastnictví jaderných zbraní je podle něj neospravedlnitelné, šíří strach, nedůvěru a nepřátelství. Proslov ve městě Nagasaki přednesl na místě dopadu atomové bomby, která donutila v srpnu 1945 Japonsko ke kapitulaci a která zabila tisíce lidí. Po mši na basebalovém stadionu papež dorazí i do Hirošimy, kde jaderná bomba zabíjela už tři dny před Nagasaki.</b>
      </p>
      <p>Papež v neděli odmítl logiku používání jaderných zbraní jako odstrašujícího prostředku, který pomáhá zajistit mít. Podle něj disponování jadernými zbraněmi navozuje pouze „falešný pocit bezpečí“.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/historie/po-72-letech-nasli-vedci-vrak-americkeho-krizniku-ktery-prevazel-atomovou-bombu_1708201305_pj"/>
      </related>
      <p>„Vlastnictví atomových a jiných zbraní hromadného ničení není odpovědí (na touhu po míru),“ prohlásil papež v projevu, který přednesl v Nagasaki na místě, kam 9. srpna 1945 dopadla jaderná bomba.</p>
      <p>„Mezinárodní mír a stabilitu nelze nastolit s pomocí strachu ze vzájemného zničení a s pomocí hrozby naprosté zkázy,“ konstatoval dále papež. Tento strach podle něj poškozuje vzájemné vztahy a brání dialogu.</p>
      <p>Papež rovněž podotkl, že obrovské množství peněz „vyplýtvané na závody ve zbrojení je do nebe volající urážkou ve světě, kde miliony dětí a rodin žijí v nelidských podmínkách“. Podle něj by se tyto prostředky měly využít na odstranění chudoby a ochranu životního prostředí.</p>
      <h3>Fotografie chlapce</h3>
      <p>František se na památném místě pomodlil v hustém dešti a silném větru a zapálil svíčku za oběti jaderné katastrofy. Věřící Japonci v pláštěnkách pak poslouchali papežův projev, ve kterém označil držení jaderných zbraní za neospravedlnitelné.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/svatoreceni-anezky-ceske-vatikan-audience-papez-frantisek_1911131303_elev"/>
      </related>
      <p>Vedle sebe měl papež umístěnou symbolickou fotografii z roku 1945 z Nagasaki, na které je zachycen chlapec, jak nese na zádech svého mrtvého mladšího bratra. Snímek ukázal novinářům již v loňském roce na návštěvě v Chile, kde vyjádřil obavy, že svět stojí na pokraji jaderné války. V neděli se papež setkal se synem amerického vojenského fotografa, který je autorem snímku.</p>
      <p>Druhým věncem papež uctil křesťanské misionáře a mučedníky i takzvané skryté křesťany, kteří v Japonsku šířili a tajně uchovávali katolickou víru během staletí pronásledování až do zrušení zákazu vyznávání křesťanství v roce 1873.</p>
      <p>Ve 127milionovém Japonsku se ke katolicismu hlásí pouze 536 000 věřících; hlavními náboženstvími v zemi jsou buddhismus a šintoismus. Centrem katolické víry je právě Nagasaki. Papež v neděli znovu připomněl, že v mládí se do Japonska chtěl sám vydat jako misionář, zabránily mu v tom ale zdravotní problémy.</p>
      <p>Nagasaki a Hirošima jsou jediná dvě světová města, která se stala terčem jaderného útoku, když na ně Spojené státy svrhly na konci druhé světové války atomové bomby. Zahynulo tehdy přes 200 000 lidí. Japonsko po útocích kapitulovalo, a ukončilo tím druhou světovou válku.</p>
      <related>
        <h4>Související články</h4>
        <a href="https://www.irozhlas.cz/zpravy-svet/start-rusko-usa-jaderne-zbrane-neprodlouzi_1911151337_tzr"/>
        <a href="https://www.irozhlas.cz/zpravy-svet/new-york-osn-summit-klima-projev-narodni-staty-narodni-staty-globaliste_1909241740_cha"/>
        <a href="https://www.irozhlas.cz/zpravy-svet/izrael-iran-jaderne-zbrane_1909092312_jak"/>
      </related>
    </article>
  </body>
</html>