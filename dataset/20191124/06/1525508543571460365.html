<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779091/%D8%A7%D8%AD%D8%AA%D9%85%D8%A7%D9%84-%D8%AA%D8%B9%D8%B7%DB%8C%D9%84%DB%8C-%D9%85%D8%AF%D8%A7%D8%B1%D8%B3-%D8%A7%D8%B5%D9%81%D9%87%D8%A7%D9%86-%D8%A8%D8%A7-%D8%AA%D8%B4%D8%AF%DB%8C%D8%AF-%D8%BA%D9%84%D8%B8%D8%AA-%D8%A2%D9%84%D8%A7%DB%8C%D9%86%D8%AF%D9%87-%D9%87%D8%A7-%D8%AF%D8%B1-%D9%87%D9%81%D8%AA%D9%87-%D8%AC%D8%A7%D8%B1%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T06:59:29+00:00"/>
    <meta property="og:title" content="مدیرکل مدیریت بحران استانداری اصفهان مطرح کرد: احتمال تعطیلی مدارس اصفهان با تشدید غلظت آلاینده‌ها در هفته جاری"/>
    <meta property="og:description" content="اصفهان-مدیرکل مدیریت بحران استانداری اصفهان با تاکید بر ابلاغ آیین نامه اضطرار آلودگی هوای اصفهان به سازمانها گفت: احتمال تعطیلی مدارس با تشدید غلظت آلاینده‌های جوی در طول هفته وجود دارد."/>
  </head>
  <body>
    <article>
      <h1>مدیرکل مدیریت بحران استانداری اصفهان مطرح کرد: احتمال تعطیلی مدارس اصفهان با تشدید غلظت آلاینده‌ها در هفته جاری</h1>
      <address>
        <time datetime="2019-11-24T06:59:29+00:00">24 Nov 2019, 06:59</time>
      </address>
      <p>منصور شیشه فروش در گفت و گو با <a href="https://www.mehrnews.com/">خبرنگار مهر</a> با اشاره به اعلام پایداری جوی در طول یک هفته اخیر توسط اداره کل هواشناسی استان اصفهان اظهار داشت: با استقرار جبهه هوای سرد و کاهش دما در کلانشهر اصفهان و شهرک های صنعتی با افزایش غلظت آلاینده ها مواجه خواهیم بود که در روز های چهارشنبه و پنج شنبه تشدید می یابد.</p>
      <p>وی با بیان اینکه روز گذشته شاخص کیفی هوا برای گروه های حساس ناسالم و در وضعیت هشدار اعلام شد ادامه داد: با تشکیل جلسه کمیته اضطرار هوا اعلام شد که تا آخر هفته با پایداری جو، غلظت آلاینده ها به ویژه در بامداد امروز افزایش خواهد یافت و لازم است تا  اقدام های لازم برای کنترل آن در سطح استان اصفهان انجام شود.</p>
      <p>
        <b>فعالیت ۲۰ ایستگاه سنجش آلاینده ها و اعلام آن به شهروندان</b>
      </p>
      <p>مدیرکل مدیریت بحران استانداری اصفهان با اعلام اینکه ۲۰ ایستگاه سنجش آلاینده ها توسط محیط زیست فعال است و به اطلاع شهروندان رسیده می شود تصریح کرد: میانگین آلاینده ها در روزهای آینده هم در وضعیت هشدار برای گروه های حساس خواهد بود بنابراین ورزش دانش آموزان تا آخر هفته در فضای باز انجام نخواهد شد.</p>
      <p>
        <b>تعطیلی ۲۵۰ کوره آجرپزی تا آخر هفته</b>
      </p>
      <p>وی افزود: ۲۵۰ کوره آجرپزی در سطح استان اصفهان به ویژه در مناطق شرق استان اصفهان و برخوار با پی گیری سازمان صنعت، معدن و تجارت تا آخراین هفته تعطیل شدند.</p>
      <p>
        <b>تشدید برخورد با خودروهای دودزا و فاقد معاینه فنی</b>
      </p>
      <p>شیشه فروش با بیان اینکه اداره کل محیط زیست بر مصوبات جلسه کمیته اضطرار که با حضور آموزش و پرورش، شهرداری، هواشناسی، سازمان صمت، ورزش و جوانان، محیط زیست، پلیس راهور و پلیس راهنمایی و رانندگی تشکیل شد، نظارت دارد ادامه داد: پلیس راهنمایی و رانندگی خودروهای دودزا و فاقد معاینه فنی را متوقف خواهد کرد و نظارت خود را در محدوده ترافیکی افزایش خواهد داد.</p>
      <p>
        <b>ممانعت از برگ سوزی در محدوده ناژوان </b>
      </p>
      <p>وی با عنوان اینکه به شهرداری توصیه شد تا از برگ سوزی در محدوده ناژوان ممانعت به عمل آید گفت: هر پدیده ای که منجر به آلودگی هوا می شود تحت کنترل است.</p>
      <p>مدیرکل مدیریت بحران استانداری با اعلام اینکه قرار شد سازمان ورزش و جوانان و شهرداری از انجام ورزش های صبح گاهی در پارک ها و کوه صفه جلوگیری کنند، ابراز داشت: توصیه می شود افراد آسیب پذیر در محیط های بسته به فعالیت فیزیکی بپردازند.</p>
      <p>
        <b>تاکید بر مدیریت مصرف گاز خانگی </b>
      </p>
      <p>وی با تاکید بر صرفه جویی بر مصرف گاز خانگی که یکی از عوامل تولیدکننده آلاینده هاست، عنوان کرد: شهروندان می توانند با مدیریت در مصرف گاز خانگی  در جلوگیری از  انتشار آلاینده ها موثر واقع شوند. </p>
      <p>
        <b>کاهش فعالیت صنایع آلاینده </b>
      </p>
      <p>شیشه فروش با اشاره به اینکه صنایع آلاینده در لیست محیط زیست تا آخر این هفته با کاهش فعالیت مواجه خواهند شد بیان داشت: استمرار تامین سوخت یورو چهار در همه جایگاه های بنزین در اولویت قرار گرفته است. بسته های سلامت و آموزش هم از طریق مراکز بهداشت توزیع خواهد شد.</p>
      <p>
        <b>با تشدید غلظت آلاینده ها احتمال تعطیلی مدارس وجود دارد </b>
      </p>
      <p>وی با تاکید بر انجام آیین نامه اضطرار آلودگی هوا توسط سازمانهای ذی ربط گفت: بر اساس شرایط غلظت آلاینده ها و اعلام مرکز بهداشت برای تعطیلی مدارس تصمیم گیری خواهد شد. </p>
    </article>
  </body>
</html>