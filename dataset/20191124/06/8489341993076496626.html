<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806952/%D9%86%D8%AE%D8%B3%D8%AA%DB%8C%D9%86-%D8%AF%D9%88%D8%B1%D9%87-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%B3%D8%A7%D8%B2%DB%8C-%D8%A2%D9%85%D9%88%D8%B2%D8%B4-%D8%B9%D8%A7%D9%84%DB%8C-%D8%AF%D8%B1-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:44:00+00:00"/>
    <meta property="og:title" content="از امروز، ۳ آذر ماه؛ نخستین دوره بین‌المللی سازی آموزش عالی در علوم پزشکی آغاز شد"/>
    <meta property="og:description" content="نخستین دوره عالی بین‌المللی سازی آموزش عالی در علوم پزشکی با همکاری معاونت بین‌الملل و کالج بین‌الملل دانشگاه علوم پزشکی تهران از امروز، سوم آذر آغاز شد."/>
  </head>
  <body>
    <article>
      <h1>از امروز، ۳ آذر ماه؛ نخستین دوره بین‌المللی سازی آموزش عالی در علوم پزشکی آغاز شد</h1>
      <h2>نخستین دوره عالی بین‌المللی سازی آموزش عالی در علوم پزشکی با همکاری معاونت بین‌الملل و کالج بین‌الملل دانشگاه علوم پزشکی تهران از امروز، سوم آذر آغاز شد.</h2>
      <address>
        <time datetime="2019-11-24T06:44:00+00:00">24 Nov 2019, 06:44</time>
      </address>
      <p>به گزارش گروه دانشگاه خبرگزاری دانشجو، سکینه شب‌بیدار، معاون آموزشی کالج بین‌الملل دانشگاه علوم پزشکی تهران در مراسم افتتاحیه این دوره گفت: نخستین دوره عالی بین‌المللی سازی آموزش عالی در علوم پزشکی میزبان بیش از ۴۰ نفر از معاونان، مدیران و رابطان حوزه بین‌الملل دانشگاه است.<br/><br/>وی با اشاره به اینکه دوره مذکور در طول شش ماه برگزار خواهد شد، اظهار کرد: ۲ تا ۳ روز پایانی هر ماه برای برگزاری این دوره در نظر گرفته شده است.</p>
      <p>معاون آموزشی کالج بین‌الملل تصریح کرد: موضوعات مختلف از حوزه‌های آموزش و پژوهش، چون قوانین و مقررات روابط بین‌الملل، اصول تحقیقات بین‌المللی، اصول آموزش بین‌المللی، بازاریابی بین‌المللی، اصول مذاکره و مکاتبات بین‌المللی، تشریفات کاربردی بین‌المللی و گردشگری سلامت در دوره بین‌المللی سازی آموزش عالی به بحث گذاشته خواهد شد.<br/><br/>شب‌بیدار از ثبت‌نام تعداد قابل‌توجهی از متقاضیان برای شرکت در این دوره خبر داد و بیان کرد: بر همین اساس متقاضیان را به دو گروه تقسیم کردیم و دوره نخست از امروز و دومین دوره از نیمه دی ماه ۹۸ آغاز می‌شود.<br/><br/>وی افزود: همچنین درصدد برگزاری دوره بین‌المللی‌ سازی آموزش‌‎عالی درعلوم پزشکی برای گروه‌های هدف از دانشگاه‌های سراسر کشور طی سال آینده هستیم.</p>
      <p>معاون آموزشی کالج بین‌الملل با بیان اینکه سرفصل‌های آموزشی این دوره توسط صاحب‌نظران و افراد خبره حوزه بین‌المللی سازی انتخاب شده، تاکید کرد: این در حالی است که مدرسان نیز براساس مباحث مورد نظر از دانشگاه علوم پزشکی تهران، دانشگاه علامه طباطبایی و وزارت امور خارجه دعوت شده‌اند.<br/><br/>وی در پایان به اعلام فراخوان برگزاری دوره از حدود دو ماه پیش اشاره کرد و یادآور شد: طی مکاتبات با معاونان بین‌الملل دانشکده‌ها، روسای بیمارستان‌ها و مراکز تحقیقاتی از آن‌ها خواسته شد علاقه‌مندان برای حضور در دوره بین‌المللی سازی آموزش عالی در علوم پزشکی با تأکید بر افراد فعال در حوزه بین‌الملل را به کالج بین‌الملل دانشگاه معرفی کنند.<br/><br/>در ادامه رامین کردی، معاون بین‌الملل دانشگاه علوم پزشکی تهران، در سخنانی هدف از برپایی این دوره را نه تنها ارائه موضوعات مرتبط با حوزه بین‌الملل و بحث و بررسی پیرامون آن‌ها، بلکه ایجاد فرصتی برای تبادل تجربیات مرتبط با بین‌المللی سازی آموزش عالی دانست.<br/><br/>وی با تأکید بر اینکه دانشگاه علوم پزشکی تهران در حیطه‌های مختلف در کشور و حتی منطقه سرآمد است؛ بیان کرد: خوشبختانه این مجموعه طی سال‌ها گذشته پیشرفت‌های فراوانی در حوزه‌های آموزشی، پژوهشی و درمانی داشته که سبب شده کشور‌های همسایه با تکیه بر قرابت فرهنگی، تاریخی و دینی، تمایل زیادی برای همکاری‌های مشترک داشته باشند.</p>
      <p>کردی تصریح کرد: دانشگاه علوم پزشکی کشور در سال‌های اخیر برنامه‌ها و اقدامات بسیاری نیز در زمینه بین‌المللی سازی انجام داده و هم‌اکنون فاصله معناداری با دیگر دانشگاه‌های علوم پزشکی کشور دارد. <br/><br/>معاون بین‌الملل دانشگاه علوم پزشکی تهران افزود: این در حالی است که با وجود این اقدامات و فعالیت‌های که در دانشکده‌ها و مراکز تحقیقات انجام می‌شود، تجارب بین‌المللی به نسبت سایر حوزه‌ها کمتر است و با دانشگاه‌های برتر جهان اختلافاتی وجود دارد.<br/><br/>وی با اشاره به قدمت شکل‌گیری شبکه‌های آموزش و پژوهش در دانشگاه و لزوم راه‌اندازی شبکه بین‌الملل به منظور پیشبرد اهداف بین‌المللی سازی، اظهار کرد: در همین راستا پس از تعیین معاونان بین‌الملل در ۱۱ دانشکده زیرمجموعه، طی دو سال گذشته نسبت به انتخاب معاونان و رابطان بین‌الملل در گروه‌های آموزشی، بیمارستان‌ها، مراکز تحقیقاتی اقدام شده است.<br/><br/>کردی با بیان اینکه ارائه آموزش‌های مدون به اعضای شبکه بین‌الملل اندیشه برگزاری دوره عالی بین‌المللی سازی آموزش عالی در علوم پزشکی را به وجود آورد؛ افزود: امیدوارم شرکت اساتید در این دوره به حرکت بدنه دانشگاه به سمت بین‌المللی شدن و توسعه تفکر بین‌المللی سازی کمک کند.<br/><br/>معاون بین‌الملل دانشگاه علوم پزشکی تهران در ادامه به تشریح مونوگرافی فعالیت‌های بین‌الملل دانشگاه علوم پزشکی تهران پرداخت و گفت: ورود بعد بین‌الملل در آموزش، پژوهش و خدمات با هدف ارتقاء آن‌ها، شناسایی فرهنگ ایرانی و اسلامی، تبیین مرجعیت علمی دانشگاه و حرکت در جهت اقتصاد مقاومتی سرلوحه برنامه‌های این حوزه قرار گرفته است.<br/><br/>وی با تأکید بر اینکه مهم‌ترین هدف اعضای شبکه بین‌الملل دانشگاه باید پیشرفت سه حوزه آموزش، پژوهش و خدمات از طریق بین‌المللی سازی باشد؛ بیان کرد: معاونت بین‌الملل به عنوان حامی این عرصه در سطح دانشگاه تمامی ظرفیت‌های خود برای حمایت از اساتید دانشگاه و تسهیل مسیر پیش رو به کار خواهد گرفت.<br/><br/>گفتنی است، طبق برنامه‌ریزی‌های انجام شده نخستین دوره عالی بین‌المللی سازی آموزش عالی در علوم پزشکی روز جمعه ۹ خرداد ۹۹ به کار خود پایان می‌دهد.</p>
    </article>
  </body>
</html>