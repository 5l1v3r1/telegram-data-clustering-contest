<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243783/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T06:08:55+00:00"/>
    <meta property="og:title" content="ยกเลิกทุกนัด ! ‘อนุทิน’ นำทีมแพทย์บินด่วน ‘ร้อยเอ็ด’ สานภารกิจหัวใจติดปีก"/>
    <meta property="og:description" content="ยกเลิกทุกนัดหมาย ! “อนุทิน” นำทีมแพทย์บินด่วน “ร้อยเอ็ด” ทำภารกิจหัวใจติดปีก ด้าน สธ.หนุนเต็มที่ เชิญประชาชนบริจาคอวัยวะ"/>
  </head>
  <body>
    <article>
      <h1>ยกเลิกทุกนัด ! ‘อนุทิน’ นำทีมแพทย์บินด่วน ‘ร้อยเอ็ด’ สานภารกิจหัวใจติดปีก</h1>
      <address><time datetime="2019-11-24T06:08:55+00:00">24 Nov 2019, 06:08</time> by <a rel="author" href="https://www.thebangkokinsight.com/author/saranya14/" target="_blank">The Bangkok Insight Editorial Team</a></address>
      <p>
        <b>ยกเลิกทุกนัดหมาย ! “อนุทิน” นำทีมแพทย์บินด่วน “ร้อยเอ็ด” ทำภารกิจหัวใจติดปีก ด้าน สธ.หนุนเต็มที่ เชิญประชาชนบริจาคอวัยวะ</b>
      </p>
      <p>ผู้สื่อข่าวรายงานว่า ช่วงเข้าวันนี้ (23 พ.ย.) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธาณสุข ได้ขับเครื่องบินนำทีมแพทย์จากโรงพยาบาลจุฬาลงกรณ์ ไปยัง จังหวัดร้อยเอ็ด เพื่อปฏิบัติภารกิจรับอวัยวะนำไปส่งแก่ผู้ป่วยที่รอการช่วยเหลือ</p>
      <figure>
        <img src="https://www.thebangkokinsight.com/wp-content/uploads/2019/11/S__10133545-%E0%B8%9B%E0%B8%81.jpg"/>
      </figure>
      <p>โดยเฟซบุ๊ก <b>“อนุทิน ชาญวีรกูล”</b> ปรากฏข้อความว่า <i>“ทีมหัวใจติดปีก</i><i>มาร้อยเอ็ด </i><i>ภารกิจด่วน  </i><i>ยกเลิกทุกนัด</i><br/><i>ขออภัยเจ้าภาพทุกงาน ที่รับเชิญไว้ด้วยนะครับ “</i></p>
      <p>อีกด้านหนึ่ง ที่เฟซบุ๊ก “<b>นายแพทย์รุ่งเรือง กิจผาติ”</b> ของนพ.รุ่งเรือง กิจผาติ โฆษกกระทรวงสาธารณสุข ปรากฏข้อความเขิญชวนให้ประชาชนร่วมบริจาคอวัยวะ พร้อมชื่นชมกิจกรรมของนายอนุทิน ระบุว่า</p>
      <p>
        <i>
          <b>“เช้าวันเสาร์ และเช้าวันอาทิตย์ แม้เป็นวันหยุด คุณอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ขับเครื่องบิน และค่าใช้จ่ายส่วนตัว รับอวัยวะมาช่วยชีวิตผู้ป่วย ด้วยภาระกิจ หัวใจติดปีก มาก่อนเรื่องส่วนตนด้วยการเดินทางพร้อมทีมแพทย์ และยังไปกราบขอบพระคุณญาติๆผู้ป่วยด้วยความอ่อนน้อม….</b>
        </i>
      </p>
      <p>ผู้นำที่ดีของกระทรวงสาธารณสุขที่มีทั้งคุญธรรม ความสามารถ ความยุติธรรม ขอชื่นชมท่านเป็นแบบอย่างการทำงาน  ในการทำเพื่อส่วนรวมมาก่อนส่วนตน  <i>“เป็นแบบอย่างที่ดี ให้เราทุกคนชาวสาธารณสุขได้ศรัทธา ให้นึกถึงประโยชน์ประชาชน ประโยชน์ส่วนรวม มาก่อน เรื่องของตนเอง และผมขอชื่นชมให้กำลังใจพี่น้องชาวสาธารณสุขทุกคนที่เสียสละ”</i></p>
      <figure>
        <img src="https://www.thebangkokinsight.com/wp-content/uploads/2019/11/S__21086231-700x525.jpg"/>
      </figure>
      <p>
        <b>สำหรับตัวหมอเองก็บริจาคทั้งอวัยวะและดวงตา ร่วมถึงมอบร่างที่เหลือให้ศึกษาเป็นอาจารย์ใหญ่ ไม่ต้องกลัวความเชื่อผิดๆ ว่า “ถ้าตายไปอวัยวะไม่ครบ” จะพิการชาติหน้าได้ หรือเกิดเรื่องไม่ดี ขอรับรองว่าไม่จริง มีแต่ได้บุญมากๆ ด้วยผู้ป่วยหัวใจเทวดาครับ</b>
      </p>
      <p>ทั้งนี้กระทรวงสาธารณสุข เชิญชวนประชาชนร่วมสร้างกุศลบริจาคอวัยวะ ให้ชีวิตใหม่เพื่อนมนุษย์ ลดความพิการแก่ผู้ป่วยที่รอรับการปลูกถ่ายอวัยวะโดยผู้บริจาค 1 คนจะช่วยผู้ป่วยได้ถึง 8 คน</p>
      <figure>
        <img src="https://www.thebangkokinsight.com/wp-content/uploads/2019/11/S__21086234-700x525.jpg"/>
      </figure>
      <p>ที่ผ่านมากระทรวงสาธารณสุขร่วมกับสภากาชาดไทย จัดทำ <b>“โครงการบริจาคอวัยวะเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว”</b> เนื่องในโอกาสฉลองพระราชพิธีบรมราชาภิเษก พุทธศักราช 2562 รณรงค์ให้ประชาชนร่วมแสดงความจำนงบริจาคอวัยวะและดวงตา จึงเชิญชวนพี่น้องประชาชนร่วมบริจาค เป็นการสร้างบุญครั้งย่ิงใหญ่มากในวาระสุดท้ายของชีวิต</p>
      <p>นพ.รุ่งเรือง กล่าวว่า นายอนุทิน ให้ความสำคัญในการดำเนินงานระบบบริจาค และปลูกถ่ายอวัยวะให้มีความเข้มแข็งพัฒนาระบบบริการสุขภาพ(Service Plan) สาขาการรับบริจาคและปลูกถ่ายอวัยวะ ร่วมมือกับสภากาชาดไทย</p>
      <p>จัดตั้งศูนย์รับบริจาคอวัยวะในโรงพยาบาลศูนย์ โรงพยาบาลทั่วไปทั่วประเทศ และพัฒนาทีมจัดเก็บอวัยวะในทุกเขตสุขภาพ เพื่อให้ประชาชนที่อยู่ในต่างจังหวัด มีโอกาสเข้าถึงบริการปลูกถ่ายอวัยวะที่มีประสิทธิภาพ รวดเร็ว โดยเฉพาะการปลูกถ่ายไต และดวงตา ซึ่งจะช่วยให้ผู้ป่วยสามารถกลับมาใช้ชีวิตได้ตามปกติ และมีคุณภาพชีวิตที่ดีขึ้น</p>
      <figure>
        <img src="https://www.thebangkokinsight.com/wp-content/uploads/2019/11/S__21094403-700x525.jpg"/>
      </figure>
      <p>
        <b>โดยปัจจุบันมีผู้ป่วยที่ลงทะเบียนรอรับการบริจาคอวัยวะจำนวน 6,311 ราย แต่ได้รับการปลูกถ่ายอวัยวะจากผู้บริจาคเพียง 9.1 % เท่านั้น ทั้งนี้ผู้รอรับอวัยวะ 10 คน มีโอกาสได้อวัยวะ 1 คน เท่านั้น ผู้รอรับดวงตา 13,510 ราย ปัจจุบันสามารถปลูกถ่ายอวัยวะได้เพียงปีละ 500 – 700 ราย และปลูกถ่ายกระจกตา ได้ปีละ 700 – 800 ราย</b>
      </p>
      <p>ทั้งนี้ผู้มีจิตศรัทธาต้องการบริจาคอวัยวะและดวงตา ติดต่อได้ที่ศูนย์รับบริจาคอวัยวะ สภากาชาดไทย โทร. 02 256 4045, 02 256 4046 ในวันและเวลาราชการ และศูนย์ดวงตา สภากาชาดไทย โทร. 02 256 4039, 02 256 4040 ในวัน และเวลาราชการและโรงพยาบาลทุกแห่งของประทรวงสาธารณสุข</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243783%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243755/"/>
        <a href="https://www.thebangkokinsight.com/243745/"/>
        <a href="https://www.thebangkokinsight.com/243731/"/>
        <a href="https://www.thebangkokinsight.com/243633/"/>
      </related>
    </article>
  </body>
</html>