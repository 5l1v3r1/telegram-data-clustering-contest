<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/far-darlig-samvittighet-nar-jeg-tenker-pa-mamma/71849720"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T06:02:03+00:00"/>
    <meta property="og:title" content="- Får dårlig samvittighet når jeg tenker på mamma"/>
    <meta property="og:description" content="De norske landslagsstjernene om Dagbladets fluoravsløringer."/>
  </head>
  <body>
    <article>
      <h1>- Får dårlig samvittighet når jeg tenker på mamma</h1>
      <h2>De norske landslagsstjernene om Dagbladets fluoravsløringer.</h2>
      <address><time datetime="2019-11-24T06:02:03+00:00">24 Nov 2019, 06:02</time> by <a rel="author">John Rasmussen</a></address>
      <p>BEITOSTØLEN (Dagbladet): Dagbladets serie om helseskadene etter skismøring har satt en støkk i flere av de norske landslagsløperne i langrenn.</p>
      <p>
        <b>Dagbladet har dokumentert at selv ivrige amatørsmørere har svært forhøyede nivåer av fluor i blodet etter år med smøring av ski. Det får mange av dagens utøvere til å tenke på sine egne foreldre.</b>
      </p>
      <p>- Det er skremmende. Det er ikke før de siste åra at man har tenkt over at fluor er farlig. Det er ekkelt å tenke på at foreldrene til alle oss som er her, sikkert har stått nede i kjelleren og pusta inn den driten. Det er ikke noe man ønsker, så det er best å bare bli kvitt det, så får man heller konkurrere uten. Det er greit om det går et halvminutt saktere om man redder noen liv, sier Lotta Udnes Weng til Dagbladet.</p>
      <h3>Tenker på mamma</h3>
      <p>Tvillingsøster Tiril Udnes Weng lar tankene gå til moren, som har smurt skiene til døtrene helt fram til landslagsapparatet overtok den jobben.</p>
      <p>
        <b>- At folk har ofra helsa si er jo fælt å tenke på. Jeg har lest historiene og jeg får litt dårlig samvittighet når jeg tenker på at mamma har stått i smørebua for oss også, sier Tiril, og understreker at moren har vært flink til å bruke maske de siste åra.</b>
      </p>
      <p>- Så lenge man har vært klar over at det har vært farlig, og brukt maske og ventilasjon, så er det så vidt jeg har skjønt ikke så farlig, sier hun</p>
      <p>Men hun vet at ikke alle smørere har det sånn.</p>
      <p>For, som Dagbladet har avdekket, heller ikke i verdenscupen har alle land tilgang på gode nok fasiliteter til smørerne sine.</p>
      <p>
        <b>- Det er fælt at folk skal risikere livet sitt for dette. Da er det mye bedre at det blir et fluorforbud, sier Tiril.</b>
      </p>
      <h3>Ofrer gliden</h3>
      <p>Therese Johaug er enig med søstrene Udnes Weng i det. Verdens beste skiløper ofrer mer enn gjerne gliden for at smørerne skal beholde helsa.</p>
      <p>- Det handler bare om at alle stiller med like vilkår. Det må være en felles ramme, alle eller ingen, sier Johaug til Dagbladet, og understreker at hun er veldig glad for at de norske landslagssmørerne har fått gode arbeidsforhold etter innføringen av smørebussen sent i 2009.</p>
      <p>
        <b>Martin Johnsrud Sundby har, i likhet med Johaug, vært på landslaget siden før smørebussen kom. At enkelte landslagssmørere også fra hans tid på laget har pådratt seg helseskader, gjør ham betenkt.</b>
      </p>
      <p>- Ja, hva slags tanker skal man gjøre seg om det? Jeg vil vel først og fremst tenke at vi på sett og vis alltid har visst dette. Fatter’n har uendelige timer i smørebua, og det hendte jo han kom inn og var både svimmel og uggen, sier Sundby.</p>
      <p>- I seg selv er det ganske lett å forstå at dette ikke er sunt å stå i. Helserisikoen har man nok kanskje ikke vært tydelig nok på i yrkessammenheng. Det komplekse her er jo at hva gjør vi? Jo, vi gjør noe så fantastisk som å få til en smøretrailer. Det gjør vi! Og hva får man da? Jo, da får man arrogant-stempelet i panna. «Her er Norges Skiforbund, de har råd til den og den smøretraileren, så pampete man har blitt», fortsetter han.</p>
      <p>- Det egentlige svaret er bare helsemessige årsaker, bedre ventilasjon, bedre forhold for smørerne. Det er det man jobber for, og det er veien videre. Å optimalisere forholdene, eller kvitte seg med de farlige stoffene. Men uansett hvordan du vrir og vender på det, den dampen kan ikke være sunn.</p>
      <h3>Burde skjønt alvoret</h3>
      <p>Emil Iversen uttrykker også bekymring på vegne av sin far, damelandslagstrener Ole Morten Iversen. Han syns det er bra at det nå er et ordentlig fokus på skadevirkningene av skismøring.</p>
      <p>
        <b>- Jeg har visst om det en stund, og pappa har hatt på maske en stund, men jeg vet ikke hvordan det var da jeg var liten. I framtida håper jeg folk tar det på alvor og investerer i en maske eller litt ventilasjon eller hva det måtte være, for det er en veldig god investering, sier han.</b>
      </p>
      <p>- Jeg er jo selv en av dem som har hatt tre gutter som har gått på ski, og jeg har stått i smørebua for kretslag og team, så sånn i ettertid så ser jeg at jeg nok burde fulgt de rådene jeg fikk litt bedre. Det er vel der vi er, mange av oss som har vært hobbysmørere, vi burde skjønt alvoret litt bedre enn det vi har gjort. Det er veldig bra at det blir fokus på det, sier Ole Morten selv.</p>
    </article>
  </body>
</html>