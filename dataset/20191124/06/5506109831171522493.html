<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145569/9-%D9%85%D8%AA%D9%87%D9%85-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B4%D8%A8%DA%A9%D9%87-%D9%BE%D9%88%D9%84%D8%B4%D9%88%DB%8C%DB%8C-%DA%A9%D8%B4%D9%88%D8%B1-%D8%AF%D8%B1-%DA%AF%D9%84%D8%B3%D8%AA%D8%A7%D9%86-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF-%DA%A9%D8%B4%D9%81-1000%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%A7%D9%85%D9%84%D8%A7%DA%A9-%D9%88-20%DA%A9%DB%8C%D9%84%D9%88-%D8%B4%D9%85%D8%B4-%D8%B7%D9%84%D8%A7"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T06:50:54+00:00"/>
    <meta property="og:title" content="۹ متهم بزرگترین شبکه پولشویی کشور در گلستان دستگیر شدند/ کشف ۱۰۰۰میلیارد تومان املاک و ۲۰کیلو شمش طلا"/>
    <meta property="og:description" content="به گزارش خبرگزاری تسنیم از گرگان، هادی هاشمیان صبح امروز در جمع خبرنگاران با اشاره به شناسایی و انهدام بزرگترین باند و شبکه پولشویی کشور در استان گلستان اظهار داشت: در مدت 6 سال فعالیت این شبکه پولشویی، تراکنش مالی این باند حدود 30 هزار میلیارد تومان بوده است."/>
  </head>
  <body>
    <article>
      <h1>۹ متهم بزرگترین شبکه پولشویی کشور در گلستان دستگیر شدند/ کشف ۱۰۰۰میلیارد تومان املاک و ۲۰کیلو شمش طلا</h1>
      <h2>گروه استان‌ها ــ رئیس‌کل دادگستری گلستان با اشاره به دستگیری ۹ متهم اصلی بزرگترین شبکه پولشویی کشور در استان گفت: یک‌هزار میلیارد تومان املاک، ۴۰ شرکت، ۱۰۰ خودرو و ۲۰ کیلوگرم شمش طلا از کلاهبرداران شناسایی و کشف شده است.</h2>
      <address>
        <time datetime="2019-11-24T06:50:54+00:00">24 Nov 2019, 06:50</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/03/1398090310470541718951764.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>گرگان</b>، هادی هاشمیان صبح امروز در جمع خبرنگاران با اشاره به شناسایی و انهدام بزرگترین باند و شبکه پولشویی کشور در استان گلستان اظهار داشت: در مدت 6 سال فعالیت این شبکه پولشویی، تراکنش مالی این باند حدود 30 هزار میلیارد تومان بوده است.</p>
      <p>وی افزود: این باند 3 سرشبکه اصلی و 6 همدست اصلی داشتند که همه این افراد دستگیر شدند، علاوه بر این بررسی‌ها نشان می‌دهد 300 نفر عضو فعال این باند در سه استان گلستان، تهران و سمنان بودند.</p>
      <p>رئیس‌کل دادگستری استان ادامه داد: معاملات املاک، مستغلات، سهام‌های بورسی و غیربورسی، شمش، ارز، سکه، خروج پول از کشور و سرمایه‌گذاری در کشورهای همسایه از اقدامات این باند بوده است.</p>
      <p>
        <a href="https://tasnimnews.com/2139326">اتهامات 7 تن از متهمان پولشویی و قاچاق ارز در خراسان رضوی بررسی می‌شود</a>
        <a href="https://tasnimnews.com/2132980">ظریف در مجلس: دامن نظام از پولشویی پاک است</a>
        <a href="https://tasnimnews.com/2129875">اعتبار معاملات قولنامه‌ای، سدی در برابر مبارزه با پولشویی</a>
      </p>
      <p>وی گفت: ارزیابی اولیه‌ املاک متهمان تاکنون یک‌هزار میلیارد تومان برآورد شده و همچنین 40 شرکت خدماتی، تولیدی و تجاری نیز از متهمان شناسایی شده است.</p>
      <p>هاشمیان ادامه داد: بیش از 100 خودروی سبک و سنگین این شبکه پولشویی و ده‌ها کیلوگرم شمش طلا که تاکنون 20 کیلوگرم شناسایی و کشف شده است، از دیگر موارد این پرونده است.</p>
      <p>وی گفت: کلاهبرداران با افتتاح صدها حساب بانکی به نام‌های واهی، سودهای کلان به جیب زده‌اند، علاوه بر این، متهمان برای پولشویی و فرار مالیاتی هیچ‌گونه اموالی به نام خود نداشتند و همه املاک و اموال به نام افراد دیگر است اما با وکالت‌نامه‌ها و اقرارنامه‌هایی که از این افراد می‌گرفتند، در عمل همه سودها به جیب آنان می‌رفت.</p>
      <p>رئیس‌کل دادگستری استان خاطرنشان کرد: بررسی‌های بیشتر درباره این پرونده و شناسایی اموال متهمان همچنان ادامه دارد.</p>
      <p>انتهای پیام/582/ت+</p>
    </article>
  </body>
</html>