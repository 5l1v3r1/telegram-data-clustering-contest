<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-papa-a-vilag-bekeje-nem-alapulhat-felelmen-es-bizalmatlansagon.html"/>
    <meta property="og:site_name" content="Origo"/>
    <meta property="article:published_time" content="2019-11-24T06:50:00+00:00"/>
    <meta property="og:title" content="Ferenc pápa: A világ békéje nem alapulhat félelmen és bizalmatlanságon"/>
    <meta property="og:description" content="Az egyházfő a fegyverkezés miatt aggódik."/>
  </head>
  <body>
    <article>
      <h1>Ferenc pápa: A világ békéje nem alapulhat félelmen és bizalmatlanságon</h1>
      <address><time datetime="2019-11-24T06:50:00+00:00">24 Nov 2019, 06:50</time> by <a rel="author">MTI</a></address>
      <p>
        <b>A világ békéjét és stabilitását nem lehet félelemre és bizalmatlanságra alapozni, a tömegpusztító fegyverek birtoklása hamis biztonságot jelent - ezt a gondolatot fejtette ki Ferenc pápa Nagaszakiban vasárnap.</b>
      </p>
      <p>Az 1945-ben végrehajtott atomtámadás áldozatainak emléket állító parkban a katolikus egyházfő több ezer ember előtt adott hangot a mai világot továbbra is veszélyeztető fegyverkezés miatti aggodalmának.</p>
      <figure>
        <img src="https://cdn.nwmgroups.hu/s/img/i/1911/20191124religion-horizontal.jpg?w=644&amp;h=429"/>
        <figcaption>Ferenc pápa Nagaszakiban<cite>Forrás: AFP/Vincenzo Pinto</cite></figcaption>
      </figure>
      <p>Világunkban, amelyben gyermekek és egész családok milliói élnek sanyarú körülmények között, a fegyverek gyártása, korszerűsítése, birtoklása és eladása égbekiáltó merénylet az emberek ellen - jelentette ki a pápa. Felhívta a figyelmet arra a kettősségre, amely szerint a békét és stabilitást félelemre és bizalmatlanságra alapozott hamis biztonság fenntartása révén akarják szavatolni.</p>
      <h3>Folyamatos méreg</h3>
      <p>Fel kell számolni a világunkat uraló bizalmatlanság légkörét, amely egyre inkább szétzilálni látszik a fegyverzetellenőrzés rendszerének mai szerkezetét, s ez folyamatosan mérgezi a népek kapcsolatát - mondta az egyházfő. Úgy vélekedett: az új fegyverek technológiai fejlesztésének körülményei között még súlyosabb következményekkel járhat, hogy egyre kevésbé érvényesül a világban a multilateralizmus, a többpólusú jelleg.</p>
      <p>"Az atomfegyverektől mentes világ igenis lehetséges és szükséges" - mondta Ferenc pápa, figyelmeztetve a politikai vezetőket, hogy ezek a fegyverek nem oltalmaznak meg bennünket a nemzeti és nemzetközi biztonságot fenyegető veszélyektől. "Emiatt kulcsfontosságú megteremteni azokat az eszközöket, amelyek szavatolnák a kölcsönös bizalmat" - tette hozzá.</p>
    </article>
  </body>
</html>