<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806949/%D8%A7%DB%8C%D8%B1%D8%A7%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%88%DB%8C%DA%98%DA%AF%DB%8C%E2%80%8C%D9%87%D8%A7%DB%8C-%D9%86%D8%A7%D9%86%D9%88%D9%85%D9%88%D8%A7%D8%AF-%D8%AE%D8%A7%DA%A9-%D8%B1%D8%B3-%D8%B1%D8%A7-%D9%85%D9%86%D8%AA%D8%B4%D8%B1-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:52:00+00:00"/>
    <meta property="og:title" content="به سرپرستی متخصصان داخلی؛ ایران استاندارد بین‌المللی ویژگی‌های نانومواد خاک رس را منتشر کرد"/>
    <meta property="og:description" content="استاندارد بین‌المللی تدوین شده به سرپرستی ایران در زمینه نانومواد خاک رس با عنوان «فناوری نانو – نانومواد خاک رس – ویژگی‌ها و روش‌های آزمون» پس از ۴ سال منتشر شد."/>
  </head>
  <body>
    <article>
      <h1>به سرپرستی متخصصان داخلی؛ ایران استاندارد بین‌المللی ویژگی‌های نانومواد خاک رس را منتشر کرد</h1>
      <h2>استاندارد بین‌المللی تدوین شده به سرپرستی ایران در زمینه نانومواد خاک رس با عنوان «فناوری نانو – نانومواد خاک رس – ویژگی‌ها و روش‌های آزمون» پس از ۴ سال منتشر شد.</h2>
      <address>
        <time datetime="2019-11-24T06:52:00+00:00">24 Nov 2019, 06:52</time>
      </address>
      <p>به گزارش گروه فناوری خبرگزاری دانشجو، استاندارد بین المللی تدوین شده به سرپرستی ایران در زمینه نانومواد خاک رس (Clay Nanomaterial) با عنوان «فناوری نانو – نانومواد خاک رس – ویژگی‌ها و روش‌های آزمون» پس از ۴ سال تلاش و پیگیری‌های مستمر متخصصان کشورمان منتشر شد.<br/><br/>این استاندارد توسط کمیته فنی استاندارد‌های فناوری نانو و با کمک یک گروه دانشگاهی، در حدود ۴ سال پیش به سازمان بین المللی استاندارد (ایزو) پیشنهاد شد. پس از تایید و تصویب پیشنهاد ایران از سوی کشور‌های عضو کمیته فنی استاندارد فناوری نانو ایزو، مطالعات مختلف و گسترده‌ای انجام شد و جلسات متعدد کارشناسی با متخصصان داخلی و خارجی برگزار گردید. این جلسات به صورت حضوری و هم از طریق وب، با هدف اقناع متخصصان بین المللی به عنوان نمایندگان کشور‌های عضو ایزو تشکیل می‌شد. سرانجام این استاندارد در ماه میلادی جاری منتشر و در سایت رسمی سازمان بین المللی استانداراد (www.iso.org) در معرض استفاده عمومی قرار گرفت.<br/><br/>گزارش‌ها نشان می‌دهد که نانومواد خاک رس از اهمیت ویژه‌ای در صنعت و فناوری امروز جهان برخوردار است. نانومواد خاک رس کاربرد‌های فراوانی در صنایع مختلف پزشکی و دارویی، بسته بندی، رنگ و پوشش، خودرو، لاستیک‌ها و کامپوزیت‌های پلیمری دارد و استفاده از آن در محصولات و مواد باعث بهبود ویژگی‌ها و خواصی از قبیل: استحکام و خواص مکانیکی، پایداری حرارتی، مقاومت شیمیایی و مقاومت در برابر نفوذ گاز‌ها می‌شود. این استاندارد به پارامتر‌های متعدد و کاربردی این دسته از نانومواد و روش اندازه‌گیری آن‌ها می‌پردازد که در دادوستد‌های بین المللی می‌تواند به عنوان استاندارد پایه مورد ارجاع و بهره برداری قرار گیرد.<br/><br/>پیش بینی‌های انجام شده در خصوص بازار نانومواد خاک رس حاکی از رسیدن حجم بازار آن در سال ۲۰۲۳ به حدود ۳٫۵ میلیارد دلار است که این بازار و همچنین بازار صنایع و محصولات استفاده کننده از آن، بدون شک متاثر از استاندارد تدوین شده به سرپرستی ایران خواهد شد.<br/><br/>با انتشار این استاندارد، تعداد استاندارد‌های بین المللی تدوین شده به سرپرستی ایران در حوزه فناوری نانو به عدد ۵ استاندارد رسید. هم اکنون ایران در کنار کشور‌های چین و آلمان با تدوین ۵ استاندارد بین المللی در حوزه فناوری نانو در جایگاه چهارم جهان قرار دارد. در رتبه بندی موجود برای تعداد استاندارد‌های بین المللی تدوین شده در ایزو در حوزه فناوری نانو، آمریکا با ۱۳ استاندارد رتبه نخست را دارد. ژاپن با ۱۲ استاندارد در رتبه دوم و کشور‌های انگلستان و کره جنوبی با ۹ استاندارد به طور مشترک در رتبه سوم قرار دارند.<br/><br/>لازم به ذکر است، کمیته فنی استاندارد‌های فناوری نانو در سال ۱۳۸۵ با هدف به تدوین استاندارد‌های فناوری نانو و کمک به ایجاد زیرساخت‌های لازم برای پیاده سازی استاندارد‌های محصولات نانو، توسط ستاد ویژه توسعه فناوری نانوتشکیل شد.</p>
    </article>
  </body>
</html>