<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/eyrypidis-stylianidis-oi-9-nikes-tis-9is-anatheoritikis-boylis"/>
    <meta property="og:site_name" content="The Pressroom"/>
    <meta property="article:published_time" content="2019-11-24T06:22:28+00:00"/>
    <meta property="og:title" content="Ευρυπίδης Στυλιανίδης: Οι 9 νίκες της 9ης Αναθεωρητικής Βουλής"/>
    <meta property="og:description" content="«Λειτουργήσαμε απολύτως δημοκρατικά και διαλλακτικά και χωρίς συμπλέγματα σε όλα τα κρίσιμα θέματα» δηλώνει, σε συνέντευξή του στο Αθηναϊκό-Μακεδονικό Πρακτορείο Ειδήσεων, ο πρόεδρος της επιτροπής Αναθεώρησης του Συντάγματος, βουλευτής Ροδόπης της ΝΔ, Ευρυπίδης Στυλιανίδης, ενόψει των αυριανών ψηφοφοριών επί των τελικών αναθεωρητέων διατάξεων στη Βουλή. Ο κ. Στυλιανίδης ερωτηθείς για τα σημεία που επιτεύχθηκε συναίνεση με τα κόμματα της αντιπολίτευσης δήλωσε: «Ξεκινήσαμε με 154 διαφωνίες στην προτείνουσα Βουλή. Τις μειώσαμε σε 49 στην αναθεωρητική επιτροπή και καταλήγουμε να συνεννοηθούμε στην 9η αναθεωρητική Βουλή σε 9 σημαντικές αλλαγές»."/>
  </head>
  <body>
    <article>
      <h1>Ευρυπίδης Στυλιανίδης: Οι 9 νίκες της 9ης Αναθεωρητικής Βουλής</h1>
      <address>
        <time datetime="2019-11-24T06:22:28+00:00">24 Nov 2019, 06:22</time>
      </address>
      <p>
        <b>«Λειτουργήσαμε απολύτως δημοκρατικά και διαλλακτικά και χωρίς συμπλέγματα σε όλα τα κρίσιμα θέματα» δηλώνει, σε συνέντευξή του στο Αθηναϊκό-Μακεδονικό Πρακτορείο Ειδήσεων, ο πρόεδρος της επιτροπής <a href="https://www.thepressroom.gr/tags/anatheorisi-syntagmatos">Αναθεώρησης του Συντάγματος</a>, βουλευτής Ροδόπης της ΝΔ, <a href="https://www.thepressroom.gr/tags/eyripidis-stylianidis">Ευρυπίδης Στυλιανίδης</a>, ενόψει των αυριανών ψηφοφοριών επί των τελικών αναθεωρητέων διατάξεων στη Βουλή.</b>
      </p>
      <p>Ο κ. Στυλιανίδης ερωτηθείς για τα σημεία που επιτεύχθηκε συναίνεση με τα κόμματα της αντιπολίτευσης δήλωσε:<i> «Ξεκινήσαμε με 154 διαφωνίες στην προτείνουσα Βουλή. Τις μειώσαμε σε 49 στην αναθεωρητική επιτροπή και καταλήγουμε να συνεννοηθούμε στην 9η αναθεωρητική Βουλή σε 9 σημαντικές αλλαγές».</i></p>
      <p>Ο πρόεδρος της επιτροπής αναθεώρησης του Συντάγματος σημειώνει, στη συνέντευξή του στο ΑΠΕ-ΜΠΕ ότι<b> «η προσέγγιση επιτεύχθηκε διότι η ΝΔ και ο πρωθυπουργός δεν λειτούργησαν ούτε στιγμή δογματικά» </b>και υπογραμμίζει ότι <i>«η λειτουργία της Επιτροπής ήταν συνεχώς ανοιχτή, ενωτική, θεσμική και εν τέλει παραγωγική».</i></p>
      <p>Τέλος, ο Ευρυπίδης Στυλιανίδης, περιγράφοντας την πρόταση της ΝΔ για την <b>εκλογή Προέδρου της Δημοκρατίας</b>, δηλώνει:<i> «Με την πρότασή μας στον πρώτο γύρο επιδιώκεται μεγάλη συναίνεση των πολιτικών κομμάτων πάνω σε μια ισχυρή προσωπικότητα, που θα λάβει 200 και 180 ψήφους. Αν, όμως, αυτό δεν επιτευχθεί δεν διαλύεται η Βουλή αλλά εκλέγεται ο ΠτΔ με απόλυτη ή με σχετική πλειοψηφία από τη Βουλή. Δεν πάμε σε άμεση εκλογή για έναν Πρόεδρο περιορισμένων αρμοδιοτήτων επαναφέροντας ένα προβληματικό δίπολο εκτελεστικής εξουσίας».</i></p>
      <p>Ακολουθεί το πλήρες κείμενο της συνέντευξης του προέδρου της Επιτροπής Αναθεώρησης του Συντάγματος, βουλευτή Ροδόπης της ΝΔ, Ευρυπίδη Στυλιανίδη, στην Ευτυχία Αδηλίνη για το Αθηναϊκό-Μακεδονικό Πρακτορείο Ειδήσεων.</p>
      <p>
        <b>Ερ. Κύριε Στυλιανίδη, καθώς αύριο θα πραγματοποιηθούν στη Βουλή οι ψηφοφορίες επί των τελικών διατάξεων για την Αναθεώρηση του Συντάγματος θα ήθελα να σας ρωτήσω, πού υπήρξαν συγκλίσεις και πού διαφωνίες;</b>
      </p>
      <p>Απ: Υπήρξαν ουσιώδεις διαφωνίες κυρίως σε ζητήματα ιδεολογικής φόρτισης, όπως για παράδειγμα: Ο ΣΥΡΙΖΑ υποστήριξε τη θεσμοθέτηση ενός «ουδετερόθρησκου κράτους» κρυπτόμενος πίσω από το ψευδεπίγραφο επιχείρημα της «διάκρισης Κράτους-Εκκλησίας». Η ΝΔ αντίθετα υποστήριξε ότι οι σχέσεις είναι διακριτές και επιτυχώς προσδιορισμένες στο Σύνταγμα. Άρα η πραγματική στόχευση της αντιπολίτευσης είναι «ένα κράτος θρησκευτικά αδιάφορο» που καταργεί αντί να σέβεται τη διαφορετικότητα και αγνοεί ότι η ΕΕ αποδέχεται την παράδοση του κάθε κράτους-μέλους, αρκεί να διέπεται από την θρησκευτική ελευθερία, όπως αυτή προσδιορίζεται στο άρθρο 13 παρ. 5 του Συντάγματος. Ο ΣΥΡΙΖΑ επιδίωξε την κατοχύρωση ψήφου των αλλοδαπών στις δημοτικές εκλογές, ακόμα κι αν δεν έχουν την ελληνική ιθαγένεια. Η ΝΔ υπερασπίστηκε με πάθος το αυτονόητο δικαίωμα ψήφου του Έλληνα ως πολίτη της Ελλάδας ή του εξωτερικού. Ο ΣΥΡΙΖΑ επιδίωξε την συνταγματοποίηση της απλής αναλογικής και άρα την θεσμοθέτηση της πολιτικής αστάθειας. Η ΝΔ δια του προέδρου της, Κυριάκου Μητσοτάκη, σεβάστηκε το Σύνταγμα και διαχώρισε πλήρως την αναθεωρητική διαδικασία από τον εκλογικό νόμο. Μπορώ να αναφέρω και πολλές άλλες διατάξεις, όπως το άρθρο 16Σ για τα Μη Κρατικά Πανεπιστήμια, το 24Σ για το Περιβάλλον, το Οικονομικό Σύνταγμα.... Από τις 154 διατάξεις η προτείνουσα Βουλή, εξαιτίας του ΣΥΡΙΖΑ ενέκρινε μόνο 49, από τις οποίες πολλές είναι απλές καταργήσεις μεταβατικών διατάξεων. Αντίθετα η Αναθεωρητική Βουλή χάρη στην διαλεκτικότητα και τη γόνιμη στάση της ΝΔ οδηγήθηκε σε 9 σημεία συνάντησης, που αναβιώνουν την «ημιθανή και ακρωτηριασμένη» αναθεωρητική διαδικασία και προσφέρουν στο πολιτειακό και το πολιτικό μας σύστημα σημαντικές αλλαγές.</p>
      <p>
        <b>Ερ. Συνεπώς ποια είναι τα σημεία τα οποία αναθεωρούνται κύριε Στυλιανίδη;</b>
      </p>
      <p>Απ: Η Επιτροπή Αναθεώρησης και όπως φαίνεται και η 9η Αναθεωρητική Βουλή καταλήγουν, άλλοτε με απλή και άλλοτε με αυξημένη πλειοψηφία, σε 9 βασικά σημεία προτεινόμενων συνταγματικών αλλαγών. Συγκεκριμένα:</p>
      <p>Προτείνουν Σύστημα Ελάχιστου Εγγυημένου Εισοδήματος στο άρθρο 21 παρ.1 για τη στήριξη της ελληνικής οικογένειας που αποδείχθηκε το ισχυρό κύτταρο της ελληνικής κοινωνίας κατά τη διάρκεια της κρίσης.</p>
      <p>Αναβαθμίζουν το Κοινοβούλιο κατοχυρώνοντας τη δυνατότητα και της αντιπολίτευσης στο άρθρο 68, με πρόταση 10 Βουλευτών και 120 παρόντων, να συστήνει Εξεταστικές Επιτροπές, τις οποίες μετεξελίσσει σε ισχυρότατο εργαλείο κοινοβουλευτικού ελέγχου αποκαθιστώντας την αρχή ελέγχων και ισορροπιών.</p>
      <p>Αποκαθιστούν την εμπιστοσύνη των πολιτών προς τους πολιτικούς, με τον περιορισμό της βουλευτικής ασυλίας στο άρθρο 62 μόνο κατά την άσκηση των καθηκόντων.</p>
      <p>Αποφασίζεται η κατάργηση της αποσβεστικής προθεσμίας στο άρθρο 86 παρ. 3 που εξισώνει τους υπουργούς ποινικά με τους κοινούς πολίτες, ενισχύοντας την αξιοπιστία της πολιτικής.</p>
      <p>Εξισώνουν τους στρατιωτικούς με τους λοιπούς δικαστές στο άρθρο 96 παρ. 5 θωρακίζοντας κατά το Συμβούλιο της Ευρώπης την ανεξαρτησία τους.</p>
      <p>Διευκολύνουν την ανάδειξη ανεξαρτήτων αρχών κατά το άρθρο 101Α θεσπίζοντας αντί για ομοφωνία της πλειοψηφίας των 3/5 της Διάσκεψης των Προέδρων προκειμένου να μη μένουν ακέφαλες, όπως το Ραδιοτηλεοπτικό τη τελευταία φορά.</p>
      <p>Σταματούν την εργαλειοποίηση της διαδικασίας εκλογής του Προέδρου της Δημοκρατίας, που οδηγούσε σε εκβιαστική προσφυγή στην κάλπη, προβλέποντας την εκλογή του με την απόλυτη πλειοψηφία της Βουλής στο άρθρο 32 παρ. 4. Έτσι διασφαλίζεται κυβερνητική σταθερότητα και σεβασμός στην λαϊκή ετυμηγορία.</p>
      <p>Διευκολύνουν την ψήφο των Ελλήνων του εξωτερικού στο άρθρο 54 παρ.4 όπου παρέχεται ασπίδα συνταγματικής προστασίας στις επικείμενες αποφάσεις της διακομματικής επιτροπής. Η κατοχύρωση της διευκόλυνσης ψήφου δικαιώνει τον οικουμενικό ελληνισμό, μεγαλώνει την Ελλάδα και καθιστά το ελληνικό Κοινοβούλιο εκπρόσωπο όχι μόνο του λαού αλλά και του έθνους.</p>
      <p>Επίσης η ΝΔ συζητά την νομοθετική πρωτοβουλία των πολιτών, 2 φορές κατά τη βουλευτική περίοδο, εκτός φυσικά από τα εθνικά και τα δημοσιονομικά ζητήματα, αρκεί να την υπογράφουν 500.000 πολίτες και να την υποβάλουν προς το Κοινοβούλιο.</p>
      <p>
        <b>Ερ. Κύριε Στυλιανίδη, να επιμείνω και να σας ρωτήσω: θεωρείτε ότι η ΝΔ κινήθηκε ενωτικά με στόχο τις συγκλισεις και τη διαμόρφωση υπερκομματικών προτάσεων και συνάντησε την αντίδραση των κομμάτων της αντιπολίτευσης, κυρίως ΣΥΡΙΖΑ και ΚΙΝΑΛ, και πού τελικά θα επιθυμούσατε να συμφωνήσουν;</b>
      </p>
      <p>Απ: Λειτουργήσαμε απολύτως δημοκρατικά και διαλλεκτικά, χωρίς συμπλέγματα σε όλα τα κρίσιμα θέματα. Αρκετές φορές τους είπα «Σύντροφοι μη φοβάστε να συμφωνήσετε μαζί μας στα αυτονόητα και εθνικά επωφελή».</p>
      <p>Ο ΣΥΡΙΖΑ φοβάται να μην τον κατηγορήσει η Αριστερά ότι φόρεσε κοστούμι και τα βρήκε με το σύστημα. Αυτή του όμως η ανασφάλεια τον οδηγεί συχνά στο να παίρνει διαζύγιο από την κοινή λογική.</p>
      <p>Παρόλα αυτά κάτι πετύχαμε. Ξεκινήσαμε με 154 διαφωνίες στην προτείνουσα Βουλή. Τις μειώσαμε σε 49 στην Αναθεωρητική Επιτροπή και καταλήγουμε να συνεννοηθούμε στην 9η Αναθεωρητική Βουλή σε 9 σημαντικές αλλαγές.</p>
      <p>Προσωπικά θα ήθελα να σπάσει το κρατικό μονοπώλιο στην ανώτατη εκπαίδευση, διότι αυτό θα έδινε μια φοβερή ευκαιρία στην Ελλάδα να μετεξελιχθεί σε σημαντικό διεθνές εκπαιδευτικό κέντρο. Τους το είπα αναφέροντας και το παράδειγμα της σοσιαλιστικής Κίνας που έγινε ο 3ος παγκόσμιος προορισμός για σπουδές το 2016. 30 δισ. δολάρια που αυξάνονται κατά 7% το χρόνο διατίθενται στη διεθνή εκπαιδευτική αγορά. Η Κύπρος απορροφά ήδη με τα ιδιωτικά της πανεπιστήμια πάνω από το 5% του ΑΕΠ της. Ο ΣΥΡΙΖΑ κράτησε όμως κλειδωμένη την πόρτα της Ελλάδας στον Κόσμο με κλειδί το άρθρο 16 του Συντάγματος. Δυστυχώς η ιδεοληψία τους τούς κρατά φυλακισμένους σε αντιλήψεις που ξεψυχούν, κι αυτό καθυστερεί την Ελλάδα.</p>
      <p>
        <b>Ερ. Αναφορικά με το ζήτημα της λεγόμενος «λαϊκής νομοθετικής πρωτοβουλίας» υπάρχει άρωμα ευρύτατης συναίνεσης κάτι το οποίο χαρακτηρίστηκε και ως έκπληξη. Πώς επιτεύχθηκε και ποιο ήταν το σκεπτικό;</b>
      </p>
      <p>Απ: Η προσέγγιση μας επιτεύχθηκε, διότι η ΝΔ και ο πρωθυπουργός δεν λειτούργησαν ούτε στιγμή δογματικά. Η λειτουργία μας ήταν συνεχώς ανοιχτή, ενωτική, θεσμική και εντέλει πιστεύω παραγωγική. Και στη νομοθετική, λοιπόν, πρωτοβουλία των πολιτών αντιδράσαμε με ανοιχτό πνεύμα. Θέσαμε όμως κάποιες κρίσιμες διαστάσεις, όπως να απαιτούνται 500.000 υπογραφές για την πρόταση νόμου. Να κατατίθενται μέχρι 2 ανά κοινοβουλευτική περίοδο και να μην αφορούν εθνικά η δημοσιονομικά θέματα. Με αυτούς τους όρους ενεργοποιούνται οι πολίτες, χωρίς όμως να χάνεται ο αντιπροσωπευτικός χαρακτήρας τού πολιτεύματος.</p>
      <p>
        <b>Ερ. Πάντως, η ΝΔ δέχεται κριτική από τον ΣΥΡΙΖΑ ότι οδηγούνται σε ατιμωρησία πράξεις δωροδοκίας. Τι απαντάτε;</b>
      </p>
      <p>Απ: Ο ΣΥΡΙΖΑ προτείνει αναδρομική ισχύ ποινικών διατάξεων, με διάθεση μάλλον ρεβανσιστική και παρελκυστική. Αυτό προσκρούει στο άρθρο 7 παρ. 1 του ίδιου του Συντάγματος που δεν δέχεται «ούτε αδίκημα, ούτε ποινή χωρίς προϋπάρχοντος νόμου». Ξέρει ότι ο ισχυρισμός του περί παραγραφής είναι αίολος, αβάσιμος και επικίνδυνος για το νομικό μας πολιτισμό. Παίζει όμως με τις εντυπώσεις προσχωρώντας και στον συνταγματικό λαϊκισμό.</p>
      <p>
        <b>Ερ. Αναφορικά με την εκλογή του Προέδρου Δημοκρατίας, τι προτείνετε και τελικώς τι θα ισχύσει;</b>
      </p>
      <p>Απ: Με την πρόταση μας στον πρώτο γύρο επιδιώκεται μεγάλη συναίνεση των πολιτικών κομμάτων πάνω σε μια ισχυρή προσωπικότητα, που θα λάβει 200 και 180 ψήφους. Αν όμως αυτό δεν επιτευχθεί, δεν διαλύεται η Βουλή, αλλά εκλέγεται ο ΠτΔ με απόλυτη ή με σχετική πλειοψηφία από τη Βουλή.</p>
      <p>Δεν πάμε σε άμεση εκλογή για έναν Πρόεδρο περιορισμένων αρμοδιοτήτων επαναφέροντας ένα προβληματικό δίπολο εκτελεστικής εξουσίας σαν αυτό που απέρριψε το δημοψήφισμα του 1974 με τον βασιλέα όπως παλιά ή ισχυρά νομιμοποιημένο Πρόεδρο και πρωθυπουργό. Άλλωστε η συναίνεση δεν διατάσσεται, ούτε εκβιάζεται. Επιτυγχάνεται μόνο από την ωριμότητα και τη συνεννόηση των πολιτικών κομμάτων.</p>
      <p>
        <b>Ερ. Να περάσουμε και στο μεταναστευτικό/προσφυγικό ζήτημα και να σας ρωτήσω. Εκτιμάτε ότι πρέπει να επιδείξουν τόσο οι περιφερειάρχες και οι δήμαρχοι όσο και οι κάτοικοι κυρίως της ενδοχώρας μεγαλύτερη αλληλεγγύη και να δεχτούν τη μεταφορά μεταναστών και προσφύγων στις περιοχές τους;</b>
      </p>
      <p>Απ: Πρώτα από όλα πρέπει το κράτος να δείξει στιβαρότητα και αποφασιστικότητα, κάτι που προκύπτει από τις πολιτικές που ανακοινώθηκαν ήδη από τον πρωθυπουργό και την κυβέρνηση αναφορικά με την αυστηρή φύλαξη συνόρων. Μόνο από τη φύλαξη του Έβρου μπορεί να σταματήσει το 24% των ροών. Η επιτάχυνση των αποφάσεων ασύλου που ψηφίσαμε, τα κλειστά κέντρα και η μαζική και γρήγορη επαναπροώθηση, θα μας δώσουν χρόνο και ανοχή στις τοπικές κοινωνίες να προστατέψουν με ανθρωπιά τις ευάλωτες ομάδες, όπως τα ασυνόδευτα παιδιά. Τέλος θεωρώ κρίσιμο να επαναδιαπραγματευτούμε τη Συμφωνία του Δουβλίνο και να βάλουμε την ΕΕ ενώπιον των ευθυνών της, διεκδικώντας στις σχολές Αστυνομίας της Θράκης, την εκπαίδευση των 10.000 συνοριοφυλάκων της FRONTEX, δίπλα στα σύνορα.</p>
      <p>
        <b>Ερ. Κύριε Στυλιανίδης, ως βουλευτής Ροδόπης θα ήθελα τη γνώμη σας για τα ελληνοτουρκικά σε συνδυασμό και την πρόσφατη επίσκεψη του Τούρκου Προέδρου στο Λευκό Οίκο.</b>
      </p>
      <p>Απ: Δεν με αιφνιδιάζει το ανατολίτικο παζάρι του Ερντογάν. Πιστεύω όμως ότι οι ΗΠΑ είναι μια σοβαρή και φίλη χώρα που δεν μεταβάλλει αβασάνιστα και επιπόλαια την πολιτική της, τις αξίες και τις σχέσεις της. Δεν μπορεί να νομιμοποιήσει τους τυχοδιωκτισμούς και τα επικίνδυνα παιχνίδια του Τούρκου Προέδρου στην περιοχή σε βάρος παραδοσιακών και συνεπών συμμάχων, όπως το Ισραήλ, η Ελλάδα, η Κύπρος, η Αίγυπτος και άλλοι. Δεν πιστεύω ότι η αμερικανική διοίκηση θα αντιμετωπίσει την επιθετικότητα της Τουρκίας με λογική δημοσίων σχέσεων. Και επειδή με ρωτάτε, για την πατρίδα μου τη Θράκη, θέλω ξεκάθαρα να πω στους Αμερικανούς φίλους μας ότι πρέπει να προσέξουν. Δεν πρέπει επουδενί να επιτρέψουμε ακραίους ισλαμιστές στρατολόγους να διεισδύσουν στη φιλήσυχη μουσουλμανική μας μειονότητα. Το έχουν ήδη επιχειρήσει, βρίσκοντας τείχος από τους μετριοπαθείς μουσουλμάνους συμπατριώτες μου.</p>
      <p>Οι Έλληνες Ευρωπαίοι Μουσουλμάνοι της Θράκης μαζί με τους Χριστιανούς συμπατριώτες τους δίνουν σήμερα την καλύτερη απάντηση σε όλους τους ακραίους Ισλαμιστές που προσπαθούν να διεισδύσουν στην Ευρώπη. Και δεν μιλώ για τους πρόσφυγες ή τους ευάλωτους μετανάστες. Μιλώ για τους ακραίους που παρεισφρύουν στις ροές για να εισέλθουν στον ενιαίο ευρωπαϊκό χώρο.</p>
      <p>
        <b>Ερ. Τέλος, πώς «βαθμολογείτε» την απόδοση του υπουργείου Προστασίας του Πολίτη και της Αστυνομίας στην επέτειο της 17ης Νοεμβρίου;</b>
      </p>
      <p>Απ: Οφείλω να συγχαρώ την πολιτική και φυσική ηγεσία της Ελληνικής Αστυνομίας, αλλά και τους νέους αστυνομικούς που με αυταπάρνηση και αυτοθυσία καθημερινά αγωνίζονται να φυλάξουν τα σύνορα και να προστατέψουν την κοινωνία από απειλές και κινδύνους. Εύχομαι αυτός ο αγώνας τους να συνεχιστεί να φέρνει αποτελέσματα ενισχύοντας το αίσθημα ασφάλειας της κοινωνίας μας.</p>
    </article>
  </body>
</html>