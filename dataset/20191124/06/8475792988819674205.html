<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/kartlaggning-atta-av-tio-kommuner-planerar-besparingar"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T06:58:04+00:00"/>
    <meta property="og:title" content="Kartläggning: Åtta av tio kommuner planerar besparingar"/>
    <meta property="og:description" content="Åtta av tio av landets kommuner planerar besparingar inom kommunernas stora kärnverksamheter som äldreomsorg och skola och utbildning. Särskilt när det gäller personalen. Det framgår av SVT:s kartläggning."/>
  </head>
  <body>
    <article>
      <h1>Kartläggning: Åtta av tio kommuner planerar besparingar</h1>
      <address><time datetime="2019-11-24T06:58:04+00:00">24 Nov 2019, 06:58</time> by <a rel="author">Ki Andersson, Kenneth Ulander</a></address>
      <p>
        <b>Åtta av tio av landets kommuner planerar besparingar inom kommunernas stora kärnverksamheter som äldreomsorg och skola och utbildning. Särskilt när det gäller personalen. Det framgår av SVT:s kartläggning.</b>
      </p>
      <p>För många av Sveriges kommuner räcker inte pengarna till och kommunerna kommer att vara tvungna att göra besparingar, antingen i form av effektiviseringar eller nedskärningar under kommande år.</p>
      <p>– I grunden är det något slags systemhaveri just nu för det går så väldigt fort, säger Peter Carlstedt, kommundirektör i Kramfors, en kommun som står inför besparingar på 50 miljoner kronor.</p>
      <h3>Skola och äldreomsorg drabbas</h3>
      <p>Över åtta av tio kommuner planerar besparingar nästa år, det visar den kartläggning som SVT gjort. Enligt kommunerna kommer stora verksamhetsområden som skola och äldreomsorg att drabbas.</p>
      <p>Sex av tio kommuner säger att de planerar besparingar inom skola och utbildning. Av dessa kommuner säger 64 procent att de ska dra ner på personal. När det gäller skolan uppger 67 procent att det planeras besparingar av driftskostnader.</p>
      <p>Sex av tio kommuner säger att dom planerar besparingar inom äldreomsorg och av dessa säger 66 procent att man planerar att minska personalkostnaderna.</p>
      <h3>Besparingar på omkring 50 miljoner kronor</h3>
      <p>Kramfors i Ångermanland är en av de kommuner som står inför störst sparbeting. För att ekonomin ska gå ihop räknar kommunledningen med att behöva göra besparingar på omkring 50 miljoner kronor.</p>
      <p>– Så stora sparbeting har i alla fall inte jag upplevt på de tio år jag varit anställd, säger Peter Carlstedt, kommundirektör i Kramfors kommun.</p>
      <related>
        <h4>Relaterat</h4>
        <a href="https://www.svt.se/nyheter/inrikes/kommundirektoren-i-grunden-ar-det-ett-slags-systemhaveri"/>
        <a href="https://www.svt.se/nyheter/inrikes/lista-sa-sparar-kommunerna"/>
      </related>
    </article>
  </body>
</html>