<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/huru-hara-boleh-terjadi-sekiranya-masih-amal-vernakular/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T06:10:14+00:00"/>
    <meta property="og:title" content="Huru-hara boleh terjadi sekiranya masih amal vernakular"/>
    <meta property="og:description" content="BANGI, 27 Rabiulawal 1441H, Ahad – “Jika sekolah vernakular tidak dibubarkan sekarang, 10 atau 20 tahun akan datang situasi keampuhan perpaduan di negara ini akan jadi lebih memburuk,” demikian kata Presiden Persatuan Belia Islam Nasional (Pembina), Azam Asri. Beliau menegaskan, usaha menyatukan sistem pendidikan menjadi satu aliran adalah pandangan jangka masa panjang yang perlu dititikberatkan …"/>
  </head>
  <body>
    <article>
      <h1>Huru-hara boleh terjadi sekiranya masih amal vernakular</h1>
      <h2>Pendidikan instrumen terbaik semai perpaduan rakyat berbilang kaum</h2>
      <address><time datetime="2019-11-24T06:10:14+00:00">24 Nov 2019, 06:10</time> by <a rel="author">ainulillia</a></address>
      <figure>
        <img src="https://www.ismaweb.net/wp-content/uploads/2019/01/azam-asri-776x405.png"/>
      </figure>
      <p><b>BANGI, 27 Rabiulawal 1441H, Ahad</b> – “Jika sekolah vernakular tidak dibubarkan sekarang, 10 atau 20 tahun akan datang situasi keampuhan perpaduan di negara ini akan jadi lebih memburuk,” demikian kata Presiden Persatuan Belia Islam Nasional (Pembina), Azam Asri.</p>
      <p>Beliau menegaskan, usaha menyatukan sistem pendidikan menjadi satu aliran adalah pandangan jangka masa panjang yang perlu dititikberatkan oleh kerajaan.</p>
      <p>“Pastilah akan ada masalah huru-hara sekiranya kita hentikan sekarang. Tapi huru-hara ini tidak seteruk pada huru-hara akan datang sekiranya kita masih mengamalkan sistem pendidikan vernakular ini,” katanya ketika dihubungi Ismaweb.net, hari ini.</p>
      <p>Mengulas lanjut, Azam berkata, sekiranya Indonesia ada Pancasila untuk menyatukan rakyat Indonesia, Malaysia mempunyai Rukun Negara yang menyatukan rakyatnya. </p>
      <p>“Pendidikan adalah instrumen terbaik untuk menyemai Rukun Negara dalam masyarakat kita. Menyediakan pelbagai sistem pendidikan yang berlainan, hanya menjadi cabaran lagi besar kepada kerajaan untuk ‘regulate’ polisi yang menyokong kesatuan rakyat dan membina identiti nasional Malaysia,” katanya.</p>
      <p>Sehubungan itu, Azam menegaskan, bahawa pimpinan negara dari pihak kerajaan atau pembangkang sekalipun, sepatutnya mengumpulkan ilmuwan dan ahli pakar untuk menyusun strategi ke arah itu. </p>
      <p>“Gunakanlah hikmah sebaiknya untuk mengurangkan kerosakan yang telah pun berlaku,” katanya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>