<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/premierul-orban-are-emotii-in-ziua-alegerilor/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T06:27:07+00:00"/>
    <meta property="og:title" content="Premierul Orban are emoții în ziua alegerilor"/>
    <meta property="og:description" content="Ludovic Orban a votat la o secție de vot din comuna ilfoveană Dobroiești, acolo unde și-a exprimat dreptul și în primul tur al prezidențialelor. "/>
  </head>
  <body>
    <article>
      <h1>Premierul Orban are emoții în ziua alegerilor</h1>
      <address><time datetime="2019-11-24T06:27:07+00:00">24 Nov 2019, 06:27</time> by <a rel="author">(R.C.)</a></address>
      <p>Premierul Ludovic Orban a votat, duminică dimineață, iar la ieșirea de la urne, premierul a declarat că a ales pentru o Românie care să se dezvolte și a subliniat că nu are emoții în privința victoriei candidatului pe care îl susține, ci doar în privința scorului.</p>
      <blockquote>„<i>Am votat pentru o Românie care să se dezvolte, o Românie în care instituțiile statului să servească cetățeanul, în care legea e lege pentru toți, o Românie care să fie casa fiecărui român, atât de primitoare încât să-i facă pe cei din diaspora să se întoarcă acasă. (…) Atunci când sunt alegeri, românii au posiblitatea de a decide în ce direcție se îndreaptă țara</i>”, a declarat premierul Orban, la ieșirea de la urne.</blockquote>
      <p>Întrebat dacă are emoții pentru cel de-al doilea tur al alegerilor prezidențiale, Ludovic Orban a spus că oamenii își exercită voința, deci „întotdeauna sunt emoții”.</p>
      <blockquote>„<i>Nu am emoții în privința victoriei candidatului pe care-l sprijin, ci doar în privința scorului și sper să fie un scor cât mai categoric</i>”, a spus premierul.</blockquote>
      <p>În privința prezenței la urne din diaspora, Orban s-a arătat mulțumit, deoarece numărul mare de votanți arată că românii din diaspora sunt interesați de soarta țării.</p>
      <blockquote>„Spectaculos. Îi felicit, mă bucur enorm că există o prezență atât de mare la vot și îmi dă speranțe, pentru că exprimarea dreptului de vot de către românii care sunt în diaspora, care și-au căutat norocul în altă parte, îmi arată un interes major pentru soarta țării și îmi arată că există o dorință mare de întoarcere în România din partea multor români care sunt în diaspora”, a spus premierul.</blockquote>
      <p>Ludovic Orban a votat la o secție de vot din comuna ilfoveană Dobroiești, acolo unde și-a exprimat dreptul și în primul tur al prezidențialelor.</p>
      <related>
        <h4>Articole asemănătoare</h4>
        <a href="https://www.cotidianul.ro/dragnea-nu-mai-vrea-sa-conduca-comisia-de-ancheta/"/>
        <a href="https://www.cotidianul.ro/sts-ar-putea-sa-fie-obligat-sa-nu-se-mai-implice-in-alegeri/"/>
        <a href="https://www.cotidianul.ro/alegeri-in-moldova-tinerii-dezamagesc-din-nou/"/>
        <a href="https://www.cotidianul.ro/premierul-orban-are-emotii-in-ziua-alegerilor/../moldova-isi-alege-presedintele-291098/"/>
      </related>
    </article>
  </body>
</html>