<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301221/%D8%AA%D8%A7%D8%AB%DB%8C%D8%B1%D8%A7%D8%AA-%D9%85%D9%88%D8%A7%D8%AF-%D9%85%D8%BA%D8%B0%DB%8C-%D8%A8%D8%B1-%D8%B3%DB%8C%D8%B3%D8%AA%D9%85-%D8%A7%DB%8C%D9%85%D9%86%DB%8C-%D9%88-%D8%A8%DB%8C%D9%85%D8%A7%D8%B1%DB%8C-%D9%87%D8%A7%DB%8C%DB%8C-%D9%85%D8%AB%D9%84-MS"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:29:13+00:00"/>
    <meta property="og:title" content="تاثیرات مواد مغذی بر سیستم ایمنی و بیماری هایی مثل MS"/>
    <meta property="og:description" content="عضو هیئت علمی دانشگاه علوم پزشکی تهران اظهار کرد: مطالعات ما نشان داده مواد مغذی می‌توانند تعادل سلول‌های ایمنی که بر بیماران خودایمنی مانند ‌ام‌اس و هاشیماتو تاثیر می‌گذراند را به حالت طبیعی بازگردانند."/>
  </head>
  <body>
    <article>
      <h6 class="kicker">به دنبال مطالعات محققان ایرانی عنوان شد</h6>
      <h1>تاثیرات مواد مغذی بر سیستم ایمنی و بیماری هایی مثل MS</h1>
      <address><time datetime="2019-11-24T06:29:13+00:00">24 Nov 2019, 06:29</time> by <a rel="author">یگانه کربلایی</a></address>
      <p>عضو هیئت علمی دانشگاه علوم پزشکی تهران اظهار کرد: مطالعات ما نشان داده مواد مغذی می‌توانند تعادل سلول‌های ایمنی که بر بیماران خودایمنی مانند ‌ام‌اس و هاشیماتو تاثیر می‌گذراند را به حالت طبیعی بازگردانند.</p>
      <p><b>دکتر علی اکبر صبور یراقی در گفت و گو با ایسنا، </b>با بیان این که حدود ۱۰ سال است در زمینه بررسی نقش مواد مغذی بر سیستم ایمنی فعالیت می‌کند، گفت: تاثیرات مواد مغذی بر سیستم ایمنی شامل تغییراتی است که بر روی بیماری‌های خودایمنی و سرطان گذاشته می‌شود. ما ابتدا بر روی ویتامین A و ویتامین D تحقیقات خود را متمرکز کردیم و پس از آن ترکیبات امگا۳ که مشتقات آن شامل DHA و EPA هستند را بررسی کردیم. همچنین، اخیرا تحقیقاتی را بر روی کورکومین که ماده موثره زردچوبه است انجام دادیم.</p>
      <p>وی افزود: مطالعات ما نشان داد این مواد مغذی می‌توانند تعادل سلول‌های ایمنی که بر بیماران خودایمنی مانند ‌ام‌اس و هاشیماتو تاثیر می گذراند را به حالت طبیعی بازگردانند. در واقع، این مواد مغذی می توانند  یک سری سلول‌هایی که در بیماری خودایمنی فعالیت زیاد دارند را به حالت تعادل دربیاورند. این مواد مغذی بر روی کاهش نشانه‌های بیماری نیز اثرات مثبتی داشته‌اند. این اثرات طی چندین مقاله  در مجلات ISI همچون Journal of Molecular Neuroscience و Journal of neurosciences in rural practice و European journal of clinical nutrition منتشر شده است.</p>
      <p>عضو هیئت علمی دانشکده بهداشت دانشگاه علوم پزشکی تهران ادامه داد: در حال حاضر از حاصل این تحقیقات در حال طراحی فرمولی هستیم که قرار است پروپوزال آن نوشته شود و در قالب طرح ارتباط با صنعت مطرح شود. امیدواریم در نتیجه این تحقیقات که همچنان ادامه دارد بتوان به  یک مکمل درمانی دست پیدا کرد. بناست این فرمول دارویی را که مجموعه‌ای از مواد مغذی و مواد موثردیگر است با همکاران داروساز ساخته، بر روی آن کارآزمایی بالینی انجام شود و در صورت طی کردن فازهای مختلف کارآزمایی بالینی به عنوان مکمل یا به صورت دارو مورد استفاده بیماران قرار گیرد.</p>
      <p>وی با اشاره به تاثیر این مواد مغذی بر سلول‌های سرطانی افزود: ویتامین A،D و DHA را بر روی سلول‌های سرطان‌های پستان و روده بزرگ تاثیر دادیم و دریافتیم که این مواد مغذی توانستند سلول‌های سرطانی را از فاز تکثیر به فاز آپوپتوز ببرند. مقاله تاثیر آن بر روی سلول‌های سرطان سینه در نشریه Journal of cancer research and therapeutics منتشر شده است و مقاله مربوط به تاثیر این مواد بر روی سرطان روده بزرگ در حال تدوین است.</p>
      <p>صبور یراقی اظهار کرد: پژوهش دیگری بر روی سرطان خون انجام شده که یکی از دانشجویان ایمونولوژی درباره آن تحقیق کرده است. طی این تحقیقات، توانستیم فرم فعال ویتامین A را بر روی سرطانی که لنفوسیت‌های B در تکثیرشان افزایش پیدا می‌کند تاثیر دهیم و در نهایت اثرات آپوپتوز را بر روی سلول‌های سرطان خون مشاهده کردیم. نتایج این پژوهش در cancer journal  و cytokine منتشر شده است. آپوپتوز مرگ برنامه‌ریزی شده سلول‌های سرطانی است. مقاله این تحقیق چند سال گذشته منتشر شد. اگر دانشجوی PhD علاقمند  به فعالیت در این حوزه باشد آمادگی داریم که این طرح تحقیقاتی پایان‌یافته را وارد کارآزمایی بالینی کنیم. </p>
      <p>سرپرست آزمایشگاه مرکزی دانشکده بهداشت دانشگاه علوم پزشکی تهران درباره کورکومین گفت: از  گذشته مشخص بود که زردچوبه خاصیت ضد التهابی دارد. مادربزرگ‌های ما نیز بر روی نقاطی از بدن که کوفتگی داشت یا مورد ضربه قرار گرفته بود روغن زرد و زردچوبه و زرده تخم مرغ  را قرار می‌دادند و التهاب کاهش می‌یافت. در بیماری‌های خود ایمنی نیز، سیستم التهابی بیش از حالت نرمال فعال است. ما در پژوهش ها، از ماده موثره زردچوبه استفاده کردیم و آن را بر روی سلول‌های ام‌اس اثر دادیم که نتایج آن در حال انتشار است. در برخی موارد، دانشجویان توانستند پاسخ مثبتی از اثر کورکومین بر روی ام‌اس مشاهده کنند. همکاران دیگر نیز خواص آنتی‌اکسیدانی و ضدالتهابی کورکومین را بر روی بیماری‌های دیگر نشان دادند. کورکومین بر روی سرطان نیز تاثیر دارد.</p>
      <p>وی درباره بیماری های خودایمنی و تاثیر کورکومین بر آن ها اظهار کرد: سلول‌های ایمنی و به خصوص سلول‌های T و دسته + CD4آن‌ها  گروهی‌اند که سیستم ایمنی را تعدیل می‌کنند. گروه دیگری از این سلول‌ها، سیستم‌های عفونی و سلول‌های سرطانی را از بین می‌برند که آن‌هاTH1 وTH17 هستند. وقتی این سلول‌ها بیش از حد فعال شوند می‌توانند به بافت‌های خودی حمله کنند و بیماری‌های خودایمنی را به وجود آورند.در این حالت سلول‌های تعدیل کننده سیستم ایمنی فعالیت کمتری دارند و کورکومین توانست این تعادلی را که در سیستم بیماران ام‌اس بر هم خورده تا حدی به حالت نزدیک به نرمال بازگرداند. البته این مطالعات در حالت in vitro(محیط کشت) انجام شده که طبعا بایستی در حالت خوراکی و تزریقی نیز بررسی شود.</p>
      <p>انتهای پیام</p>
    </article>
  </body>
</html>