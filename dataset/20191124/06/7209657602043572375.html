<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rovigo/cronaca/po-piena-1.4902930"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-24T06:11:34+00:00"/>
    <meta property="og:title" content="Po, nuova ondata di piena. &quot;Cautele indispensabili&quot;"/>
    <meta property="og:description" content="Per effetto della marea, prevista un’allerta arancione nei prossimi giorni. Nel Comune di Occhiobello resta in vigore lo stop al transito sulla ciclabile"/>
  </head>
  <body>
    <article>
      <h1>Po, nuova ondata di piena. "Cautele indispensabili"</h1>
      <h2>Per effetto della marea, prevista un’allerta arancione nei prossimi giorni. Nel Comune di Occhiobello resta in vigore lo stop al transito sulla ciclabile</h2>
      <address><time datetime="2019-11-24T06:11:34+00:00">24 Nov 2019, 06:11</time> by <a rel="author">MARIO TOSATTI</a></address>
      <p>Rovigo, 24 novembre 2019 - Si aspetta la nuova onda di <b>piena del Po.</b> Nella valutazione delle ultime 24 ore, si nota un calo della piena. Rispetto a venerdì il livello idrometrico è passato da 1,11 metri sopra lo zero a 0,64 metri. Il calo è visibile anche nell’area del parco della <b>rotta di Occhiobello</b>, con le staccionate riaffiorate dall’acqua. In queste ore intensa l’attività di monitoraggio dell’<b>Aipo</b>. Quest’ultima precisa come a causa delle intense precipitazioni in corso e previste nel settore occidentale del bacino, si stima che nelle prossime 24 ore il livello possa superare la soglia 2 di criticità (moderata, colore arancione) nel tratto piemontese ed entrare, entro 36 ore, nel livello 3 di criticità (elevata, colore rosso) in alcune sezioni del Po piemontese a valle di Torino.</p>
      <p>Nei tratti mediani del fiume si prevede il superamento del livello 1 di criticità (ordinaria, colore giallo) nelle prossime 24 ore, mentre nelle ore successive la propagazione dell’onda di piena comporterà il superamento della soglia 2 (arancione). Nei rami del Delta, attualmente e nelle ore a venire, fino a ulteriori aggiornamenti, il Po rimane al livello 2 di criticità a causa della marea. Ulteriori informazioni saranno possibili in base alle precipitazioni verificatesi e all’apporto degli affluenti.</p>
      <p>L’Aipo raccomanda massima <b>prudenza</b> in prossimità delle aree prospicienti i fiumi e delle golene, che potranno allagarsi. Il personale è attivo nelle azioni di monitoraggio e controllo dalla sala servizio di piena della sede centrale di Parma e, tramite gli uffici operativi, sulle opere idrauliche del territorio, in stretto coordinamento con i sistemi di protezione civile.</p>
      <p>Sul territorio comunale di Occhiobello, rimangono in vigore <b>le misure precauzionali.</b> Pur non essendo stato dichiarato uno stato di preallarme dal centro funzionale decentrato della Regione Veneto, nel Comune di Occhiobello sono stati chiusi gli accessi al parco della rotta e l’accesso alla ciclabile che transita sotto la statale 16. L’interdizione proseguirà nei prossimi giorni fino a quando la presenza dell’acqua continuerà a rendere <b>la golena</b> impraticabile. È sconsigliato transitare o sostare in prossimità degli argini. Intanto i danni del maltempo che ha colpito il Delta nei giorni scorsi, hanno visto un’azione concreta di solidarietà dalla comunità di <b>Polesella.</b> In paese è stata organizzata una raccolta fondi, con una cena di beneficenza organizzata venerdì sera dalla parrocchia di Raccano con la colla borazione del Comune di Polesella e delle associazioni del paese. Il ricavato, pari a 2200 euro, andrà alla comunità di Porto Tolle attraverso l’amministrazione comunale o il Consorzio Cooperative di Scardovari.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>