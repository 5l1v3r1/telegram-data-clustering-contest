<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806953/%D8%B9%D8%B7%D9%88%D8%A7%D9%86-%D8%B3%D9%81%D8%B1-%D9%86%D8%A7%DA%AF%D9%87%D8%A7%D9%86%DB%8C-%D9%85%D9%82%D8%A7%D9%85-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D9%87-%D8%B9%D8%B1%D8%A7%D9%82-%D8%AA%D8%AD%D9%82%DB%8C%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T06:36:00+00:00"/>
    <meta property="og:title" content="عطوان: سفر ناگهانی مقام آمریکایی به عراق تحقیر این کشور است"/>
    <meta property="og:description" content="تحلیلگر مطرح جهان عرب در مقاله‌ای، سفر ناگهانی و از پیش اعلام‌نشده معاون رئیس‌جمهوری آمریکا به عراق را حامل پیامی تحقیرآمیز به دولت و پارلمان این کشور ارزیابی کرد."/>
  </head>
  <body>
    <article>
      <h1>عطوان: سفر ناگهانی مقام آمریکایی به عراق تحقیر این کشور است</h1>
      <h2>تحلیلگر مطرح جهان عرب در مقاله‌ای، سفر ناگهانی و از پیش اعلام‌نشده معاون رئیس‌جمهوری آمریکا به عراق را حامل پیامی تحقیرآمیز به دولت و پارلمان این کشور ارزیابی کرد.</h2>
      <address>
        <time datetime="2019-11-24T06:36:00+00:00">24 Nov 2019, 06:36</time>
      </address>
      <p>به گزارش گروه بین‌الملل خبرگزاری دانشجو، «عبدالباری عطوان» تحلیلگر مطرح جهان عرب در سرمقاله روزنامه فرامنطقه‌ای «رأی الیوم» نوشت: «مایک پنس» معاون رئیس‌جمهوری آمریکا ضربه‌ای شدید و تحقیرآمیز به نخبگان حاکم بر عراق و به‌ویژه «عادل عبدالمهدی» نخست‌وزیر عراق وارد کرد زمانی که او از پایگاه آمریکایی در «عین‌الاسد» (الانبار) و نیرو‌های کشورش در این پایگاه، بازدید کرد بدون این‌که به رئیس جمهور و نخست‌وزیر این کشور درباره این سفر از پیش، اطلاع بدهد. او سپس بدون دیدار با این دو رهبر عراقی، عازم کردستان عراق شد.<br/><br/>سفر پنس به عراق در بحبوحه اعتراضات مشروع مردمی انجام می‌شود؛ اعتراضاتی که از یک ماه پیش آغاز شده و مهم‌ترین خواسته‌های مشروع معترضان، تدوین قانون اساسی جدید، اصلاح قانون انتخابات، ریشه‌کن کردن فساد، پیگرد قانونی تمامی افراد مفسد، بازگرداندن اموال به‌سرقت‌رفته و لغو تمامی انواع سهمیه‌بندی‌های فرقه‌ای است.<br/><br/>سفر پنس به عراق، سفری مشکوک با هدف ریختن بنزین بر آتش فتنه و تحریف تصویر جنبش مردمی و در عین حال توهین به دولت عراق و همچنین بزرگ‌تر کردن شکاف فرقه‌ای در این کشور است. رهبران فعلی عراق و به‌ویژه عبدالمهدی از دوستان ایالات متحده محسوب می‌شوند که پس از لشکرکشی به عراق و اشغال آن و سپس پاکسازی این کشور، به قدرت رسیدند.<br/><br/>تمامی بدبختی‌های فعلی عراق نتیجه لشکرکشی آمریکا به این کشور و تجزیه دولت عراق و بازسازی آن بر پایه‌های فرقه‌ای و صرفاً تکه‌تکه کردن است تا بدین ترتیب این کشور، ضعیف و لقمه‌ای آسان و گوارا برای نفوذ خارجی؛ چه آمریکا و چه عربستان سعودی، شود.<br/><br/>دولت عادل عبدالمهدی و تمامی دولت‌های پیش از آن با اجازه دادن به حضور ۵۲۰۰ نظامی آمریکایی در خاک عراق و در پایگاه‌هایی خودمختار، دچار خطایی راهبردی شده‌اند؛ گویی که آن، دولتی در داخل دولتی دیگر با بهانه‌هایی مختلف است که مهم‌ترین آن دروغِ مبارزه با داعش است.<br/><br/>تمامی دولت‌های آمریکا با عراق به‌مانند یک مستعمره و نه دولت مستقل رفتار می‌کردند و حمله دولت «بوش پسر» در سال ۲۰۰۳ به عراق و اشغال این کشور و سرقت کردن ثروت‌های آن به‌منظور تحقق این هدف، یعنی پاره‌پاره کردن کشور و تضعیف آن و نیز از بین بردن نقش آن به‌عنوان یک ابرقدرت منطقه‌ای انجام شد که چنین گام‌هایی در راستای توصیه «برنارد لوییس» اندیشمند صهیونیستی برداشته می‌شود.<br/><br/>آمریکایی‌ها با تحریک صهیونیسم جهانی، عراقی قوی، باثبات و خالی از فساد و مفسدان را نمی‌خواهند بلکه عراقی حقیر، گرسنه و فاسد و فاقد هویت ملی یکپارچه می‌خواهند و آن‌ها تمام تلاش‌شان را برای رسیدن به این اهداف به‌کار خواهند گرفت.<br/><br/>درست همان‌طور که آمریکا عراقی‌ها، اعراب و تمامی جهانیان را با دروغ سلاح کشتار جمعی فریب دادند در حال تکرار همان سناریو هستند و این‌بار مترسکِ ایرانی را به‌کار می‌گیرد تا بستر نفوذ صهیونیسم را نه‌فقط در عراق بلکه در سرتاسر منطقه فراهم کند.<br/><br/>زمانی که مقام‌های آمریکایی به حاکمیت عراق احترام بگزارند و به سفر‌های مخفیانه‌شان به پایگاه‌های‌شان (در عراق) با خنجر زدن به پشت دولت بغداد و بدون اطلاع آن، پایان دهند می‌توانیم بگوییم که عراق صاحب دولت، نخبه سیاسی، رئیس‌جمهور و پارلمان است.<br/><br/>دولت و احزابی که چنین توهین‌های آمریکایی را تحمل می‌کنند شایسته برخورداری از حمایت یا حتی احترام نیز نیستند.</p>
    </article>
  </body>
</html>