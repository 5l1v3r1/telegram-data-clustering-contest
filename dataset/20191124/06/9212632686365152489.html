<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520155/lali-dengan-dunia-glamor"/>
    <meta property="og:site_name" content="HM Online"/>
    <meta property="article:published_time" content="2019-11-24T06:00:56+00:00"/>
    <meta property="og:title" content="Lali dengan dunia glamor"/>
    <meta property="og:description" content="BERTAHAN dalam kerjaya seni lebih sedekad bukan sesuatu yang mudah."/>
  </head>
  <body>
    <article>
      <h1>Lali dengan dunia glamor</h1>
      <address><time datetime="2019-11-24T06:00:56+00:00">24 Nov 2019, 06:00</time> by <a rel="author">Norhayati Nordin</a></address>
      <p>BERTAHAN dalam kerjaya seni lebih sedekad bukan sesuatu yang mudah.</p>
      <p>Apatah lagi, kini platform media sosial amat berpengaruh.</p>
      <p>Bagi selebriti terkenal Scha Alyahya, 36, dia sudah lali dengan lumrah dunia glamor berikutan masa dan pengalaman banyak mengajar.</p>
      <p>Seperti selebriti popular lain, Scha, tidak terlepas dibelenggu kontroversi.</p>
      <p>Namun, si cantik ini memilih untuk melalui setiap dugaan itu dengan tenang.</p>
      <p>“Manusia biasa mana yang tidak pernah buat silap?</p>
      <p>“Cuma, kita kenalah bijak menghadapinya dan paling penting sentiasa positif.</p>
      <p>“Saya banyak belajar daripada pengalaman.</p>
      <p>“Buat pelapis, beringatlah sebelum buat sesuatu.</p>
      <p>“Pilihan sentiasa ada. Jadi, ambil masa fikir baik buruk sebelum buat pilihan dan jangan malu bertanya,” katanya.</p>
      <p>Pemilik nama sebenar Sharifah Nor Azean Syed Mahdzir Alyahya itu pernah dinobatkan juara Dewi Remaja pada 2006 dan kini adalah juri tetap program Dewi Remaja 2019.</p>
      <p>Menurutnya, biarpun realiti kehidupan selebriti mudah terpalit dengan kontroversi, usah segan merujuk artis senior atau berbincang bersama ibu bapa.</p>
      <p>“Jika diri dilanda kontroversi, hadapi dengan tenang dan jangan cepat melatah. Cuba ambil positif walaupun sukar.</p>
      <p>“Jika masih lagi terhindar daripada kontroversi, kena bijak buat pilihan.</p>
      <p>“Semuanya bergantung kepada diri sendiri,” katanya.</p>
      <p>Ujar Scha, penting bagi selebriti mengawal emosi kerana jika terlalu ikutkan perasaan hanya akan memburukkan lagi keadaan.</p>
      <p>“Kena bijak menghadapi apa saja situasi. Apa yang saya praktikkan, jangan terus buat orang tak suka dengan kita.</p>
      <p>“Orang memang mahu kita sentiasa nampak sempurna walaupun hakikatnya tiada manusia yang sempurna,” katanya.</p>
      <p>Ujarnya, tidak perlu bimbang dan jangan biarkan diri tertekan dengan apa yang diperkatakan orang.</p>
      <p>Scha yang terkenal dalam bidang lakonan, pengacaraan, peragaan dan dilabel sebagai ikon fesyen selebriti mendirikan rumah tangga dengan Awal Ashaari pada 4 Mei 2012.</p>
      <p>Pasangan romantik itu dikurniakan zuriat perempuan diberi nama Lara Alana yang kini berusia enam tahun.</p>
      <figure>
        <img src="https://assets.hmetro.com.my/images/articles/schah2_1574546446.jpg"/>
        <figcaption>SCHA Alyahya bijak menghadapi pelbagai dugaan, sentiasa positif. FOTO Mahzir Mat Isa</figcaption>
      </figure>
      <p>
        <b>Bintangi super telefilem</b>
      </p>
      <p>Biarpun kerjaya Scha sebagai pelakon tidak serancak dulu, aura wanita berbakat besar ini tidak pernah hilang.</p>
      <p>Memilih watak sesuai, Scha yang masih tebal kecintaannya terhadap dunia lakonan bersyukur kerana terbabit dalam beberapa karya menarik sepanjang tahun ini.</p>
      <p>“Biarpun saya nampak aktif mengacara dan menjadi juri program TV, tawaran berlakon tidak pernah putus.</p>
      <p>“Terbaharu, saya akan menjayakan super telefilem garapan pengarah terkenal Michael Ang.</p>
      <p>“Kali ini saya dapat watak sangat mencabar dan belum pernah dilakonkan iaitu perempuan murahan tinggal di kawasan setinggan serta menjaga bayi yang ditemuinya,” kata Scha.</p>
      <p>Jelasnya, dia yakin ramai akan jatuh cinta dengan karya aksi komedi itu kerana ia bukan sekadar hiburan tetapi menyelitkan mesej positif yang boleh dijadikan iktibar bersama.</p>
      <p>Selain itu, Scha juga bakal membintangi filem aksi yang memaparkan kisah tentera udara.</p>
      <p>Filem itu membariskan ramai pelakon popular termasuk Aiman Hakim Ridza, Fezrul Khan dan Nas-T.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/10/506637/dewi-remaja-perlu-bijak-banyak-aspek"/>
        <a href="https://www.hmetro.com.my/node/205033"/>
        <a href="https://www.hmetro.com.my/utama/2018/10/387055/scha-atur-strategi"/>
        <a href="https://www.hmetro.com.my/utama/2019/04/446975/scha-teliti-pasal-kontrak"/>
        <a href="https://www.hmetro.com.my/rap/2018/11/392445/sedia-selesai-cara-baik"/>
        <a href="https://www.hmetro.com.my/rap/2019/07/480766/lara-pandai-bawa-diri"/>
        <a href="https://www.hmetro.com.my/node/147813"/>
        <a href="https://www.hmetro.com.my/utama/2018/02/309717/biar-saya-jadi-drummer"/>
      </related>
    </article>
  </body>
</html>