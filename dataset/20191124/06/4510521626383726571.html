<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/ramnicu-valcea/video-forma-extrema-protest-urma-unui-accident-mortal-oamenii-vor-biocoteze-alegerile-blocheze-circulatia-valea-oltului-1_5dd9c37c5163ec42715752c1/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T06:15:15+00:00"/>
    <meta property="og:title" content="VIDEO Formă extremă de protest în urma unui accident mortal: „Oamenii vor să boicoteze alegerile şi să blocheze circulaţia pe Valea Oltului”"/>
    <meta property="og:description" content="Un nou accident rutier s-a soldat cu moartea unui om sâmbătă seara, pe Valea Oltului. Este al treilea accident mortal produs, în nici o lună, în zona Robeşti - Câineni, din judeţul Vâlcea."/>
  </head>
  <body>
    <article>
      <h1>VIDEO Formă extremă de protest în urma unui accident mortal: „Oamenii vor să boicoteze alegerile şi să blocheze circulaţia pe Valea Oltului”</h1>
      <address><time datetime="2019-11-24T06:15:15+00:00">24 Nov 2019, 06:15</time> by <a rel="author">Daciana Mitrache</a></address>
      <h4>Un nou accident rutier s-a soldat cu moartea unui om sâmbătă seara, pe Valea Oltului. Este al treilea accident mortal produs, în nici o lună, în zona Robeşti - Câineni, din judeţul Vâlcea.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/ramnicu-valcea/video-alertati-ro-alert-ramana-case-imens-fum-negru-toxic-pus-stapanire-municipiu-ramaneti-incinte-nu-expuneti-1_5dd90b5f5163ec42715194aa/index.html"/>
        <a href="https://adevarul.ro/locale/ramnicu-valcea/foto-fata-si-a-salvat-fratele-moarte-n-a-mai-avut-puterea-ceara-ajutor-ea-erau-atat-fericiti-1_5dd802fd5163ec42714b2d30/index.html"/>
      </related>
      <p>
        <a href="https://adevarul.ro/locale/ramnicu-valcea/accident-mortal-valea-oltului-urmat-protest-spontan-localnicilor-exasperati-situatie-7_5dda11895163ec427158ee7a/index.html">
          <b>GALERIE FOTO</b>
        </a>
      </p>
      <p>Sătui să tot fie victime în „capcana morţii” de pe DN 7 / E81, sătui de incompetenţa autorităţilor, a celor de la drumuri naţionale şi a tuturor celor care răspund sub o formă sau alta de siguranţa pe drumurile publice, zeci de localnici din Câineni - Vâlcea au ieşit sâmbătă seara, 23 noiembrie, să protesteze pe Valea Oltului, în judeţul Vâlcea. Un clip cu acest moment a devenit rapid viral pe Facebook.</p>
      <p>Totul s-a întâmplat după ce, sâmbătă seară, încă un localnic şi-a pierdut viaţa pe trecerea de pietoni de la Robeşti. În jurul orei 19.00, un autoturism a lovit un pieton, motiv pentru care tot traficul a fost blocat. Victima era un bărbat de 71 de ani din localitate. Şoferul este din judeţul Olt, iar la ora la care a comis accidentul se îndrepta spre casă. Circulaţia a fost reluată după mai bine de o oră şi jumătate de la producerea incidentului.</p>
      <p>Exasperaţi de atâtea accidente mortale, în mai puţin de o lună, localnicii au organizat un protest ad-hoc. Au ieşit pe drumul naţional, în zona trecerii de pietoni - loc în care şi-au găsit sfârşitul trei oameni. Protestatarii au traversat strada, într-un du-te vino continuu, în speranţa că prin gestul lor disperat îi vor face pe şoferii care tranzitează zona să conştientizeze existenţa trecerii de pietoni şi să circule cu prudenţă.  </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmirela.sporis%2Fvideos%2F1327027870792659%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <p>
        <b>Protestul va continua şi duminică</b>
      </p>
      <p>Semnalul lor de alarmă, care va continua sub formă de protest şi duminică, este inclusiv la adresa factorilor politic: „Oamenii din localitate au declanşat un protest spontan, care va continua şi duminică. Susţin că vor boicota şi votul, din cauza nepăsării politicienilor, timp de amar de ani, faţă de această situaţie”, sună unul din comentariile apărute în urma acestui protest.</p>
      <p>Şi alţi internauţi au reacţionat la difuzarea clipului: „Oamenii protestează pentru moartea a trei persoane şi vor să blocheze circulaţia”, sau „Oricum de mâine nu mai vine nici poliţia, nici jandarmeria. Îi mai vede Robeştiul când mai moare cineva, altfel nu mai au treabă”.</p>
      <p>„Fraţilor, tot satul ar trebui să iasă şi să stea pe trecerea de pietoni o oră, să nu plece de acolo. Aşa trebuie protestat, poate se iau măsuri, nu să treceţi mereu, să staţi pe trecere, să blocaţi traficul o oră!”, a venit îndemnul unui alt internaut. </p>
      <p>Localnicii sunt de părere că singura soluţie pentru a evita astfel de tragedii o reprezintă o „pasarelă peste trecerea de pietoni”. Până acum însă nimeni nu a pus în aplicare această idee, deşi ea nu este o noutate. Pe Valea Prahovei, spre exemplu, există astfel de pasarele normale în zonele cu trafic intens.</p>
      <p>
        <b>Au traversat DN 7 încontinuu, în semn de protest</b>
      </p>
      <p>De altfel, oamenii care s-au dus inclusiv cu copii în braţe la protest, s-au arătat deranjaţi de faptul că autorităţile, de la cele locale, la cele judeţene, nu sunt prezente la faţa locului: „„De ce nu vine primarul la faţa locului?”, sau „Nu plecăm până nu vine prefectul!”.</p>
      <p>De aceea, s-au decis să protesteze traversând încontinuu drumul naţional (DN 7 / E 81) spre disperarea şoferilor, dar mai ales a organelor de ordine aflate la faţa locului: poliţiştii de la Rutieră care veniseră la accident, dar şi mai multe echipaje ale Jadarmeriei trimise să ţină protestul sub control şi să nu se înregistreze şi alte incidente: „Să mai stea şi şoferii, că şi noi stăm câte o jumătate de oră să traversăm”, şi-au justificat oamenii gestul. </p>
      <p>
        <b>„Să se facă ceva, să nu mai moară oameni”</b>
      </p>
      <p>Când un poliţist îi întreabă retoric: „Dumneavoastră, ce credeţi că rezolvaţi aşa?”, din replicile protestarilor reiese gradul de disperare în care s-a ajuns: „Şefule, nu vezi că nu s-a rezolvat nimic? Nici cu vorbe, nici cu promisiuni!... Să se facă ceva, până la urmă! Să nu mai moară oameni... Să ne bage cineva în seamă! Să vină cineva, ori chemat de dumneata, ori după ce văd ce e aici.”</p>
      <p>„Am patru copii acasă. Şi ar fi putut să fie oricare dintre ei în locul bătrânului ucis în această seară. Trăiesc într-un stres continuu de câte ori îmi ies afară din curte. Sunt trei oameni care au murit în patru săptămâni. Vreau să se ia măsuri. Eu nu sunt în măsură să spun ce anume să se facă. Să vină cineva, să ne bage în seamă. Cel puţin este o formă de protest! Toată comunitatea simte nevoia să facă acest lucru, nu numai eu... Nimeni nu are treabă cu dumneavoastră, nu ne înţelegeţi greşit”, au explicat oamenii disperaţi. </p>
      <p>N-au mai ţinut cont nici de faptul că se expun pericolului, prin forma lor extremă de protest: „Hai mă, că dă cu maşina peste tine!” sau „Păi, să dea, pe aceeaşi trecere de pietoni pe care muri un om” ori „Cineva trebuie să ne vadă, până la urmă” au fost comentariile oamenilor conştienţi pe de altă parte că gestul lor s-ar putea să nu aibă nici un ecou: „Nu ne-a văzut 30 de ani nimeni. Ne văd acum?”</p>
      <p>
        <b>Măsură extremă: localnicii încalcă legea ca să nu moară pe trecerea de pietoni</b>
      </p>
      <p>„De ce nu stă aici Poliţa cu radarul? Dar stă în altă parte. Veniţi în orice zi şi staţi aici şi o să vedeţi în 20 de minute cel puţin trei maşini cum depăşesc pe trecerea de pietoni şi pe linie continuă”, le-au mai spus protestarii oamenilor legii. Ba chiar au recunoscut şi că sunt nevoiţi să încalce legea ca să rămână în viaţă: „Dumneavoastră ştiţi că eu nu trec pe trecere? Dacă mă prinde cineva, mă amendează! Dar pe trecere mă omoară! Pentru ce au mai pus-o?”. </p>
      <p>
        <b>Se gândesc să boicoteze alegerile prezidenţiale</b>
      </p>
      <p>Oamenii s-au arătat însă deranjaţi când li s-a reamintit că trebuie să respecte regulile de circulaţie şi să ţină cont de semnalele agenţilor de poliţie care se aflau în mijlocul străzii şi dirijau circulaţia.„Aveţi dreptate - şoferii trebuie să oprească când sunteţi pe trecere. Dar acum sunt agenţii de poliţie aici, iar dumneavoastră trebuie să respectaţi regulile de circulaţie!” </p>
      <p>Localnicii ieşiţi în stradă au anunţat că se vor întoarce la ora 10.00, duminică, 24 noiembrie, să continue protestul şi să gândesc, tot ca formă de protest, să boicoteze alegerile prezidenţiale. Unul dintre poliţişti le-a trasmis şi că la aceeaşi oră va veni o comisie, formată din autorităţile judeţului, la faţa locului: „Nu se mai poate! Pe trecerea aceasta au murit atâţia oameni şi o să moară în continuare!”, şi-au justificat gestul protestatarii.</p>
      <p>
        <b>Trei accidente mortale în mai puţin de o lună, pe trecerea de pietoni</b>
      </p>
      <p>Incidentul de sâmbătă seara de la Robeşti - Câineni, de pe DN 7 / E 81, este al treilea accident mortal petrecut în această lună, în acelaşi loc, pe Valea Oltului. În data de 1 noiembrie, un şofer de camion, de 50 de ani, din Timiş, care mergea spre Sibiu, a acroşat un alt localnic, de 42 de ani, care se afla în zona trecerii de pietoni. Bărbatul nu a mai supravieţuit. La fel s-a întâmplat şi pe data de 26 octombrie, tot într-o seară de sâmbătă, când un bărbat de 65 de ani a fost lovit de o maşină la volanul căreia se afla un sibian de 46 de ani. Şi în acest caz victima a murit.</p>
      <p>
        <b>De la accidente mortale la planul roşu de intervenţie</b>
      </p>
      <p>Comuna Câineni este cea mai nordică localitate din judeţul Vâlcea, situată pe Valea Oltului. Pe toată porţiunea de drum naţional care o traversează de la nord la sud, paralel cu râul Olt, se produc în permanenţă accidente rutiere. Unul din punctele nevralgice  este chiar trecerea de pietoni de la Robeşti, loc în care şi-au pierdut viaţa trei persoane, în ultima vreme. </p>
      <p>Tot în Câineni, însă, în luna august a acestui an, s-a declanşat planul roşu de intervenţie după ce un şofer care a depăşit o coloană de maşini a intrat în coliziune, pe contrasens, cu un microbuz plin cu pasageri. În eveniment au fost implicate 21 de persoane, din care pentru 19 s-au acordat îngrijiri medicale. Dintre acestea, 11 au suferit leziuni grave după ce microbuzul în care se aflau s-a răsturnat în urma impactului dintre cele două autovehicule. </p>
      <p>Depăşirea neregulamentară este, de altfel, una dintre principalele cauze care determină producerea de evenimente rutiere, în zonă. Cum s-a întâmplat şi în luna aprilie a acestui an când, în urma ciocnirii frontale dintre două TIR-uri, unul dintre ele, încărcat cu maşini, s-a răsturnat în curtea unui localnic. Ambii şoferi s-au ales cu leziuni grave. </p>
      <p>Apoi în luna iunie, tot în urma ciocnirii frontale, şase oameni au ajuns în spital, din cauza vitezei, unul dintre şoferi intrând într-o curbă pe contrasens. Două accidente grave au avut loc şi în luna august: o maşină în care se aflau două localnice a intrat în parapetul metalic de pe marginea drumului naţional, iar în celălalt caz, în urma unui carambol, o femeie de cetăţenie bulgară a ajuns în stare gravă la spital. Iar exemplele de acest gen pot continua. </p>
      <slideshow>
        <figure>
          <img src="https://adevarul.ro/assets/adevarul.ro/MRImage/2019/11/24/5dda11335163ec427158ec79/627x0.jpg"/>
          <figcaption>Accident mortal pe DN 7 / E 81, pe Valea Oltului, la Robeşti - Câineni, în Vâlcea: călcat pe trecerea de pietoni şi protest ad-hoc al localnicilor; Foto Adevărul</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda22c85163ec4271595563/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto Nicolae Șofîlcă</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda22dd5163ec42715955d1/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto Nicolae Șofîlcă</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda23065163ec42715958d7/627x0.jpg"/>
          <figcaption>Accident rutier mortal pe o trecere de pietoni de la Robești - Câineni în Vâlcea pe DN 7 Valea Oltului Foto Nicolae Șofîlcă</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda14555163ec427158fe37/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto colaj 1</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda15495163ec427159026c/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto colaj</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda17055163ec4271590a61/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto colaj</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda1bf25163ec42715928d2/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto colaj</figcaption>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/24/5dda1c085163ec4271592959/627x0.jpg"/>
          <figcaption>Protest ad-hoc pe Valea Oltului în urma unui accident rutier mortal pe o trecere de pietoni de la Robești - Câineni în Vâlcea pe DN 7 Foto colaj</figcaption>
        </figure>
        <figcaption>
          <a href="https://adevarul.ro/locale/ramnicu-valcea/accident-mortal-valea-oltului-urmat-protest-spontan-localnicilor-exasperati-situatie-7_5dda11895163ec427158ee7a/index.html">Accident mortal pe Valea Oltului urmat de un protest spontan al localnicilor exasperaţi de situaţie</a>
        </figcaption>
      </slideshow>
      <hr/>
    </article>
  </body>
</html>