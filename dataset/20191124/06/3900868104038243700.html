<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563025/tragwdia-stin-lamia-epestrefan-apo-gamo-toys-perimene-o-thanatos-video-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-24T06:49:00+00:00"/>
    <meta property="og:title" content="Τραγωδία στην Λαμία: Επέστρεφαν από γάμο, τους περίμενε ο θάνατος [video, pics]"/>
    <meta property="og:description" content="Στο χειρουργείο βαριά τραυματισμένη η γυναίκα του θύματος. Τα δύο κοριτσάκια που επέβαιναν στο αυτοκίνητο ήταν παρανυφάκια στο γάμο. Συγκλονισμένος ο πρόεδρος του Υπεραστικού ΚΤΕΛ Φθιώτιδας που δούλευε ο άτυχος άνδρας."/>
  </head>
  <body>
    <article>
      <h1>Τραγωδία στην Λαμία: Επέστρεφαν από γάμο, τους περίμενε ο θάνατος [video, pics]</h1>
      <address>
        <time datetime="2019-11-24T06:49:00+00:00">24 Nov 2019, 06:49</time>
      </address>
      <p>
        <b>Στο χειρουργείο βαριά τραυματισμένη η γυναίκα του θύματος. Τα δύο κοριτσάκια που επέβαιναν στο αυτοκίνητο ήταν παρανυφάκια στο γάμο. Συγκλονισμένος ο πρόεδρος του Υπεραστικού ΚΤΕΛ Φθιώτιδας που δούλευε ο άτυχος άνδρας.</b>
      </p>
      <p>Η τετραμελής οικογένεια είχε παραστεί σε ένα γάμο, αλλά κατά την επιστροφή στο σπίτι, το αυτοκίνητο που οδηγούσε ο 37χρονος πατέρας συγκρούστηκε μετωπικά με αυτοκίνητο που βγήκε από παράδρομο. Επί τόπου σκοτώθηκε ο πατέρας, πολύ σοβαρά τραυματισμένη είναι η μητέρα, ενώ ελαφρύτερα είναι τα δύο κοριτσάκια τους, αλλά και οι δύο επιβάτες του άλλου αυτοκινήτου.</p>
      <p>Αναλυτικά, όπως, μεταδίδει το lamiareport.gr η θανατηφόρα μετωπική σύγκρουση έγινε λίγα λεπτά πριν τις 5:00' τα ξημερώματα στον παράδρομο, λίγο πριν τα φανάρια "Σερδάρη".</p>
      <p>Σύμφωνα με το ρεπορτάζ το μαύρο Mercedes, στο οποίο επέβαινε μια τετραμελής οικογένεια από τη Λαμία, ανέβαινε κανονικά με κατεύθυνση προς Λαμία. Την ίδια στιγμη από τον παράδρομο που έρχεται από τον Άγιο Τρύφωνα βγήκε το BMW στο οποίο επέβαιναν δυο νεαροί από τη Στυλίδα.</p>
      <figure>
        <img src="https://www.nooz.gr/Multimedia/2019/11/d6352ccc-aedf-4682-8fe4-4d16708413cb.jpg"/>
      </figure>
      <p>Τα δυο αυτοκίνητα συγκρούστηκαν μετωπικά με αποτέλεσμα να σκοτωθεί επί τόπου ο 37χρονος οδηγός της Mercedes -<b>πατέρας τεσσάρων παιδιών</b>- και να τραυματιστεί σοβαρά η γυναίκα του. Στο αυτοκίνητο επίσης επέβαιναν και τα δυο κοριτσάκια του άτυχου ζευγαριού, ηλικίας περίπου 8-10 ετών, που σύμφωνα με πληροφορίες τραυματίστηκαν, αλλά δεν φαίνεται να κινδυνεύει η ζωή τους.</p>
      <p>Οι δυο νεαροί από το BMW παρά τη σφοδρότητα της σύγκρουσης τραυματίστηκαν πολύ ελαφρά.</p>
      <p>Οι πληροφορίες λένε ότι η οικογένεια από τη Λαμία επέστρεφε από γάμο και μάλιστα τα δυο κοριτσάκια ήταν και παρανυφάκια. Κανένας δεν μπορούσε να φανταστεί ότι στην επιστροφή τους είχε στήσει καρτέρι ο θάνατος.</p>
      <p>Τον 37χρονο νεκρό οδηγό και τους τραυματίες απεγκλώβισαν άνδρες της 7ης ΕΜΑΚ, της ΠΥ Λαμίας μαζί με το πλήρωμα του ΕΚΑΒ που τους μετέφερε στο σημείο.</p>
      <figure>
        <img src="https://www.nooz.gr/Multimedia/2019/11/b656fdfe-385d-4646-bc33-d1ec1452a66d.jpg"/>
      </figure>
      <p>Σύμφωνα με τις τελευταίες πληροφορίες η γυναίκα του, που έχει τραυματιστεί βαριά, <b>μπήκε εσπευσμένα στο χειρουργείο </b>και τα δυο κοριτσάκια τους, ηλικίας 8-10 ετών, θα διακομιστούν στο νοσοκομείο “Παίδων” στην Αθήνα.</p>
      <figure>
        <img src="https://www.nooz.gr/Multimedia/2019/11/9e85df99-7046-4765-b3f6-d6b156d39ddf.jpg"/>
      </figure>
      <p>«Χάσαμε το καλύτερο παιδί. Δεν υπάρχουν λόγια… Δεν το λέω επειδή είμαι φορτισμένος συναισθηματικά. Ήταν όντως το καλύτερο παιδί. Ρωτήστε όποιον θέλετε. Αρίστος επαγγελματίας και υπόδειγμα οικογενειάρχη. Θερμά συλληπτήρια στους οικείους του και εύχομαι ταχεία ανάρρωση στη σύζυγο και στα παιδιά του», είπε στο LamiaReport ο πρόεδρος του Υπεραστικού ΚΤΕΛ Φθιώτιδας Δημήτρης Παπαναγιώτου.</p>
      <figure>
        <iframe src="https://www.youtube.com/embed/Fts3K6DvXUg" width="640" height="360" data-service="Youtube" scrolling="no"/>
      </figure>
    </article>
  </body>
</html>