<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/favoritom-druheho-kola-rumunskych-prez/431909-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T06:30:00+00:00"/>
    <meta property="og:title" content="Favoritom druhého kola rumunských prezidentských volieb je Iohannis"/>
    <meta property="og:description" content="Súperkou tohto stredopravicového politika je sociálnodemokratická expremiérka Viorica Dancilaová."/>
  </head>
  <body>
    <article>
      <h1>Favoritom druhého kola rumunských prezidentských volieb je Iohannis</h1>
      <h2>Súperkou tohto stredopravicového politika je sociálnodemokratická expremiérka Viorica Dancilaová.</h2>
      <address><time datetime="2019-11-24T06:30:00+00:00">24 Nov 2019, 06:30</time> by <a rel="author">TASR</a></address>
      <p>Bukurešť 24. novembra (TASR) - Úradujúci rumunský prezident Klaus Iohannis, ktorý sa uchádza o druhé päťročné funkčné obdobie, bude podľa očakávaní v nedeľu zvolený v druhom kole prezidentských volieb. Súperkou tohto stredopravicového politika je sociálnodemokratická expremiérka Viorica Dancilaová.</p>
      <p>V prvom kole volieb z 10. novembra bol najúspešnejším Iohannis (60), ktorý získal 38 percent hlasov a predbehol tak zvyšných 13 kandidátov. Dancilaová (55) sa umiestnila na druhom mieste so ziskom 22 percent.</p>
      <p>Tlačová agentúra AFP uviedla, že podľa predpovedí analytikov sa veľká časť voličov, ktorí v prvom kole podporili menej úspešných kandidátov, prikloní tentoraz k Iohannisovi vzhľadom na hlboké rozčarovanie z reforiem súdnictva presadzovaných Dancilaovej sociálnymi demokratmi. Vládu na čele s Dancilaovou zosadil v októbri parlament po tom, ako v tejto záležitosti viedla dlhodobý súboj s Európskou komisiou i prezidentom.</p>
      <p>Právo hlasovať vo voľbách má približne 18,2 milióna Rumunov. Volebné miestnosti budú otvorené do 21.00 h, na čo sa očakáva zverejnenie prvých odhadovaných výsledkov.</p>
      <p>Opätovné zvolenie Iohannisa, niekdajšieho profesora fyziky z nemeckej národnostnej menšiny, ktorého podporuje stredopravicová Národná liberálna strana (PNL), by bolo podľa AFP <i>"potvrdením proeurópskej trajektórie"</i> Rumunska. Dancilaovej Sociálnodemokratická strana (PSD) je zase považovaná za nástupcu elity, ktorá dominovala Rumunsku pred pádom komunistického režimu v roku 1989, a čelí obvineniam z korupcie vo svojich radoch.</p>
      <p>Rumunsko je tzv. poloprezidentskou republikou, v ktorej má prezident značné rozhodovacie právomoci napríklad v otázkach národnej bezpečnosti a zahraničnej politiky. Môže odmietnuť straníckych nominantov na predsedu vlády i vládnych nominantov na súdne posty.</p>
    </article>
  </body>
</html>