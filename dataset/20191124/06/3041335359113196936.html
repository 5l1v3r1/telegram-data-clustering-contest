<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/world/megali-katastrofi-sti-vrazilia-petrelaiokilida-exei-molynei-2-000-xiliometra-akton/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T06:45:00+00:00"/>
    <meta property="og:title" content="Μεγάλη καταστροφή στη Βραζιλία : Πετρελαιοκηλίδα έχει μολύνει 2.000 χιλιόμετρα ακτών"/>
    <meta property="og:description" content="Η πετρελαιοκηλίδα που έχει ήδη μολύνει 2.000 χιλιόμετρα ακτών στη Βραζιλία από τα τέλη Αυγούστου έφθασε πρώτη φορά στην πολιτεία του Ρίο ντε Τζανέιρο, αν και σε μικρές ποσότητες και μακριά από τις γνωστές παραλίες"/>
  </head>
  <body>
    <article>
      <h6 class="kicker">Από τα τέλη Αυγούστου</h6>
      <h1>Μεγάλη καταστροφή στη Βραζιλία : Πετρελαιοκηλίδα έχει μολύνει 2.000 χιλιόμετρα ακτών</h1>
      <h2>Η πετρελαιοκηλίδα που έχει ήδη μολύνει 2.000 χιλιόμετρα ακτών στη Βραζιλία από τα τέλη Αυγούστου έφθασε πρώτη φορά στην πολιτεία του Ρίο ντε Τζανέιρο, αν και σε μικρές ποσότητες και μακριά από τις γνωστές παραλίες</h2>
      <address><time datetime="2019-11-24T06:45:00+00:00">24 Nov 2019, 06:45</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η πετρελαιοκηλίδα που έχει ήδη μολύνει 2.000 χιλιόμετρα ακτών στη Βραζιλία από τα τέλη Αυγούστου έφθασε πρώτη φορά στην πολιτεία του Ρίο ντε Τζανέιρο, αν και σε μικρές ποσότητες και μακριά από τις γνωστές παραλίες, αλλά ο πρόεδρος της χώρας, Ζαΐχ Μπολσονάρου, δήλωσε ότι φοβάται πως τα χειρότερα έπονται.</p>
      <p>Σύμφωνα με το Πολεμικό Ναυτικό της Βραζιλίας, 300 γραμμάρια πετρελαίου εντοπίστηκαν στην παραλία Γκρουσάι, στο Σάο Ζοάο ντα Μπάρα, 300 χιλιόμετρα βόρεια του Ρίο ντε Ζανέιρο, της τουριστικής πρωτεύουσας της χώρας.</p>
      <p>
        <a href="https://www.in.gr/2019/11/24/politics/alkiviadis-stefanis-poios-einai-o-stratigos-gia-ti-diaxeirisi-tou-prosfygikou/">Αλκιβιάδης Στεφανής : Ποιος είναι ο στρατηγός για τη διαχείριση του Προσφυγικού</a>
      </p>
      <p>«Τα δείγματα που αναλύσαμε είναι παρόμοια με το πετρέλαιο που εντοπίστηκε στις βορειοανατολικές ακτές» ανέφερε το Πολεμικό Ναυτικό σε ανακοίνωσή του.</p>
      <p>«Εξακολουθούμε να μη γνωρίζουμε την ποσότητα του πετρελαίου που παραμένει στη θάλασσα» επισήμανε από την πλευρά του χθες ο Μπολσονάρου, στο περιθώριο στρατιωτικής τελετής στην πόλη του Ρίο.</p>
      <p>«Στη χειρότερη περίπτωση, αν ένα πετρελαιοφόρο έριξε στη θάλασσα όλο του το φορτίο, λιγότερο από το 10% έχει φθάσει στις ακτές μας. Γι’ αυτό προετοιμαζόμαστε για το χειρότερο» πρόσθεσε.</p>
      <p>Αυτή η πετρελαιοκηλίδα, η προέλευση της οποίας παραμένει μυστήριο, άρχισε να μολύνει τις ακτές της βορειοανατολικής Βραζιλίας στα τέλη Αυγούστου, αρχικά στην πολιτεία Παραΐμπα.</p>
      <p>Στη συνέχεια επεκτάθηκε, και το Νοέμβριο μικρές ποσότητες πετρελαίου έφθασαν στην πολιτεία Εσπίριτο Σάντο, βόρεια του Ρίο.</p>
      <p>Η κρατική υπηρεσία περιβάλλοντος της Βραζιλίας Ibama έχει καταγράψει περισσότερες από 700 περιοχές οι ακτές των οποίων έχουν μολυνθεί από το πετρέλαιο, με την πετρελαιοκηλίδα να έχει φθάσει σε περισσότερο από το 70% των παράκτιων πόλεων στα βορειοανατολικά, μια φτωχή περιοχή, η οικονομία της οποίας βασίζεται κυρίως στον τουρισμό.</p>
      <p>Τα αίτια της περιβαλλοντικής αυτής καταστροφής δεν έχουν ακόμη εντοπιστεί και η προέλευση της πετρελαιοκηλίδας παραμένει άγνωστη, αν και οι αναλύσεις των δειγμάτων επιβεβαίωσαν ότι πρόκειται για πετρέλαιο από τη Βενεζουέλα.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tanea.gr/2019/11/24/world/soumeigie-erntogan-h-kori-tou-soultanou-einai-to-megalo-tou-stirigma/">Σουμεϊγιέ Ερντογάν : H κόρη του Σουλτάνου είναι το μεγάλο του στήριγμα</a>
      </p>
    </article>
  </body>
</html>