<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/analizi/2019/11/24/3996374_zakonodatelstvo_sreshtu_falshivite_novini_shte_dovede/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T06:53:00+00:00"/>
    <meta property="og:title" content="Законодателство срещу фалшивите новини ще доведе до смразяваща автоцензура"/>
    <meta property="og:description" content="Основателен е страхът на критично мислещите журналисти, че властта ще се опита да използва евродиректива, за да вкара рестриктивни мерки спрямо онлайн медиите."/>
  </head>
  <body>
    <article>
      <h1>Законодателство срещу фалшивите новини ще доведе до смразяваща автоцензура</h1>
      <address><time datetime="2019-11-24T06:53:00+00:00">24 Nov 2019, 06:53</time> by <a rel="author" href="https://www.dnevnik.bg/author/666" target="_blank">Иво Инджов</a></address>
      <p>
        <i>Иво Инджов е доцент по журналистика във ВТУ "Св. св. Кирил и Методий", експерт е по политически комуникации.</i>
      </p>
      <p>Управляващите вече няколко пъти се опитват да отиграят топката "фалшиви новини". Уж в името на обществения интерес, а на практика в ущърб на свободата на словото. Същевременно истерията около фалшивите новини се използва за вкарване в регулация и на онлайн медиите.</p>
      <p>През ноември стана ясно, че някак си полуконспиративно със заповед на шефа на парламентарната комисия по култура и медии Вежди Рашидов е създадена работна група за промяна в Закона за радиото и телевизията (ЗРТ). Той е закърпван многократно през последните две десетилетия и вече е неадекватен на променената дигитална среда. Групата за ревизията му е инициирана от БНТ, която се намира "във фактически фалит". В състава й влизат основно юристи от електронните медии, сегашни и бивши шефове на телевизии и радиа, депутати.</p>
      <p>
        <b>Най-вероятно групата ще изготви предложения за нов модел на финансиране на обществените медии.</b>
      </p>
      <p>Рашидов обаче разглежда работата й и в контекста на необходимостта да се противодейства на фалшивите новини. Още през лятото той и правосъдният министър Данаил Кирилов предложиха евентуалното им криминализиране. Депутатът заяви пред "Свободна Европа", че целта не е просто създаване на закон, а иницииране на "европейско законодателство по европейски стандарт".</p>
      <p>Такава амбициозна задача надали е по силите на малка България. На този етап дори Европейската комисия залага повече на натиска върху големите интернет платформи за саморегулация. Най-големият й успех е приемането на Кодекс за добри практики с участието на "Гугъл", "Фейсбук", "Туитър". Страни като Германия и Франция са няколко крачки напред. В тях са приети или са на дневен ред закони, насочени срещу речта на омразата в социалните мрежи. Прословутият Закон "Фейсбук" в Германия задължава социалната мрежа и други от нейния ранг да отстраняват в срок от 24 часа до 7 дни докладвано съдържание, което представлява престъпление. В противен случай се налагат глоби за милиони евро. Критиците на закона са убедени, че вменяването на "Фейсбук" на превантивни съдебни функции води до ограничаване на свободата на изразяване и автоцензура на социалните мрежи. В изказване, в което се привижда реч на омразата на етническа основа например, може да се съдържа легитимна критика.</p>
      <p>У нас по всичко личи, че целта на управляващите не е да регулира "Фейсбук", "Туитър", "Инстаграм", които на българска "територия" впрочем се саморегулират доста ефективно, както показва тазгодишен доклад на ЕК, а</p>
      <p>
        <b>онлайн медиите. Те, както и пресата впрочем, не подлежат на законови ограничения,</b>
      </p>
      <p>с изключение на времето на предизборните кампании.</p>
      <p>Удобен повод за вкарване в регулация на онлайн медиите би било задължението на България да имплементира в ЗРТ до края на 2020 г. новата европейска Директива за аудиовизуалните медийни услуги. За целта е създадена друга работна група – в Министерството на културата. Директивата прави, макар и деликатно, опит за въвеждане на регулация на аудиовизуалното съдържание в интернет. Тя ще засегне ютуб, стрийминг платформи като "Нетфликс", видеата, споделяни във "Фейсбук" и др. Целта е да се противодейства на "терористично" съдържание, призиви към насилие и реч на омразата, както и да се защитават правата на децата по подобие на валидните задължения за телевизиите. Документът не касае журналистическото съдържание в онлайн медиите, включително и видеоматериалите и радио подкастовете, които са част от него.</p>
      <p>Основателен обаче е страхът на критично мислещите журналисти, че властта ще се опита да използва евродирективата, за да вкара рестриктивни мерки в ЗРТ. Поводът може да бъде, че все пак в онлайн медиите понякога се появява и нежурналистическо аудиовизуално съдържание – например клипове, качвани от потребители. По различни поводи напоследък членове на Съвета за електронни медии (СЕМ) заявяват, че са необходими законови промени, които да позволят интернет сайтовете да бъдат приравнени с електронните медии. "Председателят на СЕМ поиска да регулира и онлайн медите", защото "през сайтовете в момента минавали опасни явления", информира преди година bTV. Друг е въпросът, че регулаторният орган няма ресурси да следи аудиовизуалното съдържание в интернет, към което всъщност се прицелва евродирективата.</p>
      <p>
        <b>Напъните на СЕМ за регулация на онлайн медиите се вписват в опипването на почвата</b>
      </p>
      <p>от малки парламентарни партии да се пишат борци срещу fake news. През лятото на 2017 г. от "Воля" лансираха идеята за законопроект, който да дефинира какво е "фалшива новина" или новина, която наранява личната чест и достойнство. През юли 2018 г. и от ВМРО обявиха, че ще подготвят закон срещу фалшивите новини. Преди време близкият до Борисов депутат от ГЕРБ Красимир Велчев пък подхвърли идеята за създаване на спецзакон срещу клеветата във връзка с предстоящите през 2011 г. президентски и местни избори.</p>
      <p>Ако се сбъднат на някой етап от реформата на медийното законодателство, благородните на пръв поглед намерения за борба с фалшивите новини ще ударят най-силно онлайн медиите. Ще бъдат засегнати както сайтовете за фалшиви новини за политици, бизнесмени и вредни за хората "здравни" съвети, така и критичните към управляващите новинарски сайтове, които сега са острови на свободното слово.</p>
      <p>Криминализирането на фалшивите новини ще наруши установения от конституцията баланс между свободата на изразяване и защитата на т.нар. конкурентни права. Такива са честта и доброто име на гражданите, недопускане на реч на омразата на база раса, етнос и религия, защитата на държавната тайна и др. Сега обидата, клеветата, проповядването и подбуждането на омраза и др., които де факто имат характер на фалшиви новини, се преследват по Наказателния кодекс.</p>
      <p>Специално законодателство срещу фалшивите новини ще доведе до смразяваща автоцензура сред "кучета пазачи" на обществения интерес. На първо място</p>
      <p>
        <b>ще бъде допълнително улеснено наказателното преследване за обида и клевета срещу журналистите,</b>
      </p>
      <p>дори те да си вършат добросъвестно работата.</p>
      <p>Преборването на фалшивите новини като панацея срещу "слободията" е рисковано начинание за всяка либерална демокрация. Все още няма убедителна научна или правна дефиниция какво е "фалшива новина". Експертът по дигиталните теми на немската обществена телевизия ARD Денис Хорн се опитва да систематизира какво се разбира под "fake news". Списъкът включва: пропаганда, лъжи, clickbait, измислици, спам, заблуди, сатира, преиначаване на факти, липсващ контекст, слухове, неясни формулировки, полустини, погрешни взаимовръзки, пропуски в (журналистическото) проучване и др. Хорн счита, че "понятието "fake news" все повече се превръща в проблем. За да се избегне размиването на понятията и отговорностите, според него нещата трябва да се назовават с истинските им имена: "лъжите" са лъжи, "пропагандата" – пропаганда, "грешките" – грешки, а "нечистоплътната журналистика" – нечистоплътна журналистика.</p>
      <p>На този фон опитът на Рашидов да дефинира що е то "фалшива новина" е доста семпъл. "Непроверената новина, която няма нищо общо с истината, е фалшива новина", каза наскоро той в отговор на въпрос на "Сега". Но контекстът, в който шефът на парламентарната комисия по медии и култура разглежда наболелият въпрос, показва че</p>
      <p>
        <b>самият той има проблеми с разбирането за свободата на словото и критиките срещу властимащите.</b>
      </p>
      <p>Неотдавна Рашидов избухна в ефира на БНТ: "Айде стига с тая свобода, бе! Вие луди ли сте? Полудявате вече с тая свобода! Кое не му е свободно? Те ни плюят всички хора като каруцари. Всеки ден е било свободно словото. Какво по-свободно от това?".</p>
      <p>Погледнато от друг ъгъл, макар и за някои да звучи парадоксално, либералната канава на конституцията и законите в България ограничават възможностите за противодействие на фалшивите новини. Конституцията от 1991 г. защитава трите "комуникационни" свободи: правото на свобода на мненията, на информацията и на медиите (чл. 39–41). В рамките на едно по-широко разбиране за конституционно-правната защита на свободата на словото обаче би могло да се твърди, че създаването и разпространяването на фалшиви новини не противоречи на конституцията. Стига тези действия да не засягат репутацията на гражданите, правата на децата или националната сигурност.</p>
      <p>Може ли да бъде наказана медия за това, че систематично разпространява дезинформации, които не са престъпление по НК? Например, ако сайт провежда целенасочена кампания "Да излезем от ЕС – съюза на гейовете, лесбийките и "третия пол!"? Или ако жълт вестник твърди, "че "глобалното затопляне" е манипулация на зелената мафия и левите"? А при илюстрирани художествени измислици във фейсбук от рода на: "... туристи са видели следи от марсиански кораби на Рожен и силно изплашени, са офейкали към Смолян."? Мисията е невъзможна!</p>
      <p>Вместо да замислят специално законодателство срещу фалшивите новини, политиците трябва да запушат пробойните в действащото.</p>
      <p>
        <b>Законът за електронните съобщения например не позволява разкриване на собствениците на сайтове,</b>
      </p>
      <p>ако не става въпрос за тежко престъпление. Обидата и клеветата, които са най-разпространени в арсенала на фейк сайтовете, не са такива. Друга наложителна мярка е държавата и общините да не финансират медии, които не са подписали и не спазват Етичния кодекс на българските медии. Подобно решение изисква овластяване на Комисията за журналистическа етика да налага ефективни санкции при неспазване на кодекса.</p>
      <p>На фалшивите новини може да се противодейства и с работещи fact-checking платформи и инвестиции в журналистически професионализъм и медийна грамотност.</p>
      <p>Чудеса обаче не трябва да се очакват. Необходима е смяна на парадигмата: fake news да бъдат разглеждани не като "заговор" срещу демокрацията, а като част от по-сложни процеси. Eдин от тях са спецификите на дигиталния капитализъм, който генерира печалби от кликвания, лайквания и споделяния, отбелязва интернет изследователят Евгени Морозов в "Гардиън". Фалшивите новини няма да изчезнат, както не свърши алкохолът при "сухия режим" в САЩ. Но те трябва да бъдат обозначени ясно на дигиталната лавица и хората да бъдат информирани за рисковете от тях.</p>
      <p>
        <i>Авторът е използвал съдържание от статията си "Борба с фалшивите новини с инструментариума на закона и на саморегулацията – българският случай", публикувана в сп. "Медии и комуникации на 21-и век" (том 2, 2018), издание на ВТУ.</i>
      </p>
    </article>
  </body>
</html>