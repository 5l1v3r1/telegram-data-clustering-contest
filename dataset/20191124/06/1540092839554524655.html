<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198301/thema-sk-oi-megaloi-kerdismenoi-kai-oi-megaloi-xamenoi-toy-proypologismoy-2020"/>
    <meta property="og:site_name" content="CNN.gr"/>
    <meta property="article:published_time" content="2019-11-24T06:17:00+00:00"/>
    <meta property="og:title" content="Προϋπολογισμός 2020: Οι μεγάλοι κερδισμένοι και οι μεγάλοι χαμένοι"/>
    <meta property="og:description" content="Οι επιχειρήσεις, ο κατασκευαστές ακινήτων και οι νέοι γονείς είναι οι μεγάλοι κερδισμένοι του προϋπολογισμού 2020 , καθώς θα λάβουν μέσα στο επόμενο έτος μια..."/>
  </head>
  <body>
    <article>
      <h1>Προϋπολογισμός 2020: Οι μεγάλοι κερδισμένοι και οι μεγάλοι χαμένοι</h1>
      <h2>Οι επιχειρήσεις, ο κατασκευαστές ακινήτων και οι νέοι γονείς είναι οι μεγάλοι κερδισμένοι του προϋπολογισμού 2020, καθώς θα λάβουν μέσα στο επόμενο έτος μια σειρά από σημαντικές φορολογικές ελαφρύνσεις. Αντιθέτως, οι χαμένοι του νέου προϋπολογισμού θα είναι όσοι μισθωτοί έχουν μάθει να αποταμιεύουν αντί να δαπανούν, όσοι μισθώνουν τα ακίνητα τους μέσω πλατφορμών Airbnb και όσοι διαθέτουν ακίνητα που βρίσκονται μέχρι και σήμερα εκτός του συστήματος των αντικειμενικών αξιών.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 08:17 , 24 November 2019</p>
      <p>Από την «ακτινογραφία» των εσόδων και των φόρων του νέου προϋπολογισμού προκύπτει η εικόνα των ελαφρύνσεων και των επιβαρύνσεων.Συγκεκριμένα, ο νέος προϋπολογισμός προβλέπει πως τα δημόσια έσοδα θα ανέλθουν σε <b>54,71 δισ. ευρώ το 2020 και θα είναι αυξημένα κατά 448 εκατ. ευρώ ή 0,8%, έναντι του 2019.</b> Αυτή η αύξηση των εσόδων θα βασισθεί κυρίως στους φόρους των νοικοκυριών.</p>
      <p>Είναι ενδεικτικό πως <b>από τον φόρο εισοδήματος αναμένεται να εισπραχθούν το 2020 έσοδα ύψους 16,663 δισ. ευρώ.</b> Ο φόρος εισοδήματος φυσικών προσώπων προβλέπεται να διαμορφωθεί στα 11,415 δισ. ευρώ, αυξημένος <b>κατά 323 εκατ. ευρώ</b> έναντι των εκτιμήσεων του 2019. Ο φόρος εισοδήματος νομικών προσώπων προβλέπεται να παρουσιάσει <b>μείωση κατά 446 εκατ. ευρώ</b> έναντι των εκτιμήσεων του 2019 και να διαμορφωθεί στα 4,017 δισ. ευρώ, λόγω της μείωσης του συντελεστή φόρου στο 24%, καθώς και του φόρου στα μερίσματα στο 5%.</p>
      <p><b>Από τους τακτικούς φόρους ακίνητης περιουσίας</b>, αναμένεται να εισπραχθούν έσοδα ύψους 2,82 δισ. ευρώ, αυξημένα κατά 84 εκατ. ευρώ έναντι των εκτιμήσεων του 2019. Οι φόροι κεφαλαίου προβλέπεται να ανέλθουν σε 273 εκατ. ευρώ, αυξημένοι κατά 8 εκατ. ευρώ έναντι των εκτιμήσεων του 2019.</p>
      <p><b>Από φόρους επί αγαθών και υπηρεσιών προβλέπεται ότι θα εισπραχθούν έσοδα ύψους 28,557 δισ. ευρώ, α</b>υξημένα κατά 637 εκατ. ευρώ ή 2,3% έναντι του 2019. Ειδικότερα τα έσοδα από ΦΠΑ αναμένεται να ανέλθουν στα 18,276 δισ. ευρώ, αυξημένα κατά 475 εκατ. ευρώ έναντι των εκτιμήσεων του 2019, και οι φόροι κατανάλωσης προβλέπονται στα 7,214 δισ. ευρώ και είναι αυξημένοι κατά 89 εκατ. ευρώ έναντι των εκτιμήσεων του 2019.</p>
      <p>
        <b>Συνολικά ο προϋπολογισμός 2020 ενσωματώνει παροχές ύψους 1,18 δισ. ευρώ, αλλά και δημοσιονομικές εξοικονομήσεις ύψους 1,8 δισ. ευρώ. Μια απλή παράθεση του τι δίνει και τι παίρνει είναι αποκαλυπτική για το ποιος κερδίζει και ποιος χάνει.</b>
      </p>
      <h3>Τι δίνει</h3>
      <p><b>Ο νέος προϋπολογισμός προβλέπει τη μείωση του φόρου εισοδήματος νομικών προσώπων από το 28% στο 24%</b> παρέχοντας έτσι ελάφρυνση 541 εκατ. ευρώ στις επιχειρήσεις. Ακόμη, προβλέπει τη μείωση της φορολογίας των διανεμόμενων κερδών από το 10% σε 5%, δίνοντας έτσι 75 εκατ. ευρώ στους μετόχους των επιχειρήσεων, αλλά και τη μείωση των ασφαλιστικών εισφορών για απασχολούμενους πλήρους απασχόλησης, παρέμβαση που οδηγεί σε λιγότερες εισφορές κατά 123 εκατ. ευρώ.</p>
      <p>Ο προϋπολογισμός 2020 προβλέπει την αναμόρφωση της φορολογίας εισοδήματος φυσικών προσώπων <b>με εισαγωγικό συντελεστή 9%</b> και αύξηση του αφορολόγητου για κάθε τέκνο. Η παρέμβαση αυτή οδηγεί σε συνολική ελάφρυνση 281 εκατ. ευρώ. Παράλληλα, προβλέπεται επίδομα 2.000 ευρώ στις νέες οικογένειες για κάθε παιδί που γεννιέται, μέτρο που θα κοστίσει 123 εκατ. ευρώ στο προϋπολογισμό.</p>
      <p><b>Ο νέος προϋπολογισμός ενσωματώνει και μια σειρά ελαφρύνσεις για την αγορά ακινήτων,</b> όπως η αναστολή του ΦΠΑ στις νέες οικοδομές για τρία έτη, η αναστολή του φόρου υπεραξίας ακινήτων για τρία έτη και η επιστροφή δαπανών για ανακαινίσεις και αναβάθμιση κτιρίων. Όλα αυτά τα μέτρα οδηγούν σε εξοικονόμηση 26 εκατ. ευρώ για τους φορολογουμένους.</p>
      <h3>Τι παίρνει</h3>
      <p>Ο προϋπολογισμός 2020 έχει ενσωματώσει την πρόβλεψη του φορολογικού νομοσχεδίου για <b>αύξηση των ηλεκτρονικών δαπανών από 10% του συνολικού εισοδήματος, στο 30% του συνολικού εισοδήματος.</b> Από αυτήν την παρέμβαση που περιγράφεται ως «καταπολέμηση της φοροδιαφυγής και διεύρυνση της φορολογικής βάσης με μέτρα προώθησης των ηλεκτρονικών συναλλαγών» προβλέπονται πρόσθετα έσοδα 557 εκατ. ευρώ. Μεγάλο μέρος των εσόδων θα προκύψει από την αύξηση των εισπράξεων από ΦΠΑ, αλλά και μεγάλο μέρος θα προέλθει από το «φόρο πέναλτι» 22% που θα βαρύνει όσους δεν καλύψουν το όριο του 30%.</p>
      <p><b>Πρόσθετα έσοδα 202 εκατ. ευρώ</b> προβλέπει ο νέος προϋπολογισμός από τη διεύρυνση της φορολογικής βάσης και την αύξηση της εισπραξιμότητας εσόδων από ακίνητη περιουσία. Στην πράξη το υπουργείο Οικονομικών αναμένει αύξηση εσόδων 60 εκατ. ευρώ από τις νέες μορφές ελέγχου στα Airbnb και 142 εκατ. ευρώ από τον εξορθολογισμό του συστήματος προσδιορισμού αξιών ακινήτων, με την ένταξη των εκτός σχεδίου ακινήτων στις τιμές ζώνης.</p>
      <p>Από την επιτάχυνση επίλυσης φορολογικών διαφορών που εκκρεμούν στα διοικητικά δικαστήρια ο προϋπολογισμός αναμένει πρόσθετα έσοδα 50 εκατ. ευρώ, ενώ <b>αύξηση εσόδων 73 εκατ. ευρώ αναμένεται από τις νέες άδειες που θα δοθούν για τα διαδικτυακά παίγνια.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198206/mikro-koinoniko-merisma-to-2019-me-diaforetiki-filosofia-kai-stoxeysi">Μικρό κοινωνικό μέρισμα το 2019 με διαφορετική φιλοσοφία και στόχευση</a>
        </li>
        <li>
          <a href="https://www.cnn.gr/oikonomia/story/198195/oi-822-foroapallages-poy-kostizoyn-8-9-dis-eyro-ston-proypologismo">Οι 822 φοροαπαλλαγές που κοστίζουν 8,9 δισ. ευρώ στον προϋπολογισμό</a>
        </li>
        <li>
          <a href="https://www.cnn.gr/oikonomia/story/198178/sta-149-ekat-eyro-ta-kathara-kerdi-tis-eurobank-sto-9mino-2019">Στα 149 εκατ. ευρώ τα καθαρά κέρδη της Eurobank στο 9μηνο 2019</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/80350/proypologismos-2020">ΠΡΟΥΠΟΛΟΓΙΣΜΟΣ 2020</a>
        </li>
        <li>
          <a href="https://www.cnn.gr/eidhseis/tag/1083/esoda">ΕΣΟΔΑ</a>
        </li>
        <li>
          <a href="https://www.cnn.gr/eidhseis/tag/345/foroi">ΦΟΡΟΙ</a>
        </li>
        <li>
          <a href="https://www.cnn.gr/eidhseis/tag/82365/hlektronikes-dapanes">ΗΛΕΚΤΡΟΝΙΚΕΣ ΔΑΠΑΝΕΣ</a>
        </li>
        <li>
          <a href="https://www.cnn.gr/eidhseis/tag/343/kartes">ΚΑΡΤΕΣ</a>
        </li>
        <li>
          <a href="https://www.cnn.gr/eidhseis/tag/150/enfia">ΕΝΦΙΑ</a>
        </li>
        <li>
          <a href="https://www.cnn.gr/eidhseis/tag/10770/antikeimenikes-axies">ΑΝΤΙΚΕΙΜΕΝΙΚΕΣ ΑΞΙΕΣ</a>
        </li>
        <li>
          <a href="https://www.cnn.gr/eidhseis/tag/26573/noikokyria">ΝΟΙΚΟΚΥΡΙΑ</a>
        </li>
        <li>
          <a href="https://www.cnn.gr/eidhseis/tag/303/epixeiriseis">ΕΠΙΧΕΙΡΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198472/snapshot/2687778.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198468/snapshot/2767102.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198435/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198448/snapshot/2763218.jpg"/>
      </figure>
    </article>
  </body>
</html>