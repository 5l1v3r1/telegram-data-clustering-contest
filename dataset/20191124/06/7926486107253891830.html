<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012919/%D8%AA%D8%A7%D8%B1%D8%AA%D8%A7%D8%B1-%D8%AE%D8%AF%D8%A7-%D8%B1%D8%A7-%D8%B4%DA%A9%D8%B1-%D8%AF%D8%A7%D8%AF%DA%AF%D8%A7%D9%87-%D8%A8%D8%B2%D8%B1%DA%AF%DB%8C-%D8%B1%D8%A7-%D8%A8%D8%B1%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:53:48+00:00"/>
    <meta property="og:title" content="تارتار: خدا را شکر دادگاه بزرگی را بردم"/>
    <meta property="og:description" content="سرمربی نفت مسجد سلیمان گفت: خدا را شکر می‌کنم که پرسپولیس را بردیم و دیگر کسی نمی‌تواند برای ما حرف در بیاورد."/>
  </head>
  <body>
    <article>
      <h1>تارتار: خدا را شکر دادگاه بزرگی را بردم</h1>
      <address>
        <time datetime="2019-11-24T06:53:48+00:00">24 Nov 2019, 06:53</time>
      </address>
      <p>
        <i>سرمربی نفت مسجد سلیمان گفت: خدا را شکر می‌کنم که پرسپولیس را بردیم و دیگر کسی نمی‌تواند برای ما حرف در بیاورد.</i>
      </p>
      <p>به گزارش مشرق، <b>نفت مسجد سلیمان</b> در روزی که مقابل <b>پرسپولیس </b>صاحب موقعیت‌های زیادی شد، بازی را برد. با این برد روند شکست‌ناپذیری نفت مسجد سلیمان هم ادامه پیدا کرد و حالا دیگر کسی نمی‌تواند مدعی شود تیم مهدی تارتار همیشه به پرسپولیس امتیاز می‌دهد. بعد از این برد دقایقی با سرمربی موفق نقت مسجد سلیمان همکلام شدیم که این مصاحبه را می‌خوانید.</p>
      <p><b>آقامهدی بعد از گل خوشحالی نکردی!</b><br/>بعد از گل خوشحال شدم از اینکه تیمم به موفقیت رسید، اما خوشحالی نکردم. این طبیعی بود. من پرسپولیسی هستم و پرسپولیس را دوست دارم، اما اکنون باید به تیمی که در آن کار می‌کنم متعهد باشم. تیم من اکنون نفت مسجد سلیمان است. اگر خوشحالی نکردم به خاطر تماشاگران تیم پرسپولیس بود.</p>
      <p><b>با این برد دیگر کسی نمی‌گوید تیم مهدی تارتار تنها به تیم پرسپولیس امتیاز می‌دهد!</b><br/>خدا را شکر می‌کنم که پرسپولیس را بردیم و دیگر کسی نمی‌تواند برای ما حرف در بیاورد. من همیشه گفته‌ام افرادی که این حرف‌ها را می‌زنند و در فضای مجازی به ما هتک حرمت می‌کنند، آدم‌های سست‌ایمانی هستند که می‌خواهند جوسازی کنند. می‌خواهم به موضوعی اشاره کنم؛ اگر روز جمعه توپ‌هایی که به تیر دروازه‌مان خورد گل می‌شد و ما بازی را باخته بودیم، می‌خواستند بگویند مهدی تارتار به پرسپولیس راه داده است؟ حالا که برده‌ایم می‌گویند تارتار شرافتمندانه بازی کرده است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012917/%D8%B9%D9%84%D8%A7%D9%85%D8%AA-%D8%B3%D9%88%D8%A7%D9%84-%D8%A8%D8%B2%D8%B1%DA%AF-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D8%AA%DB%8C%D9%85-%D9%85%D9%84%DB%8C">علامت سوال بزرگ <i>پرسپولیس</i> و تیم ملی</a>
      </blockquote>
      <p><b>در برخی صحنه‌ها سوشا مکانی به خوبی حملات تیم پرسپولیس را مهار کرد.</b><br/>بله، خوشبختانه. اتفاقاتی که در دقایق پایانی بازی رخ داد به سود ما بود. برخی از فرصت‌هایی که پرسپولیس در دقایق پایانی ایجاد کرد می‌توانست تبدیل به گل شود که ما خوش‌شانس بودیم. سوشا در این بازی مثل همه دیدار‌ها برای ما خوب بازی کرد. از روزی که او به تیم ما آمد از او خواستم با حاشیه بیگانه باشد و تا به امروز به خوبی به قول خود وفا کرده است.</p>
      <p><b>آیا نفت مسجدسلیمان می‌تواند با این روند در لیگ برتر سهمیه حضور در لیگ قهرمانان آسیا را به دست بیاورد؟</b><br/>ما پتانسیل کسب سهمیه آسیایی نداریم و فقط می‌خواهیم یک جایگاه آبرومند در لیگ برتر داشته باشیم. اول فصل باشگاه از ما خواست که تیم را در لیگ برتر حفظ کنیم، اما به خاطر انتظاری که از خودمان و بازیکنان داریم، می‌خواهیم بهترین جایگاه را در اختیار بگیریم.</p>
      <p><b>و کمی هم در مورد بازی صحبت کنید...</b><br/>بازی بسیار جذابی مقابل پرسپولیس انجام دادیم. من قبل از بازی هم گفته بودم که مطمئنم یک مسابقه دیدنی می‌شود. درست است که بازی یک گل داشت، اما صحنه‌های خطرناک زیادی روی دروازه‌ها ایجاد شد و فرصت‌های خوبی را شاهد بودیم. فکر می‌کنم همه آن‌هایی که بازی را دیدند لذت بردند، اما من از امروز طرفدار تیم پرسپولیس هستم و برای این تیم آرزوی موفقیت می‌کنم. من در این بازی نه تنها یک مسابقه بلکه یک دادگاه بزرگ را بردم، دادگاهی که محکوم شدم مبنی بر اینکه در بازی با پرسپولیس نتیجه را به حریف می‌دهم، در حالی که هیچ وقت این‌طور نبوده است.</p>
      <p>منبع: روزنامه خبر ورزشی</p>
    </article>
  </body>
</html>