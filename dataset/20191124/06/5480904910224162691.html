<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/poskytovatele-uveru-zajem-cechu-o-pujcky-vrcholi-v-listopadu/1824582?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T06:35:00+00:00"/>
    <meta property="og:title" content="Poskytovatelé úvěrů: Zájem Čechů o půjčky vrcholí v listopadu"/>
    <meta property="og:description" content="Praha - Zájem klientů o půjčky vrcholí v listopadu, v prosinci před Vánocemi již tak velký není. Lidé si půjčují spíše na nečekané výdaje než na dárky pod stromeček, vyplývá z ankety ČTK mezi poskytovateli úvěrů. Roste podle nich zejména podíl nákupů na splátky přes internetové obchody."/>
  </head>
  <body>
    <article>
      <h1>Poskytovatelé úvěrů: Zájem Čechů o půjčky vrcholí v listopadu</h1>
      <address><time datetime="2019-11-24T06:35:00+00:00">24 Nov 2019, 06:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zájem klientů o půjčky vrcholí v listopadu, v prosinci před Vánocemi již tak velký není. Lidé si půjčují spíše na nečekané výdaje než na dárky pod stromeček, vyplývá z ankety ČTK mezi poskytovateli úvěrů. Roste podle nich zejména podíl nákupů na splátky přes internetové obchody.</p>
      <p>Společnost Profi Credit letos eviduje nárůst v objemu poskytnutých půjček o 15 procent proti jiným částem roku. "Přes očekávaný pokles růstu české ekonomiky zůstávají české domácnosti optimistické, o čemž vypovídá více než desetinový růst průměrné částky, kterou si lidé v předvánočním období půjčují. Zatímco v loňském roce to bylo 12.520 Kč, letos je to již 13.810 Kč," řekl ČTK generální ředitel společnosti Pavel Klema.</p>
      <p>"Hlavní předvánoční nákupní horečka je zatím před námi, ale již nyní vidíme, že růst zájmu o nákupy na splátky začal dříve než loňský rok," doplnil obchodní ředitel společnosti Cofidis Cyril Křůpala. Nárůst je podle něj nejvýraznější u nákupů na splátky přes internetové obchody.</p>
      <p>"Z našich interních průzkumů víme, že na samotné vánoční dárky si půjčuje minimum Čechů. Objem půjček v předvánočním období roste i proto, že za jejich nákup často utratí většinu peněz a pak jim nezbývají prostředky na nečekané výdaje jako oprava pračky či auta," upozornil Klema.</p>
      <p>Důvodů, proč si lidé půjčují dříve než těsně před Vánocemi, je podle expertů několik. Svou roli sehrávají třeba supermarkety a velké internetové e-shopy, které spouštějí předvánoční kampaně někdy už v září.</p>
      <p>"Druhým důvodem je to, že si žadatelé musí půjčit včas, či se vrhnout na poslední chvíli do spárů lichvářů a různých mikropůjček, kde jsou úroky a RPSN (roční procentní sazba nákladů) často v řádu několika tisíc procent. Taková varianta pak dostává žadatele do dluhové pasti a způsobuje další nepříjemnosti," uvedla analytička internetového srovnávače půjčka.co Kristýna Bajer. Podle jejích statistik každý rok v období od října do listopadu narůstají žádosti o úvěr o 35 procent.</p>
      <p>"Pokud podzimní měsíce (říjen a listopad) porovnáme s ostatními měsíci roku, pak v podzimních měsících půjčujeme o 30 procent více než ve zbylém období roku. V prosinci už zájem slábne," dodala mluvčí Equa Bank Markéta Dvořáčková.</p>
      <p>Zájem o půjčky na platformě Zonky narůstá zhruba od druhé poloviny října a kulminuje v listopadu. V prosinci pak už jenom během prvních pár dní. Celkově se v daném období zvýší počet žádostí o 60 procent. "Souvisí to také se sezonalitou, kdy celý trh zažívá růst. Během předvánočního období roste hlavně počet půjček na domácnost. Snižuje se zájem o půjčky na automoto a refinancování," uvedl analytik Zonky Tomáš Fejfar.</p>
      <p>Půjčky na vánoční dárky jsou podle Čechů špatný nápad a přes dvě třetiny z nich by si na Vánoce úvěr nevzalo. Půjčku plánuje pouze sedm procent Čechů, kteří ji využijí zejména na nákup spotřební elektroniky a hraček. Platební schopnost těch, kteří si na dárky půjčili v minulosti, je ve třech čtvrtinách případů bezproblémová. Ostatní se přiznali k problémům se splácením, vyplývá z listopadového průzkumu České bankovní asociace.</p>
    </article>
  </body>
</html>