<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/24/7232859/"/>
    <meta property="og:site_name" content="Українська правда"/>
    <meta property="article:published_time" content="2019-11-24T06:32:32+00:00"/>
    <meta property="og:title" content="Помічник Зеленського Єрмак: Кількість атак проти мене зросте"/>
    <meta property="og:description" content="Помічник президента Володимира Зеленського Андрій Єрмак заявляє, що проти нього найближчим часом зросте кількість інформаційних атак, тому що він докладає зусилля для закінчення війни."/>
  </head>
  <body>
    <article>
      <h1>Помічник Зеленського Єрмак: Кількість атак проти мене зросте</h1>
      <address>
        <time datetime="2019-11-24T06:32:32+00:00">24 Nov 2019, 06:32</time>
      </address>
      <p>Помічник президента Володимира Зеленського Андрій Єрмак заявляє, що проти нього найближчим часом зросте кількість інформаційних атак, тому що він докладає зусилля для закінчення війни.</p>
      <p><b>Джерело:</b> <a href="https://www.facebook.com/permalink.php?story_fbid=2491469794240221&amp;id=100001316744918">пост </a>Єрмака у Facebook</p>
      <p><b>Пряма мова:</b> "В Україні є ряд політиків, яким невигідно, щоб закінчувалась війна. Їм невигідно, тому що вони збагачуються на ній – як матеріально, так і політично, нарощуючи рейтинг.</p>
      <p>Тому я не дивуюсь інформаційним атакам на мене, це логічний крок з їхнього боку. </p>
      <p>Запам‘ятайте цей пост, як-то кажуть: найближчим часом кількість інформаційних атак проти мене сильно збільшиться".</p>
      <p><b>Деталі:</b> За словами Єрмака, причиною інформаційних атак є те, що він у складі команди президента докладає "багато зусиль для того, щоб війна була закінчена, а територіальна цілісність і суверенітет України – відновлені".</p>
      <p>Як приклад він навів озвучені до нього питання в ефірі телеканалу "Прямий" .</p>
      <p>Єрмак назвав маніпуляцією і такою, що не відповідає дійсності, заяву, що "у 2018 році Андрій Борисович Єрмак де-факто став бізнес-партнером людей, тісно пов’язаних із Аркадієм Ротенбергом".</p>
      <p>За його словами, ТОВ "Інтерпромфінанс-безпека" було зареєстроване в 2001 році, проте жодної господарської діяльності не вело. Тому ще до війни він не мав і не має зараз жодних відносин з ТОВ "Сарич", яке пов’язують з російським олігархом Аркадієм Ротенбергом, другом Володимира Путіна і <a href="https://www.pravda.com.ua/news/2019/11/12/7231703/">будівельником Кримського моста.</a></p>
      <p>Проблема виникла через те, що він втратив зв’язок з  ТОВ "Інтерпромфінанс-безпека" і весь цей час не мав змоги закрити компанію.</p>
      <p>Єрмак також заявив, що стосовно його розмови з тимчасовим повіреним у справах США в Україні <a href="https://www.eurointegration.com.ua/news/2019/11/7/7102744/">Вільямом Тейлором,</a> то сам посол вже зробив <a href="https://ua.usembassy.gov/uk/statement-by-charge-daffaires-a-i-william-taylor/?fbclid=IwAR1TCrx2s4Kgwn_Ig9ksAg-YlMtbshmA-ZNzuEBIFh1qKPxQ1S8qC-fhMhU">заяву</a> з цього приводу, вказавши, що за конфлікт однозначно відповідає Росія, а не п’ятий президент Петро Порошенко.  </p>
      <p>Крім того, він заперечував заяви журналіста про те, що його брат Денис вернувся з АТО "залишився неушкодженим". Єрмак розповів, що його брат з 2014 року їздив в зону АТО і брав участь в бойових діях як доброволець, у серпні 2014 року отримав контузію і переніс важку операцію з відновлення зору.    </p>
      <p>Помічник президента підкреслив, що "двері його кабінету завжди відкриті для преси" і додав, що працює далі.</p>
      <p>
        <i>
          <b>Детальніше читайте: "<a href="https://www.eurointegration.com.ua/articles/2019/11/7/7102737/">Від Коломойського до Порошенка: закриті свідчення посла США про Україну та Зе-команду</a>".</b>
        </i>
      </p>
      <p>
        <i>
          <b>
            <a href="https://www.eurointegration.com.ua/articles/2019/11/20/7103234/">"Зовнішній Зе: хто формує міжнародну політику президента Зеленського".</a>
          </b>
        </i>
      </p>
      <p>
        <b>Передісторія: </b>
      </p>
      <ul>
        <li>Помічник президента Володимира Зеленського <a href="https://www.pravda.com.ua/news/2019/11/20/7232506/">Андрій Єрмак </a>відповідає за три міжнародних напрямки і, зокрема, веде два неофіційні формати переговорів з Росією.</li>
        <li>На початку листопада під час закритих свідчень у Конгресі повірений у справах США в Україні Вільям Тейлор заявив, що у Зеленського <a href="https://www.eurointegration.com.ua/news/2019/11/7/7102744/">вважають Порошенка винним</a> у наслідках війни на Донбасі.</li>
        <li>Зокрема Тейлор розповів про зустріч за участі колишнього спецпредставника США Курта Волкера із радником президента Зеленського Андрієм Єрмаком та позаштатним радником Ігорем Новіковим, під час якої Єрмак та Новіков показали на своїх телефонах фотографії убитих чи поранених на Донбасі родичів. За словами Тейлора, вони сказали, що у цьому винен Порошенко.</li>
        <li>Сам <a href="https://www.pravda.com.ua/news/2019/11/12/7231709/">Єрмак заперечував</a>, що називав п'ятого президента України Петра Порошенка винним у початку війни на Донбасі.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232839/"/>
        <a href="https://www.pravda.com.ua/news/2019/11/23/7232821/"/>
        <a href="https://www.eurointegration.com.ua/news/2019/11/23/7103402/"/>
      </related>
    </article>
  </body>
</html>