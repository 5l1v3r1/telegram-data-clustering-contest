<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/tesla-cybertruck-icin-aciklanan-sasirtici-ilk-rezervasyon-rakamlari/"/>
    <meta property="og:site_name" content="LOG"/>
    <meta property="article:published_time" content="2019-11-24T06:18:39+00:00"/>
    <meta property="og:title" content="Tesla Cybertruck için açıklanan şaşırtıcı ilk rezervasyon rakamları"/>
    <meta property="og:description" content="Tüm dünyanın halen en çok konuştuğu araç olan elektrikli pickup Tesla Cybertruck için Elon Musk ilk rezervasyon rakamlarını açıkladı."/>
  </head>
  <body>
    <article>
      <h1>Tesla Cybertruck için açıklanan şaşırtıcı ilk rezervasyon rakamları</h1>
      <address><time datetime="2019-11-24T06:18:39+00:00">24 Nov 2019, 06:18</time> by <a rel="author">Can TUNÇER</a></address>
      <slideshow>
        <figure>
          <img src="https://www.log.com.tr/wp-content/uploads/2019/11/tesla-cybertruck-icin-aciklanan-sasirtici-ilk-rezervasyon-rakamlari-3.jpg"/>
        </figure>
        <figure>
          <img src="https://www.log.com.tr/wp-content/uploads/2019/11/tesla-cybertruck-icin-aciklanan-sasirtici-ilk-rezervasyon-rakamlari-1.jpg"/>
        </figure>
        <figure>
          <img src="https://www.log.com.tr/wp-content/uploads/2019/11/tesla-cybertruck-icin-aciklanan-sasirtici-ilk-rezervasyon-rakamlari-4.jpg"/>
        </figure>
        <figure>
          <img src="https://www.log.com.tr/wp-content/uploads/2019/11/tesla-cybertruck-icin-aciklanan-sasirtici-ilk-rezervasyon-rakamlari-2.jpg"/>
        </figure>
      </slideshow>
      <p>Tüm dünyanın halen en çok konuştuğu araç olan elektrikli pickup <b>Tesla Cybertruck</b> için <b>Elon Musk</b> ilk rezervasyon rakamlarını <a href="https://ww.electrek.co/2019/11/23/tesla-cybertruck-pre-orders/">açıkladı</a>.</p>
      <p>Tasarımı genel olarak olumsuz anlamda inanılmaz ses getiren <b>Tesla Cybertruck, </b>buna rağmen talep görüyor. Çünkü teknik detayları ve bu detaylara nazaran fiyatı çok iyi bulunan <b>elektrikli pickup</b>, Elon Musk’ın paylaşımına göre şimdiye kadar <b>146 bin</b> “rezervasyon” almayı başarmış durumda. Musk’a göre 100 dolarlık ödeme ile rezervasyon yapanların <b>yüzde 42</b>‘si çift motorlu versiyonu, <b>yüzde 41</b>‘i üç motorlu versiyonu, <b>yüzde 17</b>‘lik kesim ise tek motorlu versiyonu tercih etmiş. Elbette bu 146 bin kişinin <b>Cybertruck</b>‘ı kesin olarak satın alıp almayacağı bilinmiyor. Bu kişiler şimdilik “almak istediklerini belirterek”<b> 100 dolara sıraya <a href="https://www.tesla.com/cybertruck">geçiyor</a></b>. Ancak bu kişiler araçtan gerçekten satın alırsa, Tesla şu an <b>8 milyar dolardan fazla bir siparişi garantilemiş durumda</b>. Bu durum aracın tasarımı ve sadece 2 gündür karşımızda olmasına rağmen inanılmaz görünüyor. Elon Musk buna herhangi bir reklam yapılmadan ulaşıldığını hatırlatıyor. Birçok farklı opsiyon sunulacak denilen <b>Tesla Cybertruck, </b>Musk’ın verdiği bir cevaba göre siyah renk seçeneğine de kavuşacak. Aracı özellikle “mat siyah” renkte alanların çok olacağı düşünülüyor.</p>
      <figure>
        <iframe data-src="https://twitter.com/elonmusk/status/1198093416359325697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Tesla Cybertruck, performans konusunda çok iddialı</h3>
      <p>Aracın yukarıda da belirttiğimiz gibi tek motor arkadan itiş, çift motor dört çeker ve üç motor dört çeker olmak üzere üç farklı versiyonu bulunuyor. Elektrikli pickup en güçlü versiyonu ile <b>0’dan 100 km/s hıza 2,9 saniyede</b> çıkabiliyor ve <b>6,3 ton gibi oldukça yüksek bir çekme gücü sunuyor</b>. Araçta pil konusunda da üç farklı paket sunuluyor. Bu pil paketleri <b>400 km, 480 km </b>ve en üstte tam<b> 800 km</b> menzil getiriyor.<b> Cybertruck, </b>39.900 dolarlık bir başlangıç fiyatına sahip. Diğer versiyonlar ise <b>49.900 dolar </b>ve<b> 69.900 dolarlık</b> fiyatlara sahip.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/red-bull-racing-formula-1-takimindan-yercekimsiz-pit-stop-video/"/>
      </related>
    </article>
  </body>
</html>