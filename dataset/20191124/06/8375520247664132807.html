<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/-noviy-golova-kijivskoji-oda-rozkazav-yaka-dolya-chekaje-na-goliv-bilshosti-rayoniv-641884.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T06:25:56+00:00"/>
    <meta property="og:title" content="Новий голова Київської ОДА розказав, яка доля чекає на голів більшості районів"/>
    <meta property="og:description" content="«Я є заручником дефіциту професійних кадрів», - каже Олексій Чернишов"/>
  </head>
  <body>
    <article>
      <h1>Новий голова Київської ОДА розказав, яка доля чекає на голів більшості районів</h1>
      <address>
        <time datetime="2019-11-24T06:25:56+00:00">24 Nov 2019, 06:25</time>
      </address>
      <h4>«Я є заручником дефіциту професійних кадрів», - каже Олексій Чернишов</h4>
      <p>Новий голова Київської обласної державної адміністрації Олексій Чернишов інтенсивно веде підбір кандидатів на посади голі районних державних адміністрацій. «Тривають співбесіди з кандидатами, однак призначень ще не було», розповів чиновник <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a> в своєму першому інтерв’ю на посаді.</p>
      <p>За словами Чернишова, він планує і хотів би поміняти більшість голів районів.</p>
      <p>«Це – моя мета. І в мене є повне розуміння процесу, але я є заручником дефіциту професійних кадрів. І обмаль часу для якісного підбору. Якихось політичних чи адміністративних перепон у мене для цього немає», - зауважив керівник області.</p>
      <p>Чернишов говорить, що з кандидатами на посади голів райдержадміністрацій проводить особисті зустрічі. «Цьому передує професійний відбір кадрів, організований за допомогою кількох потоків. Інтенсивно використовую систему «Ліфт» <i>(Lift)</i>, вважаю її корисним інструментом. «Ліфт» допомагає мені економити час на первинному фільтруванні кадрів. Я також отримую пропозиції від депутатів-мажоритарників, депутатів облради, представників селищних рад, мешканців районів. Адже всіх їх турбує доля свого району. В мене немає обмежень щодо суб’єктів висування», - пояснює керівник КОДА.</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України.</p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/kyiv/news/pid-kijevom-nevidomi-v-balaklavah-pobili-ta-pograbuvali-pensioneriv-foto-video-641694.html"/>
      </related>
    </article>
  </body>
</html>