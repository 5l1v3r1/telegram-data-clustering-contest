<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-e07705937db9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T06:34:00+00:00"/>
    <meta property="og:title" content="סער פנה רשמית: לקיים פריימריז לראשות הליכוד בתוך כשבועיים‎"/>
    <meta property="og:description" content="ח״כ גדעון סער פנה הבוקר באופן רשמי ליו״ר מרכז הליכוד, ח&quot;כ חיים כץ, ביוזמה דחופה לכנס את מרכז הליכוד כדי לקבוע פריימריז בזק לראשות הליכוד עוד לפני שתסתיים תקופת 21 הימים. ברקת הציע: פריימריז למ&quot;מ יו&quot;ר הליכוד"/>
  </head>
  <body>
    <article>
      <h1>סער פנה רשמית: לקיים פריימריז לראשות הליכוד בתוך כשבועיים‎</h1>
      <h2>ח״כ גדעון סער פנה הבוקר באופן רשמי ליו״ר מרכז הליכוד, ח"כ חיים כץ, ביוזמה דחופה לכנס את מרכז הליכוד על מנת לקבוע פריימריז בזק לראשות הליכוד עוד לפני שתסתיים תקופת 21 הימים - זאת לאחר דבריו הדרמטיים ב"פגוש את העיתונות" אמש. השרה רגב תקפה: "צריך לשמור על נאמנות". ברקת הציע: פריימריז למ"מ יו"ר הליכוד</h2>
      <address><time datetime="2019-11-24T06:34:00+00:00">24 Nov 2019, 06:34</time> by <a rel="author">דפנה ליאל</a></address>
      <p><b>פנייה רשמית של סער לקבוע פריימריז בזק לראשות הליכוד: </b>ח״כ <a href="https://www.mako.co.il/Tagit/%D7%92%D7%93%D7%A2%D7%95%D7%9F%20%D7%A1%D7%A2%D7%A8?partner=gtags">גדעון סער</a> פנה הבוקר (ראשון) באופן רשמי ליו״ר מרכז הליכוד, ח"כ <a href="https://www.mako.co.il/Tagit/%D7%97%D7%99%D7%99%D7%9D+%D7%9B%D7%A5%20?partner=gtags">חיים כץ</a>, ביוזמה דחופה לכנס את מרכז הליכוד על מנת לקבוע פריימריז בזק לראשות הליכוד עוד לפני שתסתיים תקופת ״21 הימים״. </p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>הצעד של סער הבוקר מגיע לאחר שאמש (שבת) הצהיר סער פומבית בתוכנית "פגוש את העיתונות" שבכוונתו לקרוא לקיום פריימריז לראשות המפלגה בתוך כשבועיים על מנת להימנע מהליכה לבחירות בפעם השלישית - תרחיש שנתניהו עצמו כינה רק לפני כמה ימים "טירוף מערכות". </p>
      <p>סער הדגיש כי ניתן לקיים פריימריז לראשות המפלגה בתוך כשבועיים והזכיר כי בשנת 2002 התקיימו פריימריז בין ראש הממשלה דאז שרון לנתניהו בתוך כשלושה שבועות, כשמספר החברים בעלי זכות הבחירה היה אז כמעט פי שלושה מאשר היום. סער ביקש מכץ לבוא בדברים עם מנהלת הליכוד לקידום הרעיון באופן מעשי ״למען טובת התנועה והמדינה״.</p>
      <p>"אני חושב שאוכל להקים ממשלה בקלות", הצהיר בכיר הליכוד. "אני חושב שאוכל לאחד את העם אבל אני חושב שיש גם אחרים שחשובים שהם יכולים לעשות את זה. אם חברי הליכוד ילכו לקלפי ויגידו שהם רוצים שנתניהו ימשיך להוביל אותנו, באותו תוואי של הראש בקיר, אז זאת הדרך בה נלך כי זו דרך הבוחרים שלנו".</p>
      <figure>
        <img src="https://img.mako.co.il/2014/10/06/552312pic_C.jpg"/>
        <figcaption>גדעון סער ומירי רגב | צילום: פלאש 90</figcaption>
      </figure>
      <p>וליוזמת סער לפריימריז בזק, מצטרפת הבוקר יוזמה אחרת, של ח"כ ניר ברקת - שמציע לערוך פריימריז לתפקיד ממלא מקום יו"ר הליכוד, שימונה ליו"ר המפלגה במקרה שבו נתניהו ייאלץ לצאת לנבצרות בעקבות האישומים נגדו. </p>
      <p>
        <b>השרה רגב: "זה לא הזמן לפריימריז, יש לשמור על נאמנות" </b>
      </p>
      <p>בכירת הליכוד, השרה מירי רגב, הביעה הבוקר התנגדות לפריימריז בשיחה שקיימה עם אפי טריגר בגל"צ - ותקפה את יוזמת חברה למפלגה: "זה לא הזמן לבחירות מקדימות בליכוד. יש איזושהי נאמנות שצריכה לבוא לידי ביטוי בתוך המפלגה". </p>
      <p>בהמשך השרה טענה כי בניגוד לדבריו של סער, אם הליכוד יקיים בחירות לראשות המפלגה: "ראש הממשלה נתניהו נצח שוב". בהמשך התייחסה לכתב האישום שהוגש נגד ראש הממשלה על ידי מנדלבליט ואמרה: "יש כאן מהלך תקדימי שנבחן על נתניהו".</p>
      <figure>
        <img src="https://img.mako.co.il/2019/03/18/F180325MA52_c.jpg"/>
        <figcaption>פריימריז למ"מ היו"ר? ברקת | צילום: מרים אלסטר, פלאש 90</figcaption>
      </figure>
      <p>"אם הוא מואשם בשוחד, מה קורה על יחסי 'תן וקח' של הפרקליטות עם התקשורת? של הצבא עם התקשורת?", תהתה השרה. "היועמ"ש לא יכול להתנקש בדמוקרטיה הישראלית, אלא צריך לכבד את חוק הפרדת הרשויות".</p>
      <p>בדבריו של ראש הממשלה בתגובה להגשת כתב האישום הוא טען כי מדובר "בניסיון הפיכה שלטונית". במהלך השיחה השרה רגב סירבה להתנער מהדברים האלה והעניקה סוג של גיבוי לראש הממשלה. "רה"מ דיבר מדם ליבו. ביום שלמחרת הוא אמר שהוא מכבד את רשויות החוק", הסבירה.</p>
      <p>מהליכוד נמסר אמש בתגובה לדבריו של סער: "יו"ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב ״הליכוד בראשות נתניהו. מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות".</p>
      <p> </p>
    </article>
  </body>
</html>