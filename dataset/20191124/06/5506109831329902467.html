<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145496/%D8%B3%D8%B1%D8%AF%D8%A7%D8%B1-%D8%B3%D9%84%DB%8C%D9%85%D8%A7%D9%86%DB%8C-%D9%86%D8%B3%D8%AE%D9%87-%D9%85%D8%B1%D8%AF%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%B4%DA%A9%D9%84-%DA%AF%DB%8C%D8%B1%DB%8C-%D8%A8%D8%B3%DB%8C%D8%AC-%D8%AF%D8%B1-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T06:00:09+00:00"/>
    <meta property="og:title" content="سردار سلیمانی: نسخه مردمی ایران به شکل‌گیری بسیج در کشورهای اسلامی تبدیل شده است"/>
    <meta property="og:description" content="به گزارش خبرنگار پارلمانی خبرگزاری تسنیم،سردار غلامرضا سلیمانی رئیس سازمان بسیج مستضعفین در جلسهعلنی امروز (یکشنبه، 3 آذر) پارلمان ضمن گرامیداشت هفته بسیج، گفت: حضور بسیج در میدان‌های نبرد توانست تفکر علوی و عاشورایی را وارد اتاق‌های جنگ کند."/>
  </head>
  <body>
    <article>
      <h1>سردار سلیمانی: نسخه مردمی ایران به شکل‌گیری بسیج در کشورهای اسلامی تبدیل شده است</h1>
      <h2>رئیس سازمان بسیج مستضعفین گفت: امروز نسخه حضور مردمی فرزندان ملت ایران در میادین نبرد به شکل‌گیری بسیج در کشورهای اسلامی نظیر عراق، سوریه، لبنان، فلسطین و یمن تبدیل شده است.</h2>
      <address>
        <time datetime="2019-11-24T06:00:09+00:00">24 Nov 2019, 06:00</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/05/23/1398052316071958118119304.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار پارلمانی <a href="https://www.tasnimnews.com/">خبرگزاری تسنیم</a>،سردار غلامرضا سلیمانی رئیس سازمان بسیج مستضعفین در جلسهعلنی امروز (یکشنبه، 3 آذر) پارلمان ضمن گرامیداشت هفته بسیج، گفت: حضور بسیج در میدان‌های نبرد توانست تفکر علوی و عاشورایی را وارد اتاق‌های جنگ کند.</p>
      <p>وی با بیان اینکه حضور بسیج موجب شد تامکتب دفاعی انقلاب اسلامی از درون دفاع مقدس متولد شود، اظهار داشت: امروز نسخه حضور مردمی فرزندان ملت ایران در میادین نبرد به شکل‌گیری بسیج در کشورهای اسلامی نظیر عراق، سوریه، لبنان، فلسطین و یمن تبدیل شده است.</p>
      <p>
        <a href="http://tn.ai/2144923">امیر حاتمی: روحیه بسیجی در بین مردم توانست نقشه دشمنان را نقش بر آب کند</a>
        <a href="http://tn.ai/2144453">سردار سلیمانی: بسیج پرچمدار تحقق اهداف بیانیه گام دوم رهبر انقلاب خواهد بود</a>
        <a href="http://tn.ai/2139087">سردار باقری: دستگاه‌های کشوری از ظرفیت بسیج استفاده کنند رشد انفجاری خواهند داشت</a>
      </p>
      <p>رئیس سازمان بسیج مستضعفین ادامه داد: سازمان بسیج در طول 8 سال دفاع مقدس، 92 هزار شهید را تقدیم انقلاب اسلامی کرد و ده‌ها هزار جانباز و آزاده و با حدود میلیون‌ها نفر رزمنده در میدان نبرد توانست تهدید و چالش بزرگ بر سر راه نظام جمهوری اسلامی را به یک فرصت تاریخی و سازنده تبدیل کرد و به‌تعبیر مقام معظم رهبری، یک گنجینه تمام‌نشدنی است.</p>
      <p>سردار سلیمانی با تأکید بر اینکه "امروزشاهد باروری شجره طیبه بسیج در سایر بلاد اسلامی هستیم"، گفت:در سال‌های گذشته هرگاه ضرورت ملی پیشِ‌روی ملت ایران و مسئولان نظام جمهوری اسلامی بوده باز هم بسیج توانسته نسخه بی‌بدیل عمل راهبردی و وسیعی را در سرلوحه کار خود قرار دهد و وارد میدان شود.</p>
      <p>رئیس سازمان بسیج مستضعفین با بیان اینکه بسیج در 40 سال گذشته در انجام رسالت پاسداری از انقلاب اسلامی و پاسخ‌گویی به ضرورت‌های نظام مقدس جمهوری اسلامی و ملت بزرگ و انقلابی ایران کارنامهدرخشانی دارد، تصریح کرد: بسیجعملکرد گسترده و متنوعی دارد که پرداختن به همه زوایای این کارنامه امکان‌پذیر نیست.</p>
      <p>سردار سلیمانی اضافه کرد: آنچه که در کانون توجه بسیج قرار خواهد گرفت، تحول و ایجاد رویکردهای نو و جوانانه در برنامه‌های بسیج در سراسر کشور و فعال کردن همه رده‌های بسیج در روستاها، شهرها و مناطق عشایر است.</p>
      <p>وی با تأکید بر اینکه بسیج 190 هزار رده شامل 54 هزار رده پایگاه‌های مقاومت محلی برادر و خواهر، 60 هزار واحدهای دانش‌آموزی و 40 هزار واحد و کانون قشری و همچنین حوزه‌های مقاومت برادر و خواهر که در مجموع با سازمان‌های رسمی بسیج در سطح کشور نزدیک به 190 هزار رده را در برمی‌گیرد، گفت: می‌توان با دادن رویکردهای جدید و جوانانه به این رده‌ها در همه موضوعات و همه عرصه‌ها، شرایطی را فراهم کرد که بسیج بتواند میدان‌دار عرصه‌ها باشد.</p>
      <p>رئیس سازمان بسیج مستضعفین افزود: در عرصه‌هایی همچون سازندگی، محرومیت‌زدایی و اقتصاد مقاومتی بسیج توانسته نقش‌آفرینی‌های مناسبی داشته باشد و اگر در این عرصه تعامل و هم‌افزایی لازم ایجاد شود، بسیج می‌تواند با رویکردهای جدید،نو و متناسب با اقتضائات بومی، یک تحول راهبردی در عرصه اقتصاد و رونق تولید ایجاد کند.</p>
      <p>سردار سلیمانی در عین حال گفت که بسیج می‌تواند یک تحول راهبردی در مبارزه با بیکاری اتخاذ کند و تأکید کرد: 40 سالگی بسیج با صدور بیانیه گام دوم توسط مقام معظم رهبری مقارن شده و رسالت بسیج در یک مرحله و عصر جدید از حیات پرخیر و برکت انقلاب اسلامی و نظام مقدس جمهوری اسلامی آغاز شده است.</p>
      <p>وی با بیان اینکه در بُعد کاهش آسیب‌های اجتماعی ما توافق‌نامه‌هایی با وزارت کشور رد و بدل کرده‌ایم تا آسیب‌های اجتماعی در سراسر کشور نظیر حاشیه‌نشینی، طلاق، بیکاری و مواد مخدر و به خصوص اعتیاد در دستور کار قرار گرفته است، اظهار داشت: ما به عنوان الگو برای اولین بار، اردوگاه‌های بازپروری معتادین متجاهر خیابانی را در کشور شروع کردیم.</p>
      <p>رئیس سازمان بسیج مستضعفین به برخی از طرح‌های محرومیت‌زدایی بسیج در دو سال گذشته اشاره کرد و افزود: در سال گذشته مصادف با چهلمین سالگرد پیروزی انقلاب اسلامی 40هزار طرح محرومیت‌زدایی و اقتصاد مقاومتی برنامه‌ریزی شد که در حال حاضر، 11 هزار از این طرح‌ها به بهره‌برداری رسیده و 28 هزار طرح نیز در حال انجام است.</p>
      <p>سردار سلیمانی افزود: بسیج اعلام آمادگی می‌کند، در خدمت همه مسئولان نظام مقدس جمهوری اسلامی با اتخاذ رهنمودها و با استناد به بیانیه گام دوم هر گونه نقش‌‌آفرینی که نظام مقدس جمهوری اسلامی از بسیج مطالبه کند با اندیشه‌ورزی و با توانایی و با روش‌های عالمانه وارد آن عرصه شده و به نیاز انقلاب اسلامی و به نیاز نظام مقدس جمهوری اسلامی و مطالبات مردم پاسخ مثبت دهد.</p>
      <p>وی اظهار داشت: تعامل و هم‌افزایی با مجلس دستگاه‌های دولتی، نهادهای مسئول و خدمتگذار در نظام مقدس جمهوری اسلامی جزو اولویت‌های سازمان بسیج قرار دارد.</p>
      <p>رئیس سازمان بسیج مستضعفین اضافه کرد: ما معمولا در هر ماه یک دور تفاهم‌نامه و توافق‌نامه در موضوعات مختلف با وزارتخانه‌ها و دستگاه‌های مسئول و مرکز پژوهش‌های مجلس شورای اسلامی رد و بدل می‌کنیم و در این توافق‌نامه‌ها خط مشی ما برای همکاری و تعامل روشن است.</p>
      <p>سردار سلیمانی تصریح کرد: یکی از اقدامات تحولی، تشکیل صندوق‌های قرض‌الحسنه مردم‌یاری و اشتغالزایی با مدیریت خودِ مردم و با محوریت مساجد است که در حال حاضر 12 هزار صندوق قرض‌الحسنه در کشور در مساجد سراسر کشور توسط مردم تأسیس شده و این صندوق‌ها تا پایان سال به 20 هزار صندوق افزایش خواهد یافت.</p>
      <p>وی ادامه داد: اگر هر صندوق قرض‌الحسنه در هر ماه دو مورد اشتغال ایجاد کند، ما تنها از ناحیه صندوق‌های قرض‌الحسنه در سال می‌توانیم 240 هزار شغل در کشور ایجاد کنیم.</p>
      <p>رئیس سازمان بسیج مستضعفین ادامه داد: طرح جهاد روشنایی که تفاهم‌نامه آن با وزارت نیرو، سازمان برنامه بودجه‌،‌کمیته امام وسازمان بهزیستی امضا شد، هدفگذاری 20 هزار نیروگاه خورشیدی با تسهیلات قرض‌الحسنه را برای خانواده‌ تحت پوشش کمیته امداد و بهزیستی دنبال می‌کند که هر سال 20 هزار به این آمار اضافه خواهد شد.</p>
      <p>سردار سلیمانی تأکید کرد: در طول برنامه‌ای که پیش‌بینی شده، با احداث 100 هزار واحد نیروگاه 5 کیلوواتی 500 مگاوات به جریان تولید برق کشور افزوده خواهد شد که محلی برای درآمد خانواده‌های تحت پوشش کمیته امداد و بهزیستی پیش‌بینی و جاری و ساری خواهد شد.</p>
      <p>وی تصریح کرد: واکسیناسیون فلج اطفال در دهه 80 نمونه گویا و روشن یک عملکرد راهبردی، گسترده و ملی است که مسئولین به این نکته واقف هستند و امروز اگر ما با بیماری فلج اطفال مواجه نیستیم و توانسته‌ایم آن را ریشه‌کن کنیم در سایه این حضور گسترده با برنامه‌ریزی دستگاه‌های مسئول بوده است.</p>
      <p>رئیس سازمان بسیج مستضعفین اظهار داشت: تشکیل گروه‌های جهادی و حضور این گروه‌ها در محرومیت‌زدایی، سازندگی و امدادرسانی از اقدامات اثرگذار و تاکتیکی است که توانسته در بعضی مواقع اثرات راهبردی برای میهن اسلامی داشته باشد.</p>
      <p>سردار سلیمانی با بیان اینکه بسیج طرح‌های مختلفی را در بُعد امداد‌رسانی و خدمات اجتماعی برای همه اقشار مردم در دستور کار خود دارد، گفت: طرح همگام با کشاورز با هدف قرار دادن 5 محصول راهبردی،‌کشاورزی توانسته در استان‌های هدف نظیر استان گیلان به استناد آمارهای رسمی دستگاه‌های مسئول همچون سازمان جهاد کشاورزی و سایر دستگاه‌ها تحول قابل توجهی را ایجاد کند.</p>
      <p>وی افزود: در سیل اخیر که در فروردین ماه حاصل شد 6 هزار و 100 گروه جهادی وارد میدان و عرصه امدادرسانی شدند، توانستند بیش از 20 هزار واحد مسکونی را از گل و لای پاک‌سازی کنند.</p>
      <p>رئیس سازمان بسیج مستضعفین تصریح کرد: در ادامه امدادرسانی و جهاد همبستگی، 6 هزار و 500 واحد مسکونی را در بُعد تعمیر، تکمیل و در اختیار خانواده‌های آسیب‌دیده از سیل قرار دهند و 3 هزا رو 500 واحد احداثی هم در دستور کار قرار گرفت که بخشی از این واحدها تکمیل و تحویل داده شده و بخش دیگر هم به سرعت در حال تکمیل است که در اختیار مالکان این خانه‌های آسیب‌دیده قرار گرفته است.</p>
      <p>سردار سلیمانی اضافه کرد: این طرح با به‌کارگیری 3 هزار مهندس کشاورزی که آموزش‌های لازم رادیده‌اند در سراسر کشور با هماهنگی مسئولین در این حوزه عملیاتی خواهد شد که می‌تواند تحولی در بهره‌وری از فعالیت‌های کشاورزی در میدان عمل ایجاد کند.</p>
      <p>وی تأکید کرد: طرح‌هایی که در این زمینه وجود دارد، در صورت به نتیجه رسیدن آنها و عملیاتی کردن به صورت کامل می‌تواند ما را از واردات بسیاری از محصولات غذایی بی‌نیاز کند.</p>
      <p>رئیس سازمان بسیج مستضعفین تصریح کرد: با توجه به سند راهبردی بیانیه گام دوم، بسیج می‌تواند در سال‌های پیش رو پرچمدار ملت ایران در همه عرصه‌های نقش‌آفرینی باشد، پرچمدار اخلاق و معنویت، علم و فناوری، اقتصاد مقاومتی و تحقق منویات مقام معظم رهبری در این عرصه و نیز پرچمدار دفاع مردمی و امنیت مردمی باشد.</p>
      <p>سردار سلیمانی ادامه داد: در زمینه دفاع و امنیت مردمی، بسیج دو هزار گردان بیت‌المقدس را آماده و سازماندهی کرده، هزار گردان بیت‌المقدس با رویکرد امنیتی، 500 هزار گردان بیت‌المقدس با رویکرد امداد و نجات و با توجه به شرایط کشور در ارتباط با بلای طبیعی در حال آماده‌سازی 500 گردان امدادی هستیم.</p>
      <p>وی اضافه کرد: در واقع 500 هزار نفر از بسیجیان در قالب این سازمان‌ها، ایفای نقش خواهند کرد و امنیت و دفاع مردمی و امدادرسانی مردمی تنها می‌تواند در قالب بسیج و پرچمداری بسیج تجلی‌‌بخش باشد.</p>
      <p>رئیس سازمان بسیج مستضعفین با بیان اینکه پادگان‌های بسیج برای ایجاد مراکز ترک اعتیاد اختصاص یافته و بازسازی شده و با نظارت دستگاه مسئول و مشارکت آنها استانداردهای بهداشت و درمان و استانداردهای روانشناسی در آن رعایت شده است، گفت: معتادان پس از سم‌زدایی وارد چرخه اقتصادی در همان اردوگاه‌ها خواهند شد و تا زمانی که اطمینان حاصل نشده که این معتادان به مرحله استفاده مجدد از مواد‌مخدر باز نخواهند گشت، با هماهنگی خانواده‌هایشان از اردوگاه ترخیص نخواهند شد.</p>
      <p>سردار سلیمانی با تأکید بر اینکه تشکیل اطلس جهادی برای جهادگران در سراسر کشور در ابعاد مختلف از دیگر اقدامات بسیج است، گفت: گروه‌های جهادی پزشکی آمار بسیاری بالایی در کشور ما در این حوزه شامل می‌شوند که توانسته‌اند در زمینه خدمات بهداشتی و درمانی فعالیت‌های متنوعی داشته باشند.</p>
      <p>وی ادامه داد: این فعالیت‌ها شامل 80 بیمارستان صحرایی در سال گذشته و ماه‌های سپری شده از سال جاری، 22 هزار و 300 تیم بهداشتی، درمانی، 425 تیم تخصصی و فوق تخصصی و خدماتی که ارائه شده، 16 میلیون نفر به اضافه فعالیت‌هایی که در اربعین صورت گرفته با هزینه 100 میلیارد تومان توسط گروه‌های جهادی در سال گذشته و 6 ماه سال جاری را شامل می‌شده که مردم از گروه‌های جهادی پزشکی تحت عنوان گروه‌های جهادی شهیدرهنمون خدمات دریافت کرده‌اند.</p>
      <p>رئیس سازمان بسیج مستضعفین خاطرنشان کرد: ابتدا در استان تهران و در اردوگاه شهید زیادیان یک بیمارستان صحرایی بهره‌برداری شده و شرایط برای بازدید نمایندگان از این مرکز فراهم است و در 4 استان کرمان، قم، لرستان و اصفهان اردوگاه‌های مربوط به این کار در روزهای آینده بهره‌برداری خواهد شد.</p>
      <p>انتهای پیام/</p>
    </article>
  </body>
</html>