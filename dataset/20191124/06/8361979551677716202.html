<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/sprava-poroshenka-shcho-dumayut-ukrajinci-pro-proekt-pidozri-eks-prezidentu-novini-ukrajini-50054853.html"/>
    <meta property="og:site_name" content="НВ"/>
    <meta property="article:published_time" content="2019-11-24T06:25:00+00:00"/>
    <meta property="og:title" content="Чи винен Порошенко? Відомі українці розповіли, що думають про гучну справу п’ятого президента"/>
    <meta property="og:description" content="Журнал НВ розпитав співвітчизників, що вони думають про проект підозри експрезиденту Петру Порошенку, направлений в Генпрокуратуру разом з проханням ДБР зняти з нього депутатську недоторканність."/>
  </head>
  <body>
    <article>
      <h1>Чи винен Порошенко? Відомі українці розповіли, що думають про гучну справу п’ятого президента</h1>
      <h2>Журнал НВ розпитав співвітчизників, що вони думають про проект підозри експрезиденту Петру Порошенку, направлений в Генпрокуратуру разом з проханням ДБР зняти з нього депутатську недоторканність.</h2>
      <address>
        <time datetime="2019-11-24T06:25:00+00:00">24 Nov 2019, 06:25</time>
      </address>
      <p>
        <b>Зоя Казанжи, консультант з комунікацій:</b>
      </p>
      <p>Затримання і [можливий] арешт Порошенка на 1.000% відповідає очікуванням електорату Зеленського та його Слуг. Коли чинній владі нічого продемонструвати своїм громадянам, посадки й затримання якраз і допомагають змістити фокус від власних факапів убік пошуку винних.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/906/original/cecc24faf2c5fbbbaa76be315b6c57ae.png&amp;stamp=1&amp;q=85&amp;w=115"/>
      </figure>
      <p>Андреас Умланд<br/>Чотири причини поразки Порошенка</p>
      <p>Чи винен Порошенко? Без сумніву. І саме в тому, що дозволив багатьом під час війни перебувати в комфортному стані. Порошенко й команда не надали значення епосі постправди. Внаслідок ми маємо у владі людей, які натхненно ламають і знищують країну.</p>
      <p>
        <b>Сергій Гайдай, політтехнолог, директор зі стратегічного планування агентства Гайдай.Ком:</b>
      </p>
      <p>Якщо коротко охарактеризувати його президентство, то це тотальна державна брехня, першоджерелом якої був він сам.</p>
      <p>Все почалося з обіцянок під час передвиборчої кампанії, коли Порошенко обіцяв перемогти у війні й швидко розібратися з терористами. У цій частині нічого не було зроблено, а його вибачення за такої масової загибелі людей — надто маленька політична розплата.</p>
      <p>Потім була Іловайська трагедія, під час якої він як головнокомандувач не вжив необхідних заходів і виявив недбалість.</p>
      <p>Друга обіцянка — продати всі бізнес-активи. Він не тільки не продав жодного, так ще й з’ясувалося, що 2,5 роки продовжувала працювати Липецька фабрика.</p>
      <p>Є питання до незаконного позбавлення громадянства і подальших дій щодо Міхеіла Саакашвілі. Не все зрозуміло з панамськими офшорами, і немає відповідей Порошенка щодо цього.</p>
      <p>Корупція в армії, корупція в Укроборонпромі з його кришуванням і участю його підприємства [Богдан] і бізнес-партнера [Олега Гладковського] в цьому. Або коли головнокомандувач у розпал війни інкогніто їде в іноземну країну [відпочивати на Мальдівах]. Тобто, будучи офіційною особою, він робить неофіційні дії.</p>
      <p>Але насправді його глобальна провина в іншому. Країна потребувала рішучих і радикальних реформ, а натомість отримала одного з олігархів, який продовжував зберігати й відстоювати тіньову неофеодальну державу. Оце політична провина. А все інше — справа слідства і правоохоронних органів.</p>
      <p>
        <b>Тарас Прохасько, письменник</b>
      </p>
      <p>Певен, це якась емоційна політична помста. Не можу точно сказати, хто головний ініціатор, оскільки за цим може стояти як фігура Ігоря Коломойського, так і функціонери епохи Віктора Януковича. А їм особисто дуже важливо якось покарати, опустити й спростувати [діяльність Порошенка]. І зробити це показово.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/010/522/original/00ea0d56a0b39e019b9340d7a8fd9005.png&amp;stamp=1&amp;q=85&amp;w=115"/>
      </figure>
      <p>Тарас Прохасько<br/>Хто ініціатор справи проти Порошенка?</p>
      <p>Як на мене, це погана практика. Бо досі в нашій політичній традиції був «м’який» відхід лідера, і не заведено було його цькувати, йому гарантувався імунітет і недоторканність. Це була така частина суспільного договору й українського політичного ландшафту. Я не хотів би, щоб одразу після перемоги [Зеленського і його команди] такі речі відбувалися, бо це недоречно й безглуздо. Адже очевидно, що справа проти Порошенка — це вибіркове правосуддя вищого рівня.</p>
      <p>
        <b>Олександр Смірнов, креативний директор агентства Tabasco:</b>
      </p>
      <p>Тут важливе не питання провини, а питання недоторканних. Система каст має бути знищена, кругова порука — розірвана. У цій логіці можливість закликати до відповідальності будь-якого громадянина, зокрема президента, це дуже і дуже правильно.</p>
      <p>
        <b>Леонід Кравчук, перший президент України:</b>
      </p>
      <p>Вважаю, що незалежно від того, яка в тебе посада: президент, прем'єр-міністр або народний депутат — не має значення, якщо правоохоронні або антикорупційні органи аргументовано доведуть, що ці факти відповідають дійсності.</p>
      <p>Тому хочу сказати правоохоронним органам і самому Петру Порошенку: дайте можливість об'єктивно все проаналізувати, зібрати факти й представити їх на розгляд.</p>
      <p>Я знаю, що [проти Порошенка] звучать досить серйозні звинувачення, навіть у державній зраді. А це тривожно, оскільки наслідки й вирок у цьому разі можуть бути дуже серйозними. Я, звісно, не хотів би такого повороту. Бо коли з п’яти або шести президентів репутація двох або трьох заплямована, це негативно впливає на всіх президентів. І на Кравчука, і на Кучму, і на Зеленського. Звісно, мені цього не хотілося б.</p>
      <p>
        <b>Йосип Зісельс, голова Асоціації єврейських організацій і громад України:</b>
      </p>
      <p>Чи винна людина, може сказати тільки суд. Це називається презумпція невинуватості, яка у всьому цивілізованому світі працює. У нас це не працює, бо у нас неправовий простір і неправова держава. А в неправових країнах може бути все що завгодно. І ми це бачили за часів Януковича, коли садили Тимошенко й Луценка. І це були очевидно політичні замовлення.</p>
      <p>Якби ми вже мали реформований, об'єктивний, неупереджений і деполітизований суд, то могли б сказати, що цей суд розбереться і ухвалить об'єктивне рішення. Але ж суд нереформований.</p>
      <p>Реформа його почалася, але вона зайшла недалеко. Бо суд реформувати найважче — це один із найскладніших і найконсервативніших інститутів суспільства. І тільки наприкінці каденції Порошенка вдалося запровадити таке поняття, як Антикорупційний суд, й обрати туди начебто «якісніших» суддів, а також частково оновити Верховний суд.</p>
      <p>Але що буде зараз, ніхто не знає. Бо за низкою судів ми побачили, що очевидно неправові рішення почалися ще навіть до результатів президентських виборів.</p>
      <p>
        <b>Анатолій Амелін, співзасновник, директор економічних програм аналітичного центру Український інститут майбутнього:</b>
      </p>
      <p>Що стосується подій [навколо Порошенка], то почалися вони задовго до сьогодні. Коли Порошенко лобіював кума [Юрія Луценка] без юросвіти на генпрокурора. Коли представники «злочинної влади» безперешкодно вивели з України свої гроші, зокрема через банк Порошенка. Коли генпрокуратура поховала справи Майдану. Коли кришували контрабанду, зокрема з окупованих територій. Коли кум Путіна [Віктор Медведчук] отримав ексклюзив у польотах до Москви й торгівлю в Україні дизпаливом. Коли не була завершена реформа судової системи, судді якої й винесуть рішення щодо самого Порошенка.</p>
      <p>
        <b>Ірина Медушевська, блогер:</b>
      </p>
      <p>Я вважаю, що це [справу проти Порошенка] — стратегічно неправильне рішення. У нас же всі посадки політичні. І як би ми не ставилися до Юрія Луценка та Юлії Тимошенко, [в 2011-му] Віктору Януковичу їх не можна було садити. Бо, якщо ти великий державний діяч, ти маєш бути розумним і стратегічно виваженим.</p>
      <p>Точно знаю, що Захід категорично проти [посадки Порошенка] і просить: руки геть від Петра Олексійовича. І тільки один Андрій Портнов запевняє команду Зеленського, що народ аж чекає посадки п’ятого президента. На жаль, нинішня влада мислить рейтингами, і її не хвилює атмосефра у країні: ні політична, ні зовнішньополітична.</p>
      <p>До Петра Олексійовича маса претензій. Але як би я до нього не ставилася, я не хочу бачити його у в’язниці. У мене більше претензій до Леоніда Кравчука, який розбазарив одеське пароплавство ЧМП, або до Леоніда Кучми, який є батьком олігархату. Багато претензій до Віктора Ющенка, але він потерпілий. І ще більше претензій до Віктора Януковича.</p>
      <p>
        <i>
          <b>Читайте цей матеріал у свіжому номері журналу НВ — № 43 від 21 листопада 2019 року</b>
        </i>
      </p>
    </article>
  </body>
</html>