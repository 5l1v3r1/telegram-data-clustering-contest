<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/buemi-falsa-partenza-nissan-eprix-diriyaha-468960.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T06:45:38+00:00"/>
    <meta property="og:title" content="Nissan, falsa partenza per Buemi"/>
    <meta property="og:description" content="Esordio stagionale della Formula E in chiaroscuro per Nissan: vettura veloce, Rowland in crescita, Buemi paga affidabilità e sfortuna"/>
  </head>
  <body>
    <article>
      <h1>Nissan, falsa partenza per Buemi</h1>
      <h2>In ritardo con il suo pilota di punta, il team franco-nipponico può però sorridere: la nuova vettura è veloce sia in qualifica che in gara, e anche Oliver Rowland è in crescita</h2>
      <address><time datetime="2019-11-24T06:45:38+00:00">24 Nov 2019, 06:45</time> by <a rel="author">Matteo Sala</a></address>
      <p>Due ePrix disputati, zero punti in classifica. Il doppio appuntamento saudita della Formula E ha lasciato l’amaro in bocca a Sebastien <b>Buemi</b>, chiamato già a recuperare 35 punti di ritardo dalla vetta della classifica. Nel corso del weekend, il campione della stagione 2015/16 è stato <b>sfortunato</b> protagonista di due episodi che lo hanno estromesso dalla zona punti: appiedato venerdì da un problema di <b>affidabilità</b> della sua Nissan IM02, sabato è stato <b>spedito in testacoda</b> da Antonio Felix da Costa quando era secondo alle spalle di Sims.</p>
      <p>Un episodio che ha fatto infuriare Buemi, molto critico con i commissari per la scelta di posizionare la zona dell’<b>Attack Mode</b> in uscita di curva 18: “<i><b>Continuo a ripeterlo da giovedì, il problema è che si trova nel peggior posto possibile</b></i>”, ha dichiarato a <i>e-racing365</i>. “<i>Non puoi metterlo in uscita di curva, sul lato interno, perché così la velocità in curva si riduce troppo. Non serve essere un genio per capire che non puoi farla alla stessa velocità di quando sei in traiettoria. Chi sta dietro non sa quando prendi l’Attack Mode. Io ho dovuto rallentare, e chi mi seguiva mi ha colpito</i>”.</p>
      <p>Il precedente di Parigi (quando era stato Frijns a colpirlo) non lascia sereno Buemi: “<i>La prossima volta che l’Attack Mode sarà messo in un posto completamente sbagliato, dovrò assicurarmi di avere un secondo mezzo su chi mi segue per evitare di venire colpito…</i>”.</p>
      <figure>
        <iframe src="https://www.youtube.com/embed/Ebc27eDNP78" width="675" height="380" data-service="Youtube" scrolling="no"/>
      </figure>
      <p>Guardando al futuro, lo svizzero prova a consolarsi alla luce della competitività del progetto IM02: “<i>Purtroppo il weekend non è andato come previsto.</i> È stato piacevole partire dalla prima fila, ma il testacoda mi ha rovinato la giornata. Le gare di Formula E sono così corte che dopo un problema del genere è davvero difficile recuperare posizioni. Ovviamente sono molto deluso, ma <b>la vettura è veloce</b>, e adesso dobbiamo concentrarci per tradurre questa velocità in un risultato quando saremo in Cile”.</p>
      <p>Sorride invece l’altra metà del box Nissan. Quarto venerdì e quinto sabato, Oliver <b>Rowland</b> torna da Diriyah con 22 punti e un quarto posto in <a href="https://www.formulapassion.it/motorsport/formula-e/fe-risultati/eprix-diriyah-2-2019-classifiche-piloti-e-team-468898.html">campionato</a> alle spalle di Sims, Vandoorne e Bird. Un bottino che, da solo, consente a Nissan di installarsi in quinta posizione tra i Team.</p>
      <p>Se si escludono i due podi a Sanya e Montecarlo, per il campione della WSR 3.5 2015 si tratta dei migliori piazzamenti ottenuti nella sua carriera elettrica, visto che negli altri 12 ePrix disputati non era mai andato oltre il sesto posto. “<i>Le qualifiche non sono andate come volevo, ed essere nei primi gruppi in entrambe le gare ha complicato le cose, ma sono <b>contento di come la macchina si è comportata nel weekend</b></i>. <i>Sia venerdì che sabato sono riuscito a risalire il gruppo, tenendomi lontano dai guai. Certo, mi sarebbe piaciuto lottare per il podio, ed è quello che potrò fare se riuscirò a sistemare un po’ la qualifica</i>”.</p>
      <p>Alla vigilia, nel commentare per <i>Autosport</i> la svolta tecnica imposta dal regolamento (con il divieto di utilizzare una doppia MGU), Rowland si era detto ottimista, e le sue parole hanno trovato conferma: “<i>In qualifica sarà più o meno lo stesso, magari andrà leggermente peggio, ma <b>in gara…</b></i> al 100% saremo più veloci. L’efficienza è migliorata tantissimo, quindi se l’anno scorso si trattava di sopravvivere per tutto l’ePrix difendendo la posizione nella quale eravamo partiti, quest’anno potremo lottare sempre”.</p>
      <figure>
        <img src="https://www.formulapassion.it/wp-content/uploads/2019/11/Formula-E-Diriyah-2019_20-Nissan-Rowland.jpg"/>
      </figure>
      <p>Soddisfatto dalle due IM02 a Diriyah anche Michael Carcamo, numero uno dei programmi sportivi Nissan, che sorvola invece sui problemi di affidabilità accusati da Buemi venerdì: “<i>Il livello di competizione della Formula E è salito tantissimo, in questo weekend è stata una battaglia continua, giro dopo giro.</i> <i>Non abbiamo ottenuto proprio il risultato che ci aspettavamo, ma di positivo c’è che avevamo <b>un gran passo sia in qualifica che in gara</b>. Il potenziale è molto promettente</i>”.</p>
      <p>Prossimo appuntamento, ancora tutto da confermare visto la situazione cilena, il prossimo 18 gennaio a Santiago. Dove Nissan ottenne la sua prima pole position in Formula E.</p>
      <footer>RIPRODUZIONE RISERVATA</footer>
    </article>
  </body>
</html>