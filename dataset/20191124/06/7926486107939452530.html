<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012536/%D8%A8%D9%86%DB%8C%D8%A7%D9%86%DA%AF%D8%B0%D8%A7%D8%B1-%D8%AF%D9%81%D8%AA%D8%B1-%D8%B3%DB%8C%D8%A7%D8%B3%DB%8C-%D8%B3%D9%BE%D8%A7%D9%87-%D8%B1%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:47:52+00:00"/>
    <meta property="og:title" content="بنیانگذار دفتر سیاسی سپاه رفت!"/>
    <meta property="og:description" content="مراسم ترحیم حاج ابراهیم محمد زاده امروز یکشنبه ساعت ۱۶ تا ۱۷.۳۰ در مسجد حضرت ولیعصر (عج) واقع در خیابان خالد اسلامبولی (وزرا )، شرق پارک ساعی برگزار می شود."/>
  </head>
  <body>
    <article>
      <h1>بنیانگذار دفتر سیاسی سپاه رفت!</h1>
      <address>
        <time datetime="2019-11-24T06:47:52+00:00">24 Nov 2019, 06:47</time>
      </address>
      <p>
        <i>مراسم ترحیم حاج ابراهیم محمد زاده امروز یکشنبه ساعت ۱۶ تا ۱۷.۳۰ در مسجد حضرت ولیعصر (عج) واقع در خیابان خالد اسلامبولی (وزرا )، شرق پارک ساعی برگزار می شود.</i>
      </p>
      <p>به گزارش مشرق، محمد درودیان از اعضای موثر و قدیمی دفتر سیاسی سپاه در رثای همرزم و همکارش مرحوم حاج ابراهیم حاجی محمدزاده نوشت:</p>
      <p>خبر درگذشت حاج ابراهیم حاجی محمدزاده را در بیمارستان، از دوستان شنیدم. مردی که برای مبارزه و زندگی تلاش کرد، اما برای زنده ماندن در برابر بیماری تلاشی نکرد و پس از پنج ماه، سرانجام تسلیم اراده حق شد.</p>
      <p>اگر بخواهیم حیات مرحوم محمدزاده را تقسیم بندی کنیم؛ بخشی از آن قبل از انقلاب با مبارزه و در زندان گذشت. پس از پیروزی انقلاب یک دهه در سپاه درگیر بحران‌های سیاسی- امنیتی و جنگ بود و بیش از سه دهه دوران زندگی خود را در دو حوزه عمومی و خصوصی، با دغدغه دائمی درباره دین و سیاست، پشت سر گذاشت. اندیشه ورزی بر محور سخنان و مواضع امام خمینی رحمت الله علیه، همراه با تأمل بر ادعیه و قرائت سوزناک دعای جوشن کبیر، بخشی از  ویژگی‌های برجسته او بود.</p>
      <p>نتیجه برجسته زندگی حاج ابراهیم محمدزاده در دهه اول انقلاب و جنگ، همان است که وی را بعنوان مسئول «دفتر سیاسی سپاه» می شناسند. با وجود آنکه عمر مدیریتی او بر دفتر سیاسی کوتاه بود، با اندیشه ورزی درباره سیاست، از طریق تجزیه و تحلیل رخدادها و روندهای سیاسی در چارچوب انقلاب و اندیشه امام خمینی، تأثیر عمیقی در حوزه سیاسی در سپاه و کشور داشت. نسلی را تربیت کرد که در زمینه های مختلف، ازجمله تحلیل روندهای سیاسی در کشور و تاریخ نگاری جنگ، تأثیر بی بدیل و ماندگاری را برجای گذاشته اند. روحش قرین رحمت حق...</p>
      <p>مراسم ترحیم حاج ابراهیم محمد زاده امروز یکشنبه ساعت ۱۶ تا  ۱۷.۳۰ در مسجد حضرت ولیعصر (عج) واقع در خیابان خالد اسلامبولی (وزرا )، شرق پارک ساعی برگزار می شود.</p>
      <p>گفتنی است سردار ابراهیم حاجی محمدزاده اولین مسئول دفتر سیاسی سپاه پاسداران و از مبارزان نهضت امام خمینی(ره) بعد از یک دوره بیماری چهارشنبه 29 آبان  دار فانی را وداع گفت. وی بعد از پیروزی انقلاب اسلامی در شکل‌گیری دفتر سیاسی سپاه پاسداران انقلاب اسلامی نقش به‌سزایی داشت و پژوهشگر اندیشه‌های امام خمینی بود.</p>
    </article>
  </body>
</html>