<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594085/%E0%A6%B9%E0%A6%BF%E0%A6%B2%E0%A6%BF%E0%A6%A4%E0%A7%87-%E0%A6%9A%E0%A6%BE%E0%A6%B2%E0%A7%87%E0%A6%B0-%E0%A6%A6%E0%A6%BE%E0%A6%AE-%E0%A6%95%E0%A7%87%E0%A6%9C%E0%A6%BF%E0%A6%A4%E0%A7%87-%E0%A7%AA-%E0%A6%9F%E0%A6%BE%E0%A6%95%E0%A6%BE-%E0%A6%AC%E0%A7%87%E0%A7%9C%E0%A7%87%E0%A6%9B%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T06:05:00+00:00"/>
    <meta property="og:title" content="হিলিতে চালের দাম কেজিতে ৪ টাকা বেড়েছে"/>
    <meta property="og:description" content="পেঁয়াজের পর চালের বাজার অস্থিতিশীল হয়ে উঠতে শুরু করেছে। মাত্র এক সপ্তাহের ব্যবধানে দিনাজপুরের হিলিতে চালের দাম প্রকারভেদে কেজিতে ২ টাকা থেকে ৪ টাকা বেড়েছে। ধানের দাম বাড়ার অজুহাত দেখিয়ে মিলাররা চালের দাম বাড়িয়েছেন বলে জানিয়েছেন ব্যবসায়ীরা। চালের দাম বাড়ায় বিপদে পড়েছেন খেটে খাওয়া সাধারণ..."/>
  </head>
  <body>
    <article>
      <h1>হিলিতে চালের দাম কেজিতে ৪ টাকা বেড়েছে</h1>
      <address><time datetime="2019-11-24T06:05:00+00:00">24 Nov 2019, 06:05</time> by <a rel="author">হিলি প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/2bcb6ffa491e03c2ed226da673670b6e-5dda1eb65a717.jpg"/>
        <figcaption>হিলি চালের বাজার</figcaption>
      </figure>
      <p>পেঁয়াজের পর চালের বাজার অস্থিতিশীল হয়ে উঠতে শুরু করেছে। মাত্র এক সপ্তাহের ব্যবধানে দিনাজপুরের হিলিতে চালের দাম প্রকারভেদে কেজিতে ২ টাকা থেকে ৪ টাকা বেড়েছে। ধানের দাম বাড়ার অজুহাত দেখিয়ে মিলাররা চালের দাম বাড়িয়েছেন বলে জানিয়েছেন ব্যবসায়ীরা। চালের দাম বাড়ায় বিপদে পড়েছেন খেটে খাওয়া সাধারণ মানুষ।</p>
      <p>সরেজমিন হিলি বাজার ঘুরে দেখা গেছে, বাজারে ২৮ জাতের চাল বিক্রি হচ্ছে ৩২ টাকা কেজি দরে। যা গত সপ্তাহেও বিক্রি হয়েছে ৩০ টাকা কেজি দরে।  ২৯ জাতের চাল বিক্রি হচ্ছে ৩০ টাকা কেজি দরে যা গত সপ্তাহে ২৮ টাকা কেজি দরে বিক্রি হয়েছে। এছাড়াও প্রকারভেদে মিনিকেট চাল বিক্রি হচ্ছে ৪০ থেকে ৪২ টাকা কেজি দরে যা গত সপ্তাহে বিক্রি হয়েছিল ৩৮ টাকা কেজি দরে। </p>
      <p>হিলি বাজারে চাল কিনতে আসা ভ্যান চালক শরিফুল ইসলাম ও সবুজ হোসেন বাংলা ট্রিবিউনকে বলেন, ‘বেশ কিছুদিন ধরেই চালের বাজার কম ছিল। কিন্তু হঠাৎ করেই চালের দাম বাড়তে শুরু করেছে। গত সপ্তাহে যে মোটা চাল ২৮ থেকে ৩০ টাকা কেজি দরে কিনেছিলাম সেই চাল এক সপ্তাহের ব্যবধানে দাম বেড়ে ৩০ টাকা থেকে ৩২ টাকা কেজি দরে বিক্রি হচ্ছে। চালের দাম এভাবে বাড়তে থাকলে আমাদের মতো গরীব মানুষের বিশেষ করে খেটে খাওয়া মানুষের দুর্ভোগ আরও বাড়বে। এতো দাম বাড়লে গরীবরা কিভাবে চাল কিনে খাবে। আমরা যা আয় করি তা দিয়ে যদি চাল কিনি, তাহলে বাকি জিনিস  কিনবো কি করে। এর ওপর কয়েক সপ্তাহে পেঁয়াজের দামও বেড়েছে। সব মিলিয়ে আমাদের বেঁচে থাকা কঠিন হয়ে পড়েছে।</p>
      <p>চাল কিনতে আসা মাহমুদুল ইসলাম বাংলা ট্রিবিউনকে বলেন, গত সপ্তাহে মিনিকেট চাল কিনেছিলাম ৩৮ টাকা কেজি দরে সেই চাল আজ কিনতে এসে দেখি ৪২ টাকা কেজি, সপ্তাহের ব্যবধানে কেজিতে চালের দাম ৪ টাকা করে বেড়েছে। এর ফলে আমাদের মতো নিম্ন মধ্যবিত্ত মানুষকে ব্যাপক সমস্যার পড়তে হচ্ছে। আমাদের মাসিক হিসেব করে চলতে হয় কিন্তু কোনও হিসেবই ঠিক থাকছে না। সরকারের বাজার ব্যবস্থা মনিটরিং করা জরুরি হয়ে পড়েছে বলে আমি মনে করি।</p>
      <p>হিলি বাজারের চাল বিক্রেতা অনুপ বসাক ও স্বপন কুমার বাংলা ট্রিবিউনকে জানান, মোটা চাল কেজি প্রতি ২ টাকা আর চিকন চাল কেজি প্রতি ৪ টাকা করে বেড়েছে। মিলাররা চালের দাম বাড়িয়েছে। তাই আমাদেরও বাড়তি দামে চাল কিনতে হচ্ছে। আমাদের বাড়তি দামে বিক্রি করতে হচ্ছে। চালের দাম বাড়ার কারণ মিলারদের কাছে জিজ্ঞাসা করেছিলাম তারা জানিয়েছেন সরকার দাম নির্ধারণ করে দেওয়ায় সব ধরনের ধানের দাম আগের তুলনায় বেড়েছে। যেমন মিনিকেট ধানের দাম মন প্রতি তিনশো টাকা করে বেড়েছে। আগে যা ৭শ’ টাকা ছিল এখন তা ১ হাজার টাকা মন হয়েছে। তবে আশা করছি আমন ধান কাটা শুরু হলে ধানের দাম কমে আসবে। নতুন চালের দাম বাড়ার কোনও সম্ভাবনা নেই।</p>
      <p>এ ব্যাপারে হাকিমপুর উপজেলা নির্বাহী কর্মকর্তা আব্দুর রাফিউল আলম জানান, চাল ও পেয়াজসহ নিত্য প্রয়োজনীয় দ্রব্যের মূল্য যাতে বৃদ্ধি করতে না পারে, এর জন্য উপজেলা প্রশাসনের পক্ষ থেকে বাজার মনিটরিংসহ ভ্রাম্যমাণ আদালতের মাধ্যমে অভিযান পরিচালনা করা হচ্ছে। কেউ পণ্য মজুদ করে যেন দাম বাড়াতে না পারে সে ব্যাপারে নজরদারি রাখা হচ্ছে। কোনও ধরণের অভিযোগ পেলে তার বিরুদ্ধে ব্যবস্থা নেওয়া হবে।</p>
      <p> </p>
      <footer>/জেবি/</footer>
    </article>
  </body>
</html>