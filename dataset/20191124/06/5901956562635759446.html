<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/ce-jim-ni-bilo-do-seksa-so-jih-opijali-252730"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T06:15:00+00:00"/>
    <meta property="og:title" content="Če jim ni bilo do seksa, so jih opijali"/>
    <meta property="og:description" content="Že avgusta, ko je sodišče opravilo dva ločena predobravnavna naroka za hudodelsko združbo, na čelu katere je bil Jože Cank in ki je novačila dekleta iz Ukrajine za delo barskih plesalk, v resn..."/>
  </head>
  <body>
    <article>
      <h1>Če jim ni bilo do seksa, so jih opijali</h1>
      <h2>Dva člana združbe, ki sta novačila Ukrajinke za prostitucijo, sta se že pokesala. S tožilstvom sta podpisala sporazum o priznanju krivde in dobila pogojno kazen.</h2>
      <address><time datetime="2019-11-24T06:15:00+00:00">24 Nov 2019, 06:15</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/22/1715441.jpg"/>
          <figcaption>Marjan Soršak in Ekrem Pobrić sta krivdo priznala in s tožilstvom podpisala sporazum o priznanju krivde. FOTO: Mojca Marot</figcaption>
        </figure>
        <figure>
          <img src="https://www.slovenskenovice.si/images/slike/2019/11/22/340674.jpg"/>
          <figcaption>Izkoristila sta šibek socialni položaj deklet, da so privolile v prodajanje spolnih storitev. FOTO: Guliver/getty Images</figcaption>
        </figure>
      </slideshow>
      <p>Že avgusta, ko je sodišče opravilo dva ločena predobravnavna naroka za hudodelsko združbo, na čelu katere je bil <b>Jože Cank</b> in ki je novačila dekleta iz Ukrajine za delo barskih plesalk, v resnici pa so morale ponujati spolne storitve in tako služiti denar, ki so ga nato delile z nadrejenimi, sta dva člana združbe izrazila pripravljenost, da priznata krivdo in se s tožilstvom pogodita za nižjo kazen.<br/><br/>Gre za ključavničarja <b>Marjana Soršaka</b> ter mizarja <b>Ekrema Pobrića</b>, za katera je sodnik <b>Marko Brišnik</b> najprej znova opravil predobravnavni narok, v nadaljevanju pa ugotovil, da sta oba podpisana sporazuma skladna z zakonom, zato jima je izrekel kazensko sankcijo, za katero sta se pogodila s tožilstvom. Ekrem Pobrić se je pogodil za eno leto in pet mesecev pogojne kazni ter plačilo 1500 evrov stranske denarne kazni v treh mesecih, v zapor pa mu ne bo treba, če v treh letih ne bo storil istega kaznivega dejanja. Marjan Soršak je soglašal z enim letom in dvema mesecema pogojne zaporne kazni ter plačilom 700 evrov stranske denarne kazni v treh mesecih. A mu prav tako ne bo treba v zapor, če v dveh letih dejanja ne bo ponovil.</p>
      <blockquote>9 mesecev so kriminalisti spremljali združbo.</blockquote>
      <p>Kot je ob izreku kazenske sankcije poudaril sodnik, sta bila oba člana hudodelske združbe, v kateri so bili poleg Jožeta Canka še <b>Robert Mramor</b>, <b>Maja Cank </b>ter ločeno <b>Peter Vezovšek</b> in ki je novačila tuje državljanke za delo barskih plesalk v nočnem klubu Coctail bar v Celju. S preslepitvijo sta Pobrić in Soršak pet ukrajinskih državljank prepričala, da so pripotovale v Celje, pri tem pa sta izkoristila njihov šibki socialni položaj, da so privolile v prodajanje spolnih storitev, s čimer si je združba pridobila precejšnjo protipravno premoženjsko korist. Oba sta delala kot natakarja v nočnem klubu Coctail bar, kjer sta nadzirala izkoriščanje deklet, skrbela, da so prišle do pravih naročnikov, in celo pobirala njihove zaslužke, prav tako sta izdajala fiktivne račune za družbo Esit, d. o. o., na katerih so prikazovali izvedbo zakonite storitve zasebnega pogovora ali spremstva deklet. Prav tako sta zaradi težav pri pridobivanju delovnih dovoljenj za žrtve po navodilih vodje združbe Canka urejala prijavo njihovih prebivališč.</p>
      <blockquote>Pobrić in Soršak sta bila člana hudodelske združbe, ki je novačila tuje državljanke za delo barskih plesalk v nočnem klubu Coctail bar v Celju.</blockquote>
      <figure>
        <img src="https://www.slovenskenovice.si/images/slike/2019/11/22/340674.jpg"/>
        <figcaption>Izkoristila sta šibek socialni položaj deklet, da so privolile v prodajanje spolnih storitev. FOTO: Guliver/getty Images</figcaption>
      </figure>
      <p>Spomnimo, da so celjski kriminalisti kar devet mesecev spremljali hudodelsko združbo, ki je novačila dekleta iz Ukrajine za delo barskih plesalk in jih pod to pretvezo pet zvabila v Slovenijo, kjer pa so se morale prodajati za denar. S spremljanjem združbe in prikritimi preiskovalnimi ukrepi so našteli kar 700 obiskov strank, ki so si zaželele njihovih spolnih storitev. Če niso bile najbolj pri volji za seks, so jih silili k pitju alkoholnih pijač.<br/><br/>Prvoobtoženi Jože Cank, njegova hči Maja ter Robert Mramor, ki so krivdo na predobravnavnem naroku zanikali, bodo pred sodnika stopili v ponedeljek. Če bodo spoznani za krive trgovanja z ljudmi, jim grozi od tri do 15 let zapora, za zlorabo prostitucije pa je zagroženih dodatnih od enega do 12 let zapora. Naloge članov hudodelske združbe naj bi bile natančno razdeljene, vsi pa naj bi delali po navodilih vodje Jožeta Canka, ki je bil tudi formalni lastnik družbe Esit. Kot so lani razkrili celjski kriminalisti, so obsežno racijo opravili v noči na 31. avgust in ugotovili, da je bilo med žrtvami kar devet državljank Ukrajine in še štiri naše državljanke, a vseh niso obravnavali v omenjenem primeru.</p>
    </article>
  </body>
</html>