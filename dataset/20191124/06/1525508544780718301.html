<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779324/%D8%AC%D8%B4%D9%86%D9%88%D8%A7%D8%B1%D9%87-%D8%B1%D9%88%DB%8C%D8%B4-%D8%AF%D8%B1-%D9%85%D8%B1%D9%86%D8%AF-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T06:58:58+00:00"/>
    <meta property="og:title" content="با عنوان از ایده تا ثروت؛ جشنواره رویش در مرند برگزار می شود"/>
    <meta property="og:description" content="مرند - رئیس مرکز رشد واحدهای فناور شهرستان مرند از برگزاری جشنواره رویش با عنوان «از ایده تا ثروت» در این شهرستان خبر داد."/>
  </head>
  <body>
    <article>
      <h1>با عنوان از ایده تا ثروت؛ جشنواره رویش در مرند برگزار می شود</h1>
      <address>
        <time datetime="2019-11-24T06:58:58+00:00">24 Nov 2019, 06:58</time>
      </address>
      <p>محمدرضا نصیری، در گفتگو با <a href="https://www.mehrnews.com/">خبرنگار مهر</a>، ابراز داشت: جشنواره رویش با عنوان «از ایده تا ثروت» توسط مرکز واحدهای فناور مرند، مستقر در مرکز آموزش فنی و حرفه ای مرند برگزار می شود.</p>
      <p>وی با اشاره به اهداف برگزاری این جشنواره افزود: این جشنواره یک رویداد کارآفرینی است که در محیطی دوستانه به بیان ایده های نوآورانه می پردازد.</p>
      <p>رئیس مرکز رشد واحدهای فناور شهرستان مرند ابراز داشت: شرکت کنندگان پس از ثبت نام در لینک http://bit.ly/romarand ، ایده خود را با تأکید بر ارائه راه حل کاربردی برای حل یک مشکل، مسئله یا نیاز مطرح می کنند.</p>
      <p>نصیری تاکید کرد: به طرح های برگزیده ضمن اهدای جوایز نقدی، مساعدت جهت پذیرش در مرکز رشد واحدهای فناور مرند و اعطای تسهیلات بدون بهره تا سقف یک میلیارد ریال تعلق خواهد گرفت.</p>
      <p>وی در ادامه با تشریح محورهای جشنواره گفت: کشاورزی و صنایع تبدیلی، علوم پایه، علوم انسانی، فنی و مهندسی کلیه گرایش ها، پزشکی و سلامت، فناوری اطلاعات، فناوری معدن و فرآورده های معدنی، فناوری آب، مدیریت شهری، فناوری نرم و صنایع فرهنگی و هنری محورهای این جشنواره است.</p>
      <p>رئیس مرکز رشد شهرستان مرند در پایان با اشاره به مدت زمان ارسال آثار تصریح کرد: ۱۰ آذرماه امسال آخرین مهلت برای ارسال آثار به دبیرخانه این جشنواره است و مراسم اختتامیه نیز روز چهارشنبه ۲۰ آذرماه برگزار خواهد شد.</p>
    </article>
  </body>
</html>