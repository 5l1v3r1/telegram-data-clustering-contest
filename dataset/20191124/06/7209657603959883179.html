<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/cronaca/bus-sedie-1.4902942"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-24T06:24:02+00:00"/>
    <meta property="og:title" content="Bus Cesena, niente panchine per chi aspetta il 93. Gli utenti portano le sedie da casa"/>
    <meta property="og:description" content="La linea è molto utilizzata dai residenti e dai lavoratori dello stabilimento Amadori"/>
  </head>
  <body>
    <article>
      <h1>Bus Cesena, niente panchine per chi aspetta il 93. Gli utenti portano le sedie da casa</h1>
      <h2>La linea è molto utilizzata dai residenti e dai lavoratori dello stabilimento Amadori</h2>
      <address><time datetime="2019-11-24T06:24:02+00:00">24 Nov 2019, 06:24</time> by <a rel="author">LUCIA CASELLI</a></address>
      <p>Cesena, 24 novembre 2019 -<b> </b>A <b>San Vittore</b> il bus, generalmente si aspetta in piedi. Da qualche mese, però, è impossibile non notare, transitando lungo la via principale, tre sedie che si affacciano sulla strada. Si trovano alla fermata <b>Borgo San Vittore II</b>, la più vicina all’<b>azienda Amadori.</b></p>
      <p><b>Il marciapiede</b> costruito apposta per aspettare <b>l’autobus della linea 93,</b> che mediamente ogni mezz’ora collega Cesena a Borello, è sprovvisto di pensilina e di panchina, così i residenti e i dipendenti dell’azienda che raggiungono il posto di lavoro col mezzo pubblico hanno deciso di affrontare la situazione e porvi rimedio.</p>
      <p>«Tre o quattro anni fa – spiega il presidente del quartiere Valle Savio, Tommaso Pirini – i residenti di San Vittore, su domanda di alcuni dipendenti di Amadori che utilizzano l’autobus per raggiungere il luogo di lavoro, avevano fatto richiesta di panchina e tettoia da installare nella fermata più vicina per aspettare il mezzo per il ritorno a casa. Avevamo segnalato la richiesta al Comune, ma ci era stato detto che per motivi di spazio era difficoltoso dotare la fermata di un riparo».</p>
      <p>Finché , magari proprio quei lavoratori, oppure dei residenti, stanchi di aspettare in piedi hanno pensato che avrebbero fatto meglio ad arrangiarsi e hanno agito di conseguenza, creandosi un mini salottino composto da tre sedie a disposizione di chiunque. Il sindacato Fai-Cisl che tutela i lavoratori dell’azienda non sa nulla dell’iniziativa specifica, ma conosce bene il problema di quella fermata-</p>
      <p>«Non sappiamo se siano stati loro ad aver portato le sedie – chiarisce – ma di sicuro problemi legati ai mezzi di trasporto ce ne sono sempre stati, perché l’ultima corsa del 93 è prima delle 20 mentre gli operai staccano anche un’ora e mezza dopo». Un’altra sedia è spuntata anche a San Carlo, nella fermata zona artigianale, sempre lungo la provinciale. Qui la panchina per sedersi c’è, come anche la tettoia per ripararsi dall’acqua e dal sole cocente, ma evidentemente non è risultata sufficiente per l’attesa se è stata aggiunta una seduta.</p>
      <p>Salendo verso Borello, infine, una terza fermata modello fai-da-te la ritroviamo anche dopo San Carlo, nei pressi di bivio Montebellino. Ecco spuntare un’altra sedia posizionata sotto alla fermata di sinistra, uguale a quella nella zona artigianale. Chi ha deciso di arrangiarsi lo ha fatto perché<b> l’attesa del bus,</b> specialmente dopo un turno massacrante di lavoro, è già lunga di suo senza che si aggiungano eventuali ritardi, almeno che sia agevolata stando perlomeno seduti.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>