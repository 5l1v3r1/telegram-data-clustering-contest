<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743339"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T06:38:00+00:00"/>
    <meta property="og:title" content="คร.เร่งอัพเดตข้อมูลอุบัติเหตุทางถนนเมืองกรุง"/>
    <meta property="og:description" content="คร. เผยข้อมูลคนเสียชีวิตจากอุบัติเหตุทางถนน ในกทม.ต่ำกว่าความจริง ร้อยละ 47 เร่งเดินหน้าบูรณาการข้อมูล 3 ฐาน นำสู่การป้องกันเจ็บ-ตายบนท้องถนนในเมืองใหญ่"/>
  </head>
  <body>
    <article>
      <h1>คร.เร่งอัพเดตข้อมูลอุบัติเหตุทางถนนเมืองกรุง</h1>
      <address>
        <time datetime="2019-11-24T06:38:00+00:00">24 Nov 2019, 06:38</time>
      </address>
      <p>
        <b>คร. เผยข้อมูลคนเสียชีวิตจากอุบัติเหตุทางถนน ในกทม.ต่ำกว่าความจริง ร้อยละ 47 เร่งเดินหน้าบูรณาการข้อมูล 3 ฐาน นำสู่การป้องกันเจ็บ-ตายบนท้องถนนในเมืองใหญ่</b>
      </p>
      <p>เมื่อวันที่ 24 พ.ย. นพ.ปรีชา เปรมปรี รองอธิบดีกรมควบคุมโรค (คร.) กล่าวว่า จากข้อมูลพบว่ากทม.จะเกิดอุบัติเหตุและมีผู้เสียชีวิตหรือการบาดเจ็บจากการจราจรทางถนนประมาณ 10 รายต่อวัน ในส่วนของกทม.เป็นพื้นที่ที่มีโรงพยาบาลจำนวนมากและหลายสังกัด แต่ยังไม่มีหน่วยงานรวบรวมข้อมูลอย่างเป็นทางการและครอบคลุมทุกสังกัด ส่งผลให้ข้อมูลสถิติอุบัติเหตุทางถนนที่นำมาใช้อ้างอิงในขณะนี้ต่ำกว่าข้อมูลที่องค์การอนามัยโลกคาดการณ์ไว้ ดังนั้นกรมควบคุมโรค โดยสถาบันป้องกันควบคุมโรคเขตเมือง (สปคม.) ร่วมกับมูลนิธิสถาบันป้องกันควบคุมโรคเขตเมือง และมูลนิธิบลูมเบิร์ก เพื่อสาธารณประโยชน์ (BIGRS) จึงได้ขับเคลื่อนการพัฒนาฐานข้อมูล กลไก รูปแบบการเก็บและระบบรายงานข้อมูลผู้เสียชีวิตจากการจราจรทางถนนในกทม.ขึ้น โดยบูรณาการข้อมูล 3 ฐานคือ ตำรวจ มรณบัตร บริษัทกลาง และกลุ่มสถาบันนิติเวชศาสตร์ 7 แห่ง<br/> <br/>“จากการบูรณาการข้อมูล 3 ฐานตั้งแต่ปี พ.ศ. 2559 – 2561 พบว่า ผู้เสียชีวิตจากการจราจรทางถนนในพื้นที่กทม. 4,678 ราย ซึ่งมีมากถึงร้อยละ 47 จากที่ขาดหายไป หรือมีการค้นพบเพิ่มเติมมากถึง 2,202 ราย ที่มาจากสถาบันนิติเวชทั้ง 7 แห่ง ถือเป็นครั้งแรกของประเทศ ที่พบข้อมูลการเสียชีวิตจากการจราจรทางถนนในเขตกทม. ที่รายงานต่ำกว่าความเป็นจริงมากถึงร้อยละ 47 และได้มีการทวนสอบข้อมูลกับกองยุทธศาสตร์และแผนงาน กระทรวงสาธารณสุข พบว่า ในทะเบียนมรณะบัตร ส่วนใหญ่ไม่ได้ลงสาเหตุการเสียชีวิตจากอุบัติเหตุทางถนน” นพ.ปรีชา กล่าว<br/> <br/>นพ.ปรีชา กล่าวต่อว่า ข้อค้นพบที่สำคัญจากโครงการนี้ นับเป็นตัวแบบของการจัดการระบบข้อมูลการเสียชีวิตจากอุบัติเหตุการจราจรในเขตเมืองใหญ่บนฐานข้อมูลนิติเวชที่ครบถ้วน ทันต่อเวลา ลดภาระงาน จัดการได้และยั่งยืน รวมทั้งสามารถนำไปใช้วิเคราะห์ทางระบาดวิทยา และนำไปใช้ประกอบการตัดสินใจเชิงนโยบายด้านการป้องกันควบคุมโรคในระดับชาติ มีการวางแผน ประเมินนโยบาย ยุทธศาสตร์ มาตรการ แนวทาง การบังคับใช้กฎหมาย และการสร้างความร่วมมือในการบูรณาการ การดำเนินงานป้องกันการบาดเจ็บและลดอัตราการเสียชีวิตจากการจราจรทางถนนในพื้นที่เขตเมืองต่อไป.<br/><br/> </p>
    </article>
  </body>
</html>