<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012916/%D8%B9%D9%84%DB%8C%D9%BE%D9%88%D8%B1-%D9%84%D9%82%D8%A8-%D9%85%D8%B1%D8%AF-%D8%B9%D9%86%DA%A9%D8%A8%D9%88%D8%AA%DB%8C-%D8%B1%D8%A7-%D8%AF%D9%88%D8%B3%D8%AA-%D9%86%D8%AF%D8%A7%D8%B1%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:48:19+00:00"/>
    <meta property="og:title" content="علیپور: لقب «مرد عنکبوتی» را دوست ندارم"/>
    <meta property="og:description" content="قهرمان سنگنوردی آسیا و جهان گفت: تمام تلاشم این است که در المپیک 2024 عنوان قهرمانی را از آن خود کنم."/>
  </head>
  <body>
    <article>
      <h1>علیپور: لقب «مرد عنکبوتی» را دوست ندارم</h1>
      <address>
        <time datetime="2019-11-24T06:48:19+00:00">24 Nov 2019, 06:48</time>
      </address>
      <p>
        <i>قهرمان سنگنوردی آسیا و جهان گفت: تمام تلاشم این است که در المپیک 2024 عنوان قهرمانی را از آن خود کنم.</i>
      </p>
      <p>به گزارش مشرق، <b>رضا علیپور </b>در مورد اینکه چه زمانی می‌تواند در <b>المپیک </b>حاضر شود، اظهار داشت: برای <b>المپیک 2020 </b>قرار است فقط رشته کمباین که ترکیبی از 3 رشته سنگ‌نوردی است حضور داشته باشد، اما برای المپیک 2024 می‌توانم حاضر شوم و تمام تلاشم را می‌کنم که آنجا قهرمان شوم.</p>
      <p>وی در مورد شکستن رکورد جهانی و قهرمانی در بازی‌های آسیایی عنوان کرد: من قبل از این دو رقابت پایم آسیب دید اما به دلیل اینکه مدال‌های جهانی و آسیایی برایم خیلی مهم بود شرکت کردم. آسیب‌دیدگی‌ام طوری بود که پزشکان می‌گفتند نباید شرکت کنی چون ممکن است فلج شوی، اما با جسارتی که به خرج دادم و کمک خداوند توانستم قهرمان شوم.</p>
      <blockquote>بیشتر بخوانید:<br/><a href="https://www.mashreghnews.ir/news/1010534/%D8%B9%D9%84%DB%8C%D9%BE%D9%88%D8%B1-%D9%88%D8%B1%D8%B2%D8%B4-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D9%85%D9%86-%DA%A9%D9%85-%DA%AF%D8%B0%D8%A7%D8%B4%D8%AA">علیپور: ورزش ایران برای من کم گذاشت</a></blockquote>
      <p>علیپور ادامه داد: بعد از این دو قهرمانی وقتی آمدم تمرین کنم، دیدم اصلا نمی‌توانم و به اجبار دو ماه استراحت کردم و نتوانستم تمرین کنم. همین موضوع مرا خیلی عقب انداخت.</p>
      <p>قهرمان سنگ‌نوردی جهان در مورد اینکه ناراحت نیستی که رکورد جهانی‌ات شکسته شود، گفت: ناراحت نمی‌شوم، درست است که عنوان قهرمانی زیباست اما به هر حال رکوردها باید شکسته شود و انسان به هر چیزی که بخواهد می‌رسد. همه رکوردها هم یک روز شکسته می‌شوند، حتی بعد از 50 سال.</p>
      <p>وی که با برنامه تلویزیونی «سلام، صبح بخیر» صحبت می‌کرد، در مورد محل تمرینش عنوان کرد: من در شهر خودم یعنی قزوین تمرین می‌کنم و با توجه به اینکه نزدیک کوه هستیم، هوا خیلی سرد می‌شود و بیشتر آسیب‌دیدگی‌ها به خاطر همین است که در سرما تمرین می‌کنم. البته کفش‌ها و گیره‌هایی هم که استفاده می‌کنیم، چندان استاندارد نیست. در اصل باید در سالن تمرین کنم، اما این شرایط فراهم نیست. برعکس رقیبان من همه با تمام امکانات در حال تمرین هستند.</p>
      <p>علیپور تاکید کرد: متاسفانه امکانات من در حد قهرمانی کشور است نه جهانی و آسیایی. با این شرایط خیلی سخت بود که قهرمان جهان شوم، اگر رقیبان من روزی 6 ساعت تمرین می‌کنند، من مجبورم 10 ساعت تمرین کنم تا این اختلاف را جبران کنم. به هر حال در این وضعیت هم عمر قهرمانی و ورزشی کمتر می‌شود.</p>
      <p>قهرمان سنگ‌نوردی بازی‌های آسیایی 2018 در مورد اینکه به خاطر کمبود امکانات از مسئولان انتقاد کرده بود، گفت: با صالحی امیری رئیس کمیته ملی الپمیک صحبت‌هایی داشتم و قرار است به اردوی خارجی بروم چون اگر بخواهم با شرایط قبل در ایران تمرین کنم شاید به خیلی چیزها که مدنظرم است، نرسم. به هر حال آنجا امکانات خیلی بیشتر و بهتری وجود دارد و می‌توانم پیشرفت زیادی کنم.</p>
      <p>وی در مورد آزمایش‌های دوپینگ گفت: در این رشته به تست دوپینگ خیلی توجه می‌شود.اولین تست دوپینگ را هم فکر می‌کنم سال 2013 بود که دادم. الان دو سال است که زیر نظر وادا هستم. تاکنون حدود 15 بار تست دوپینگ دادم که بیشتر آنها به صورت سرزده و در محل سکونت و تمرین بوده است.</p>
      <p>علیپور در مورد اینکه به او مرد عنکبوتی گفته می‌شود عنوان کرد: از این لقب خوشم نمی‌آید. سریع‌ترین مردم جهان بهتر است.</p>
      <p>رکورددار سنگ نوردی دنیا در مورد اینکه شرایط مالی این رشته چگونه است، افزود: شرایط مالی ما خیلی ضعیف است و این رشته هیچ درآمدی ندارد. به شخصه خودم خیلی سخت شروع کردم و چند بار با هزینه شخصی به مسابقات جهانی رفتم. الان فدراسیون هزینه بلیت و ویزا را می‌دهد و هزینه تمرین و اقامت با خودم است. به هر حال اگر می‌خواهیم قهرمان شویم باید هزینه شود. در ایران هرچه سطح شما بالاتر می‌رود توجهات کمتر می‌شود. به عنوان مثال برخی اوقات که در مسابقات ناکام می‌شویم، واقعا دلیلش نامشخص است. شما بدنتان آماده است اما روحتان آماده نیست. برای موفقیت باید روح و جسمتان با هم هماهنگ باشند.</p>
      <p>منبع: فارس</p>
    </article>
  </body>
</html>