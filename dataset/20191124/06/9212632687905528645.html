<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520180/penuntut-malaysia-meninggal-dunia-di-maghribi"/>
    <meta property="og:site_name" content="HM Online"/>
    <meta property="article:published_time" content="2019-11-24T06:22:01+00:00"/>
    <meta property="og:title" content="Penuntut Malaysia meninggal dunia di Maghribi"/>
    <meta property="og:description" content="PENUNTUT Malaysia di Universiti Mohammed V Rabat di Maghribi, Mohd Hafizuddin Hazrul, 20, yang ditempatkan di Unit Rawatan Rapi (ICU) Hospital Cheikh Zayd akibat leukemia sejak 3 November lalu meninggal dunia, 10.50 malam tadi."/>
  </head>
  <body>
    <article>
      <h1>Penuntut Malaysia meninggal dunia di Maghribi</h1>
      <address><time datetime="2019-11-24T06:22:01+00:00">24 Nov 2019, 06:22</time> by <a rel="author">Khairul Najib Asarulah Khan</a></address>
      <p>PENUNTUT Malaysia di Universiti Mohammed V Rabat di Maghribi, Mohd Hafizuddin Hazrul, 20, yang ditempatkan di Unit Rawatan Rapi (ICU) Hospital Cheikh Zayd akibat leukemia sejak 3 November lalu meninggal dunia, 10.50 malam tadi.</p>
      <p>Bapanya, Hazrul Abdullah, 50, berkata, dia mengetahui kejadian selepas dihubungi anak sulungnya, Siti Hajar Hazrul, 21, yang turut mengikuti Pengajian Islam di universiti yang sama bagi tahun kedua.</p>
      <p>"Perkara ini sememangnya mengejutkan kami sekeluarga disebabkan sebelum Mohd Hafizuddin pergi ke Maghribi pada awal tahun ini dia sudah menjalani 'medical check up' (ujian kesihatan).</p>
      <p>"Dia yang juga bekas pelajar Maahad Ahmadi Negeri Sembilan (MANS) Gemencheh, Negeri Sembilan seorang aktif dalam sukan.</p>
      <p>"Sebelum dia ke sana (Maghribi) tiada sebarang masalah kesihatan," katanya ketika dihubungi hari ini.</p>
      <p>Menurutnya, rakan arwah ada memberitahu sebelum arwah ke hospital itu dia mengalami demam dalam tempoh beberapa hari.</p>
      <p>"Disebabkan masih tidak sembuh, rakannya membawa dia (arwah) ke hospital pada 3 November lalu sebelum doktor menempatkan dia di ICU hospital berkenaan.</p>
      <p>"Lebih memilukan apabila doktor mengesahkan Mohd Hafizuddin menghidap leukemia yang mana keadaannya dilihat semakin lemah," katanya.</p>
      <p>Hazrul berkata, pada 9 November lalu dia ke sana (Maghribi) bagi melawat anaknya itu dan pulang semula ke Malaysia, Isnin lalu.</p>
      <p>"Arwah yang juga penuntut tajaan Majlis Agama Islam Negeri Sembilan (MAINS) akan dikebumikan di Kampung Bintungan, Rembau, Negeri Sembilan.</p>
      <p>"Buat masa ini, Kedutaan Malaysia sedang menguruskan proses untuk membawa pulang jenazah yang dijangka tiba Isnin atau Selasa ini," katanya.</p>
      <p>Harian Metro pada 8 November lalu melaporkan, Hazrul meminta orang ramai mendoakan kesihatan Mohd Hafizuddin agar dia dapat meneruskan semula pengajiannya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/520382/mohd-hafizuddin-dikebumi-di-maghribi"/>
        <a href="https://www.hmetro.com.my/utama/2019/11/515358/semoga-mohd-hafizuddin-cepat-sembuh"/>
        <a href="https://www.hmetro.com.my/mutakhir/2016/08/159226/elak-risiko-melalui-latihan-teknik-betul"/>
        <a href="https://www.hmetro.com.my/mutakhir/2015/12/97239/air-mata-hiba"/>
        <a href="https://www.hmetro.com.my/arena/2019/08/483548/tak-mudah-goyah"/>
        <a href="https://www.hmetro.com.my/rap/2017/08/256128/ibu-qazim-kembali-ke-rahmatullah"/>
        <a href="https://www.hmetro.com.my/mutakhir/2017/07/243174/doakan-noah-ulhaq"/>
        <a href="https://www.hmetro.com.my/mutakhir/2017/10/278176/nadira-azizan-meninggal-dunia"/>
      </related>
    </article>
  </body>
</html>