<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301220/%D9%BE%DB%8C%D8%B4%D8%B1%D9%81%D8%AA-70-%D8%AF%D8%B1%D8%B5%D8%AF%DB%8C-%D9%81%D8%A7%D8%B2-%D8%AF%D9%88%D9%85-%D8%AF%D8%A7%D9%86%D8%B4%DA%A9%D8%AF%D9%87-%D9%87%D9%86%D8%B1-%D9%88-%D9%85%D8%B9%D9%85%D8%A7%D8%B1%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%B1%D8%A7%D8%B2%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:29:05+00:00"/>
    <meta property="og:title" content="پیشرفت 70 درصدی فاز دوم دانشکده هنر و معماری دانشگاه رازی"/>
    <meta property="og:description" content="ایسنا/کرمانشاه رئیس دانشکده فنی و مهندسی دانشگاه رازی کرمانشاه از پیشرفت 70 درصدی فاز دوم دانشکده هنرو معماری این دانشگاه خبر داد."/>
  </head>
  <body>
    <article>
      <h1>پیشرفت 70 درصدی فاز دوم دانشکده هنر و معماری دانشگاه رازی</h1>
      <address><time datetime="2019-11-24T06:29:05+00:00">24 Nov 2019, 06:29</time> by <a rel="author">فاطمه احمدیان</a></address>
      <p>ایسنا/کرمانشاه رئیس دانشکده فنی و مهندسی دانشگاه رازی کرمانشاه از پیشرفت 70 درصدی فاز دوم دانشکده هنرو معماری این دانشگاه خبر داد.</p>
      <p>محسن حیاتی در گفت و گو با ایسنا، به تاسیس گروه مهندسی معماری دانشکده فنی و مهندسی دانشگاه رازی در سال 1377 با جذب هفت دانشجوی رشته مهندسی معماری در مقطع کاردانی اشاره کرد و گفت:  از سال 1382 با ایجاد شرایط مناسب، جذب دانشجوی معماری در مقطع کارشناسی ناپیوسته را هم شروع کردیم.</p>
      <p>وی اعلام کرد: این گروه از سال 1385 تاکنون اقدام به پذیرش دانشجوی معماری در مقطع کارشناسی پیوسته کرده و از سال 1394 هم ضمن اخذ مجوز جهت راه‌اندازی مقطع کارشناسی ارشد معماری، در این مقطع نیز جذب دانشجو داشته است.</p>
      <p>حیاتی بابیان اینکه از چندسال پیش تاسیس دانشکده هنرو معماری در دانشگاه رازی باتوجه به وجود پتانسیل‌های بالایی که این بخش داشتیم مورد توجه قرار گرفت، اعلام کرد: تاسیس این دانشکده در دو فاز در دستور کار قرار گرفت که فاز اول آن با مساحت 7500 متر مربع سال 1395 به بهره‌برداری رسید.</p>
      <p>وی تصریح کرد: با راه اندازی فاز اول این دانشکده گروه‌های آموزشی معماری و باستان‌شناسی و چند رشته هنر در ساختمان دانشکده هنر و معماری مستقر شدند و فاز دوم ساختمان هم با شش هزار متر مربع وارد فاز اجرایی شد و اکنون بیش از 70 درصد پیشرفت فیزیکی دارد.</p>
      <p>رئیس دانشکده فنی و مهندسی دانشگاه رازی با اشاره به راه اندازی چندین رشته و گرایش هنر در این دانشکده اظهار کرد: از شهریور 1394 تا شهریور سالجاری رشته و گرایش‌های هنر شامل رشته‌های ارتباط تصویری، عکاسی، گرافیک، نقاشی، هنر اسلامی، انیمیشن، طراحی لباس و پژوهش هنر را در این دانشگاه راه اندازی کردیم، اما از آنجایی که در برخی از این رشته‌ها هیات علمی نداریم، جذب دانشجویی هم نداشته‌ایم.‌</p>
      <p>وی تاکید کرد: در راستای تقویت هرم هیات علمی و حفظ رویه به‌گزینی در جذب اعضای هیات علمی در دانشگاه‌ها و موسسات آموزش عالی، شرایط مورد نظر وزارتخانه را برای انتخاب اعضای هیات علمی مد نظر قرار دادیم و برهمان اساس فراخوان دادیم، اما متاسفانه تاکنون هیچ داوطلبی در رشته هنر و گرایش‌های آن واجد شرایط جذب به عنوان عضو هیات علمی در دانشگاه نبوده است.</p>
      <p>حیاتی در ادامه به تشریح برنامه‌های دانشگاه در رشته‌های هنر پرداخت و گفت: دانشگاه رازی جهت ایجاد زمینه پشتیبانی از استعدادهای جوان و هنرمند اقدام به برگزاری مسابقات معماری، عکاسی و نمایشگاه آثار هنری کرده و همچنین دعوت از هنرمندان به نام ملی و بین‌المللی و برگزاری کارگاه‌های آموزشی از جمله فعالیت‌هایی است که به منظور ارتقاء زمینه هنری در جامعه انجام شده است.</p>
      <p>انتهای پیام</p>
    </article>
  </body>
</html>