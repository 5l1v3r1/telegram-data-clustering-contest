<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301230/%D8%A7%D9%86%D8%AA%D8%B4%D8%A7%D8%B1-%DA%86%D9%86%D8%AF-%D8%B1%D9%85%D8%A7%D9%86-%D8%A8%D8%B1%D8%A7%DB%8C-%D9%86%D9%88%D8%AC%D9%88%D8%A7%D9%86%D8%A7%D9%86-%D9%88-%D8%A8%D8%B2%D8%B1%DA%AF%D8%B3%D8%A7%D9%84%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:37:18+00:00"/>
    <meta property="og:title" content="انتشار چند رمان برای نوجوانان و بزرگسالان"/>
    <meta property="og:description" content="رمان‌های «آهنگی برای چهارشنبه‌ها»، «پکس» و «سیزه صندلی» برای نوجوانان و «اورورا» و «سابه کطولحو» برای بزرگسالان منتشر شده‌اند."/>
  </head>
  <body>
    <article>
      <h1>انتشار چند رمان برای نوجوانان و بزرگسالان</h1>
      <address><time datetime="2019-11-24T06:37:18+00:00">24 Nov 2019, 06:37</time> by <a rel="author">ندا ولی‌پور</a></address>
      <p>رمان‌های «آهنگی برای چهارشنبه‌ها»، «پکس» و «سیزه صندلی» برای نوجوانان و «اورورا» و «سابه کطولحو» برای بزرگسالان منتشر شده‌اند.</p>
      <p>به گزارش ایسنا، «آهنگی برای چهارشنبه‌ها» نوشته فرهاد حسن‌زاده در ۲۱۶ صفحه با شمارگان ۱۰۰۰ نسخه و قیمت ۳۲ هزار تومان در نشر پیدایش منتشر شده است.</p>
      <p>در شروع کتاب آمده است: صدای ساز می‌یاد. همون صدای آشنایی که منتظرش بودم. و تا بخواد از سر خیابون بپیچه تو کوچه و نرمک نرمک برسه پشت پنجره ما فرصت دارم. حالا نشونی و اسمش رو با جوهر سبز خودنویس و خطی خوش می‌نویسم پشت پاکت و چندبار فوتش می‌کنم که زودتر خشک بشه.</p>
      <p>برسد به دست فرهان شاکری</p>
      <p>اسمش با تصویرش می‌یاد تو ذهنم و فکر می‌کنم وقتی این نامه رو بببینه چی کار می‌کنه. ناراحت می‌شه؟ پاره‌اش می‌کنه؟ خوشحال می‌شه؟ می‌بوسدش؟ یا دو سه‌بار می‌خونه و به همه می‌گه: خاله فرزانه نامه داده... خاله فرزانه..</p>
      <p>شایدم اصلا به دستش نرسه. کسی چه می‌دونه؟</p>
      <p>صدای ساز نزدیک‌تر می‌شه، ولی نه اون‌قدر نزدیک که مامان ماری رو بیدار کنه. یواش می‌رم بالای تختش و به خواب عمیقش دست نمی‌زنم.</p>
      <p>در نوشته پشت جلد کتاب هم  می‌خوانیم: «آهنگی برای چهارشنبه‌ها» داستان سینما و آدم‌هاست.</p>
      <p>آدم‌هایی که خواسته و ناخواسته بازیگر شده‌اند تا داستانی شوند برای روایت،</p>
      <p>شعری برای خواندن،</p>
      <p>ترانه‌ای برای شنیدن،</p>
      <p>یا حتی آهنگی برای ....</p>
      <p>آهنگی برای چهارشنبه‌ها</p>
      <figure>
        <img src="https://cdn.isna.ir/d/2019/11/23/3/61492507.jpg"/>
      </figure>
      <p> همچنین  مجموعه داستانی در ژانر وحشت  با عنوان «سایه‌های کطولحو»  نوشته پائولا گوران با ترجمه سیما تقوی در ۳۲۰ صفحه با شمارگان ۱۰۰۰ نسخه و قیمت ۴۳ هزار تومان در نشر یادشده در اختیار علاقه‌مندان قرار گرفته است.</p>
      <p>در نوشته پشت جلد کتاب آمده است: این کتاب، مجموعه‌ای از داستان‌های کوتاه نویسندگان بسیار شناخته‌ شده و برخی نویسندگان تازه‌کاری است که برخی نیز جوایز بسیاری در دنیای ادبیات از  آن خود کرده‌اند. داستان‌هایی منحصر به فرد و به‌روزشده از کابوس‌هایی قدیمی.</p>
      <p>جهانی تازه از ایزدانی باستانی که از اعماق شهر مدفون، رلیه که خوابگاه بزرگ اقیانوس‌ها و دریاها، کطولحوست شروع می‌شود و تا بلندترین قله‌های کوهستان جنون و مکان‌هایی جدید که به جغرافیای دنیای لاوکرفت افزوده‌ شده‌اند، ادامه دارد.</p>
      <p>سفری هیجان‌انگیز، ترسناک و عرفانی به دنیای لاوکرفت، جهانی که سایه‌هایش جان دارند و جایی که خطر، معنای دیگری پیدا می‌کند.</p>
      <figure>
        <img src="https://cdn.isna.ir/d/2019/11/23/3/61492506.jpg"/>
      </figure>
      <p>دیگر رمان منتشرشده برای نوجوانان در نشر پیدایش، «سیزده صندلی» نوشته دیو شلتون با ترجمه میلاد بابانژاد و الهه مرادی  است که در ژانر وحشت  و در ۲۵۶ صفحه با شمارگان ۱۰۰۰ نسخه و قیمت ۳۶ هزار تومان راهی بازار شده است.</p>
      <p>در پشت جلد کتاب نوشته شده است: «اگه فکر می‌کنی خیلی شجاعی... تو هم یه صندلی بردارد و بیا.»</p>
      <p>جک در خانه‌ای قدیمی و ناآشنا تنهاست. چند دقیقه‌ای می‌شود که دستش روی دستگیره اتاق انتهای راهرو مانده،  دودل است که وارد شود یا نه.</p>
      <p>بالاخره وارد می‌شود. در آن‌ سوی در، اتاقی است با سقف بلند که با نور شمع روشن شده. سیزده صندلی چیده شده و یکی از این صندلی‌ها خالی است. دوازده قصه‌گوی مرموز آماده‌اند که قصه‌های خود را آغاز کنند. آیا این پسر جرأت می‌کند به قصه‌های‌شان گوش دهد؟</p>
      <p>جک پسر کنجکاوی است. آیا شما هم به اندازه جک کنجکاو هستید؟</p>
      <figure>
        <img src="https://cdn.isna.ir/d/2019/11/23/3/61492503.jpg"/>
      </figure>
      <p>«پکس» نوشته سارا پنی‌پاکر با ترجمه نلی محجوب  دیگر رمان نوجوان است که در ۲۷۲ صفحه با شمارگان ۱۰۰۰ نسخه و قیمت ۴۱هزار تومان در نشر یادشده در اختیار نوجوانان قرار گرفته است.</p>
      <p>این کتاب برنده مدال «خوانندگان جوان کالیفرنیا (۲۰۱۸)»، برنده جایزه «یادبود جودی لوپز برای بهترین اثر ادبی کودک (۲۰۱۷)» و نامزد «جایزه کتاب ملی آمریکا برای بهترین اثر ادبی کودک و نوجوان (۲۰۱۶)» شده است.</p>
      <p>در نوشته پشت جلد کتاب عنوان شده است: پکس و پیتر از وقتی که پکس توله کوچکی بود از هم جدا نشده بودند، اما با آغاز جنگ پیتر متوجه می‌شود که می‌توانسته پکس را نگه دارد و تصمیم می‌گیرد به منطقه‌ای که حالا درگیر جنگ است برود و پکس را پیدا کند...</p>
      <figure>
        <img src="https://cdn.isna.ir/d/2019/11/23/3/61492502.jpg"/>
      </figure>
      <p>«اورورا» نوشته آندره ولچک با ترجمه یوسف نوری‌زاده نیز در ۱۸۴ صفحه با شمارگان ۵۰۰ نسخه و قیمت ۲۷ هزار تومان در نشر پیدایش عرضه شده است.</p>
      <p>در نوشته پشت جلد کتاب می‌خوانیم: این رمان بررسی ریشه فلاکت و بدبختی عصر ماست؛ مطالبه عدالت و اقدام عملی‌ است، توصیف دقیق از سرمایه‌داری و خوف و هراس مرتبط با آن، و سوسیالیسم امیدبخش است.</p>
      <p>استفاده از برشت و موتزارت به عنوان «راوی یونانی» به خوبی عمل کرده؛ و در جاهایی که برای لحظه‌ای واقعیت غیرقابل تحمل می‌شود، داستانی با شوخ‌طبعی، طنز گزنده و بذله‌گویی پیش می‌رود. شخصیت هانس جی، به عنوان نماد کاپیتالیسم و امپریالیسم، چیزی بیشتر از یک عکس بریده مقوایی‌ است: او کسی‌ است‌ که  نمی‌تواند ببیند و نمی‌خواهد ببیند که کیست، اما اورورا و دیگران مجبورش می‌کنند با واقعیت آن‌چه مرتکب شده و آن‌چه می‌توانسته باشد رودررو شود.</p>
      <figure>
        <img src="https://cdn.isna.ir/d/2019/11/23/3/61492505.jpg"/>
      </figure>
      <p> انتهای پیام</p>
    </article>
  </body>
</html>