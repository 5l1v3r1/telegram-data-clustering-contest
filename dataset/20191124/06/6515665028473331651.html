<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/stars/3363295/zika-sarenica-srbi-i-palestina"/>
    <meta property="og:site_name" content="kurir.rs"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="ŽIKA ŠARENICA PIŠE ZA KURIR: Palestina poštuje Srbiju još iz vremena krstaških ratova!"/>
    <meta property="og:description" content="Ambasador Države Palestine u Srbiji gospodin Muhamed Nabhan gost je u današnjoj emisiji Žikina šarenica. Uz kafu i prijatan razgovor sa ovim beogradskim studentom i dugogogodišnjim ambasadorom u našoj zemlji saznajem detalje o vezama Palestine i Srbije.Ovih ..."/>
  </head>
  <body>
    <article>
      <h6 class="kicker">Priče o ljudima i drugim postojanostima</h6>
      <h1>ŽIKA ŠARENICA PIŠE ZA KURIR: Palestina poštuje Srbiju još iz vremena krstaških ratova!</h1>
      <address>
        <time datetime="2019-11-24T06:00:00+00:00">24 Nov 2019, 06:00</time>
      </address>
      <p>Ambasador Države Palestine u Srbiji gospodin Muhamed Nabhan gost je u današnjoj emisiji „Žikina šarenica“. Uz kafu i prijatan razgovor sa ovim beogradskim studentom i dugogogodišnjim ambasadorom u našoj zemlji saznajem detalje o vezama Palestine i Srbije.</p>
      <p>Ovih dana obeležava se i jubilej - trideset godina diplomatskih odnosa. Upotpunio sam svoje znanje i podatkom da je Palestina do 15. veka bila hrišćanska i data je muslimanima na čuvanje sve do Sulejmana Veličanstvenog, a onda se mnogo šta promenilo. I danas trećina palestinskog stanovništva poštuje hrišćansku veru. A posebna priča za mene su podaci o boravcima Svetog Save u Svetoj zemlji.</p>
      <p>Veliko poštovanje za Srbiju od Palestine potiče još iz vremena krstaških ratova, jer otac Svetog Save, Stefan Nemanja, nije učestvovao u pohodima na Palestinu i nije dozvolio prelaz krstaških vojnika kroz svoju teritoriju.</p>
      <p>Srpski prosvetitelj Sveti Sava je veoma poštovan u Palestini. Prema starom predanju, Sveti Sava Osvećeni, koji je u petom veku, istočno od Vitlejema, sagradio manastir Mar Saba, ostavio je amanet da njegovo žezlo - pastirsku palicu - predaju arhijereju carskog roda i istog imena kada jednog dana dođe sa zapada, pred kojim će srebrno žezlo pasti. Predanje se obistinilo nakon 700 godina, kada je Sveti Sava iz Srbije kročio u manastir Svetog Save Osvećenog.</p>
      <p>I ne samo to. Sveti Sava je kupovinom velikog broja svetinja, prilikom boravka u Svetoj zemlji, stvorio ogromnu ambasadu u Palestini. Još od tih vremena započeta je cirkulacija ljudi između Srbije i Palestine koja nikada nije bila prekidana. Palestina je zemlja starih manastira. Ni u jednoj zemlji na svetu nema više svetinja nego što ih ima u Palestini.</p>
      <p>Predlažem da i Srpska pravoslavna crkva sazida svoju crkvu u Palestini, koja bi bila mesto koje će posećivati mnogi vernici i turisti.</p>
      <p>Do nove priče Vaš Žika Šarenica</p>
    </article>
  </body>
</html>