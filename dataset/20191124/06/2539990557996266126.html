<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1297081,Wiezienie-przy-Rakowieckiej-stalinowskie-wrota-piekiel"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="Więzienie przy Rakowieckiej - stalinowskie wrota piekieł"/>
    <meta property="og:description" content="Poniżenie, tortura, śmierć i pochówek w bezimiennym grobie - taki los spotkał wielu więźniów politycznych osadzonych w mokotowskiej placówce, męczenników za sprawę wolnej Polski."/>
  </head>
  <body>
    <article>
      <h1>Więzienie przy Rakowieckiej - stalinowskie wrota piekieł</h1>
      <address>
        <time datetime="2019-11-24T06:00:00+00:00">24 Nov 2019, 06:00</time>
      </address>
      <p>
        <b>Poniżenie, tortura, śmierć i pochówek w bezimiennym grobie - taki los spotkał wielu więźniów politycznych osadzonych w mokotowskiej placówce, męczenników za sprawę wolnej Polski.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/1792cbc5-d20c-4ad6-a873-eff4b5509582.mp3"/>
          </figure>
          <p>"Nie tylko Łączka" - audycja Hanny Marii Gizy poświęcona poszukiwaniom i identyfikacji ciał ofiar stalinowskiego terroru z udziałem prof. Krzysztofa Szwagrzyka, pełnomocnika prezesa IPN ds. nieznanych miejsc pochówku. (PR, 15.10.2014)</p>
        </li>
      </ul>
      <p>115 lat temu, 24 listopada 1904 roku rozpoczęło działanie więzienie mokotowskie, które w czasach stalinizmu było katownią Urzędu Bezpieczeństwa.</p>
      <p>Historia więzienia na Mokotowie sięga roku 1902 - to wówczas władze rosyjskie zdecydowały o budowie więzienia. Zostało otwarte dwa lata później i było jedną z najnowocześniejszych, ale i najcięższych placówek zaboru. Swoją funkcję penitencjarną więzienie utrzymywało w trakcie trwania I wojny światowej i po odzyskaniu niepodległości i podczas okupacji niemieckiej. Wówczas w placówce przystosowanej do przetrzymywania 800 więźniów przebywało 2500 skazanych.</p>
      <p>
        <b>Masakra więźniów</b>
      </p>
      <p>Władze okupacyjne skierowywały stąd osadzonych do innych więzień i obozów koncentracyjnych. W chwili wybuchu Powstania Warszawskiego w zakładzie było 808 więźniów. Oddziały SS przystąpiły do ich rozstrzeliwania, ale w akcie desperacji i przy pomocy okolicznych mieszkańców wzniecono bunt i udało się uratować 220 z osadzonych.</p>
      <p>
        <b>Katownia UB</b>
      </p>
      <p>Złą sławę placówki dopełniło uczynienie z więzienia na Rakowieckiej katowni UB. Więzieni i torturowani byli tutaj członkowie podziemia niepodległościowego. W sumie w latach 1945-56 wykonano tu 350 wyroków śmierci, zaś wielu więźniów umierało wskutek zakatowania. Ofiarami stalinowskiego terroru padli m.in. gen. August Fieldorf "Nil" i Witold Pilecki. Przeżyć udało się m.in. Władysławowi Bartoszewskiemu.</p>
      <p>Więźniowie polityczni, którzy nie przeżyli byli chowani w zbiorowych mogiłach w tzw. "kwaterze na Łączce" przy murze Cmentarza Wojskowego na Powązkach. Przez wiele lat na miejscu, w którym złożone były doczesne szczątki walczących o Polskę niepodległą, stał śmietnik.</p>
      <p>
        <b>Więzienie dla opozycjonistów</b>
      </p>
      <p>Kres stalinizmu nie oznaczał końca niechlubnej kariery więzienia na Rakowieckiej w PRL. Do mokotowskiej placówki nadal trafiali więźniowie polityczni Służby Bezpieczeństwa: studenci w 1968 roku i internowani działacze "Solidarności" po wprowadzeniu stanu wojennego w 1981 roku.</p>
      <p>
        <b>Przywracanie wymazanych z pamięci</b>
      </p>
      <p>Poszukiwania ofiar Urzędu Bezpieczeństwa zakatowanych na Rakowieckiej rozpoczęto w 2012 roku.</p>
      <p>- W pierwszym roku prac wykopano szczątki 117 osób, w 2013 kolejne 82 szkielety. Pochowani leżeli w dołach, w których mieściło się od 2 do 6 zwłok. Większość z dziurą w czaszce po pocisku. Niektórzy z rękami związanymi z tyłu - słyszymy w audycji Hanny Marii Gizy z cyklu "O wszystkim z kulturą" z udziałem prof. Krzysztofa Szwagrzyka, pełnomocnika prezesa IPN ds. nieznanych miejsc pochówku.</p>
      <p>Posłuchaj audycji poświęconej poszukiwaniom nieznanych miejsc pochówku i identyfikacji ofiar stalinowskiego terroru.</p>
      <p>bm</p>
      <related>
        <a href="https://www.polskieradio.pl/39/156/Artykul/168735,Leopold-Okulicki-ostatni-dowodca-Armii-Krajowej"/>
      </related>
      <related>
        <a href="https://www.polskieradio.pl/39/156/Artykul/788049,Gen-August-Emil-Fieldorf-Nil-wierny-zolnierz-Niepodleglej"/>
      </related>
    </article>
  </body>
</html>