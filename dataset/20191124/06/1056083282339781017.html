<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301239/%D8%AA%D8%A7%DA%A9%DB%8C%D8%AF-%D8%AC%D8%A7%D9%86-%D8%A8%D9%88%D9%84%D8%AA%D9%88%D9%86-%D8%A8%D8%B1-%D8%AA%D9%85%D8%B1%DA%A9%D8%B2-%D8%A8%D8%B1-%D9%85%D8%B3%D8%A7%D8%A6%D9%84-%D8%AD%D8%B3%D8%A7%D8%B3-%D8%A7%D9%85%D9%86%DB%8C%D8%AA%DB%8C-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T06:42:13+00:00"/>
    <meta property="og:title" content="تاکید جان بولتون بر تمرکز بر مسائل حساس امنیتی آمریکا"/>
    <meta property="og:description" content="مشاور امنیت ملی سابق آمریکا در تازه‌ترین پیام توییتری خود از زمان از سرگیری مجدد فعالیتش در توئیتر بر تمرکز تازه بر مسائل حساس امنیتی- ملی تاکید کرد."/>
  </head>
  <body>
    <article>
      <h6 class="kicker">پس از بازگشت به توییتر</h6>
      <h1>تاکید جان بولتون بر تمرکز بر مسائل حساس امنیتی آمریکا</h1>
      <address><time datetime="2019-11-24T06:42:13+00:00">24 Nov 2019, 06:42</time> by <a rel="author">سپیده هاشمی</a></address>
      <p>مشاور امنیت ملی سابق آمریکا در تازه‌ترین پیام توییتری خود از زمان از سرگیری مجدد فعالیتش در توئیتر بر تمرکز تازه بر مسائل حساس امنیتی- ملی تاکید کرد.</p>
      <p>به گزارش ایسنا، به نقل از پایگاه خبری هیل، جان بولتون، مشاور امنیت ملی سابق دولت آمریکا در توییتی نوشت: برگردیم به صحبت درباره مسائل حساس امنیتی- ملی که آمریکا با آنها مواجه است. این تهدیدها بسیار مهم و در حال افزایش هستند. تصمیم‌گیری درباره ریاست و کنترل مجلس نمایندگان و سنا در عرض کمتر از یک سال مشخص می‌شود. زمان آن رسیده که مجددا درباره این مسائل صحبت کنیم.</p>
      <p>بولتون، یکی از مدافعان صریح امنیت ملی پس از مدتها مجددا فعالیتش در حساب توئیتر خود را از سر گرفت و اعلام کرد: "کاخ سفید از زمان استعفای من به عنوان مشاور امنیت ملی اجازه دسترسی من به حساب شخصی خود در شبکه اجتماعی توئیتر را نداد. آیا دلیلش ترس از چیزهایی بوده که من ممکن است بگویم؟ خطاب به کسانی که درباره مخفی شدن من گمانه‌زنی کردند می‌گویم که متاسفانه باید شما را ناامید کنم."</p>
      <p>این در حالی است که دونالد ترامپ، رئیس جمهور آمریکا این مساله را رد کرد که حساب توییتر بولتون پس از استعفایش مسدود شده است.</p>
      <p>ترامپ به شبکه فاکس‌نیوز گفت: قطعا این‌طور نیست. در واقع من روابط بسیار خوبی با بولتون داشتم. ما در خصوص برخی مسائل و روش ها اختلاف نظر داشتیم اما من روابط خوبی با او داشتم.</p>
      <p>یکی از مقامات ارشد دولت ترامپ نیز به پایگاه خبری هیل گفته است که کاخ سفید مانع دسترسی بولتون به حساب شخصی‌اش در توییتر نشده است چرا که تکنولوژی و ابزار لازم برای انجام این کار را در اختیار ندارد.</p>
      <p>از سرگیری مجدد فعالیت بولتون در توئیتر در بحبوحه تحقیقات کنونی مجلس نمایندگان آمریکا برای استیضاح ترامپ صورت گرفته است.</p>
      <p>بولتون اعلام کرده که به فعالیتش در کمیته اقدام سیاسی Bolton PAC برای حمایت از نامزدهای مجلس نمایندگان آمریکا و سنا که متعهد اتخاذ سیاست‌هایی برای آمریکایی قوی‌ شده‌اند، ادامه خواهد داد.</p>
      <p>وی افزود: صحبت‌های زیادی درباره اقداماتی که می‌خواهم انجام دهم وجود دارد. بسیار هیجان دارم که برایتان تعریف کنم که چه کارهایی انجام داده‌ام.</p>
      <p>انتهای پیام    </p>
    </article>
  </body>
</html>