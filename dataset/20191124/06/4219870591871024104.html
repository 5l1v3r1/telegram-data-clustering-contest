<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:832022-Danas-je-Sveti-Stefan-Decanski-U-narodu-praznik-se-naziva-Mratindan-a-jedan-obicaj-donosi-blagostanje-za-celu-porodicu"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T06:36:00+00:00"/>
    <meta property="og:title" content="Danas je Sveti Stefan Dečanski: U narodu praznik se naziva Mratindan, a jedan običaj donosi blagostanje za celu porodicu"/>
    <meta property="og:description" content="Stefan Dečanski, bio je sin Milutina i otac cara Dušana, a smatra se za jednu od najtragičnijih ličnosti u lozi Nemanjića"/>
  </head>
  <body>
    <article>
      <h1>Danas je Sveti Stefan Dečanski: U narodu praznik se naziva Mratindan, a jedan običaj donosi blagostanje za celu porodicu</h1>
      <address><time datetime="2019-11-24T06:36:00+00:00">24 Nov 2019, 06:36</time> by <a rel="author">Novosti Online</a></address>
      <p>
        <b>Stefan Dečanski, bio je sin Milutina i otac cara Dušana, a smatra se za jednu od najtragičnijih ličnosti u lozi Nemanjića</b>
      </p>
      <p>Srpska pravoslavna crkva i vernici danas, 24. novembra, slave Svetog mučenika Stefana Dečanskog. U narodu praznik se naziva Mratindan.</p>
      <p>Stefan Dečanski, bio je sin Milutina i otac cara Dušana, a smatra se za jednu od najtragičnijih ličnosti u lozi Nemanjića.</p>
      <p>Kao mlad čovek oslepljen je, verovatno po naređenju oca, i poslat u zatvor u Carigradu.</p>
      <p>Prema crkvenom učenju, posle pet godina Sveti Nikola čudotvorno je vratio vid kralju Stefanu koji je odmah potom iz zahvalnosti sagradio hram Visoki Dečani, jednu od najlepših građevina vizantijske umetnosti i srednjovekovne arhitekture na našem tlu.</p>
      <p>Nastavio je širenje Srbije na račun Vizantije i stvorio od nje najmoćniju silu na Balkanskom poluostrvu. Zbacio ga je s prestola sin Dušan.</p>
      <p>Darovao je i veliku ikonu Bazilici Svetog Nikole u Bariju. Kao žrtva dvorskih spletki, najverovatnije ubijen sinovljevom rukom, 1336. godine.</p>
      <p>Svetog Stefana Dečanskog mnoge porodice u Srbiji slave kao krsnu slavu, u narodu poznatiju kao Mratindan. Ime je dobila po Svetom Martinu koji se nekada proslavljao na ovaj dan.</p>
      <p>Prema verovanju, Mrata u ove dane saziva sve vukove i određuje im gde će i koliko ovaca pojesti. On gleda koliko ko radi, a onda veća s vukovima i usmeri ih čije ovce da podave.</p>
      <p>Veruje se da domaćin koji je grešan i ne poštuje Svetog Mratu ove godine u torovima može da očekuje gladnog vuka.</p>
      <p>Crkvenom odlukom na ovaj dan premeštena je slava posvećena srpskom kralju. Zavetni je dan svih koji boluju od očnih bolesti. Smatra se i zaštitnikom vukova. U narodu se i danas čuje izreka: "Sveti Mrata, sneg na vrata", kojom je označen početak hladnog i snežnog perioda godine.</p>
      <p>Prema verovanjima u pojedinim delovima Srbije, ako na današnji dan domaćin prihvati kućne poslove na sebe, ukućanima će krenuti nabolje, ali ako se ponaša razmaženo i negoduje, godina će biti loša.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:830788-Pristina-od-teroriste-pravi-lopova-Istinu-o-planu-da-se-raznesu-Decani-otkriva-hitan-interni-izvestaj"/>
        <a href="http://www.novosti.rs/vesti/naslovna/reportaze/aktuelno.293.html:823920-Neprocenjivo-blago-Decana-i-SPC-U-digitalnim-zapisima-i-fermani-Sulejmana-Velicanstvenog-knjiga-gostiju-sa-potpisima-Tita-i-oficira-Ozne"/>
        <a href="http://www.novosti.rs/vesti/naslovna/drustvo/aktuelno.290.html:812023-FANTAZIJE-ALBANSKIH-ISTORICARA-Decani-oteti-od-pravoslavnih-Albanaca-u-srednjem-veku"/>
        <a href="http://www.novosti.rs/vesti/naslovna/drustvo/aktuelno.290.html:811916-NI-POSLE-TRI-GODINE-Albanci-nece-da-sprovedu-odluku-US-i-vrate-zemlju-manastiru-Decani"/>
        <a href="http://www.novosti.rs/vesti/kultura.71.html:810110-Tvrdjava-Golubacki-grad-Izlozba-Nemanjici---radjanje-kraljevine"/>
      </related>
    </article>
  </body>
</html>