<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594089/%E0%A6%87%E0%A6%B0%E0%A6%BE%E0%A6%A8-%E0%A6%A5%E0%A7%87%E0%A6%95%E0%A7%87-%E0%A6%A6%E0%A7%87%E0%A7%9C-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%95%E0%A7%8B%E0%A6%9F%E0%A6%BF-%E0%A6%9F%E0%A6%BE%E0%A6%95%E0%A6%BE-%E0%A6%95%E0%A7%8D%E0%A6%B7%E0%A6%A4%E0%A6%BF%E0%A6%AA%E0%A7%82%E0%A6%B0%E0%A6%A3-%E0%A6%86%E0%A6%A6%E0%A6%BE%E0%A7%9F%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T06:16:00+00:00"/>
    <meta property="og:title" content="ইরান থেকে দেড় হাজার কোটি টাকা ক্ষতিপূরণ আদায়ের নির্দেশ মার্কিন আদালতের"/>
    <meta property="og:description" content="ইরানের কাছ থেকে ১৮ কোটি ডলার ক্ষতিপূরণ আদায়ের জন্য মার্কিন কর্তৃপক্ষকে নির্দেশ দিয়েছে যুক্তরাষ্ট্রের একটি ফেডারেল আদালত। বাংলাদেশি মুদ্রায় এর পরিমাণ দাঁড়ায় এক হাজার ৫২৭ কোটি ১২ লাখ এক হাজার ৮০০ টাকা। ওয়াশিংটন পোস্টের একজন সংবাদদাতাকে আটক রাখার দায়ে শুক্রবার তেহরানের বিরুদ্ধে এ..."/>
  </head>
  <body>
    <article>
      <h1>ইরান থেকে দেড় হাজার কোটি টাকা ক্ষতিপূরণ আদায়ের নির্দেশ মার্কিন আদালতের</h1>
      <address><time datetime="2019-11-24T06:16:00+00:00">24 Nov 2019, 06:16</time> by <a rel="author">বিদেশ ডেস্ক</a></address>
      <p>
        <b>ইরানের কাছ থেকে ১৮ কোটি ডলার ক্ষতিপূরণ আদায়ের জন্য মার্কিন কর্তৃপক্ষকে নির্দেশ দিয়েছে যুক্তরাষ্ট্রের একটি ফেডারেল আদালত। বাংলাদেশি মুদ্রায় এর পরিমাণ দাঁড়ায় এক হাজার ৫২৭ কোটি ১২ লাখ এক হাজার ৮০০ টাকা। ওয়াশিংটন পোস্টের একজন সংবাদদাতাকে আটক রাখার দায়ে শুক্রবার তেহরানের বিরুদ্ধে এ ক্ষতিপূরণের রায় দিয়েছেন কলাম্বিয়া ডিস্ট্রিক্ট কোর্ট। রায়ে ইরানের কাছ থেকে ওই অর্থ আদায় করে তা সাংবাদিক জ্যাসন রেজায়িয়ান এবং তার ভাই ও মা-কে পরিশোধের নির্দেশ দেওয়া হয়েছে।</b>
      </p>
      <figure>
        <img src="http://cdn.banglatribune.com/contents/cache/images/1150x0x1/uploads/media/2019/11/24/311646264b4976b52ebee66508641649-5dda2059affbd.jpg"/>
      </figure>
      <p>যুক্তরাষ্ট্রের হাতে গত ৪০ বছর ধরে আটক ইরানের হাজার হাজার কোটি ডলারের সম্পদ কিংবা ইরানের ওপর আরোপিত মার্কিন নিষেধাজ্ঞা থেকে প্রাপ্ত অর্থ থেকে ওই ১৮ কোটি ডলার কেটে নিয়ে তা পরিশোধের নির্দেশ দিয়েছেন আদালত।</p>
      <p>গুপ্তচরবৃত্তি, শত্রু সরকারকে সহযোগিতা করা, গোপন তথ্য সংগ্রহ এবং ইরানবিরোধী অপপ্রচারের দায়ে ২০১৪ সালের ২২ জুলাই জ্যাসন রেজায়িয়ানকে ইরানে আটক করা হয়। ২০১৫ সালে ইরানের বিচার বিভাগের কর্মকর্তারা জানান, তার বিরুদ্ধে গুপ্তচরবৃত্তির অভিযোগ প্রমাণিত হয়েছে এবং তাকে কারাদণ্ড দেওয়া হয়েছে।</p>
      <p>৫৪৪ দিন ইরানের কারাগারে বন্দি ছিলেন জ্যাসন রেজায়িয়ান। পাশ্চাত্যের সঙ্গে ইরানের পরমাণু সমঝোতা বাস্তবায়ন শুরু হওয়ার দিন অর্থাৎ ২০১৬ সালের ১৬ জানুয়ারি রেজায়িয়ানকে ইরানের কারাগার থেকে মুক্তি দেওয়া হয়। যুক্তরাষ্ট্রে আটক সাত ইরানি নাগরিকের মুক্তির বিনিময়ে রেজায়িয়ানের সঙ্গে আরও তিন মার্কিন বন্দিকে ছেড়ে দেয় তেহরান।</p>
      <p>১৯৭৯ সালে ইরানে ইসলামি বিপ্লবের সময় যুক্তরাষ্ট্রে ইরানের সাবেক শাহ সরকারের হাজার হাজার কোটি ডলারের সম্পদ ছিল। পরে তা তেহরানকে ফেরত দিতে অস্বীকৃতি জানায় ওয়াশিংটন। মূলত ওই সম্পদ থেকেই অর্থ কেটে রাখার নির্দেশ দিলেন আদালত।</p>
      <p>ইরানের কারাগারে কিভাবে নির্ঘুম রাত কেটেছে রেজায়িয়ানের; রায়ে তার বিবরণ তুলে ধরেন বিচারক রিচার্ড জে লিওন। ইরানি কর্তৃপক্ষ তাকে ঘুম ও স্বাস্থ্যসেবার মতো জরুরি বিষয়গুলো থেকেও বঞ্চিত করেছে। এমনকি তাকে মেরে ফেলারও হুমকি দেওয়া হয়েছিল। সূত্র: টাইম।</p>
      <footer>/এমপি/</footer>
    </article>
  </body>
</html>