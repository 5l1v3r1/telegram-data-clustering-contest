<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-romaniai-elnokvalasztas-belfoldon-is-megkezdodott-a-masodik-fordulo.html"/>
    <meta property="og:site_name" content="Origo"/>
    <meta property="article:published_time" content="2019-11-24T06:26:00+00:00"/>
    <meta property="og:title" content="Ma eldől, ki lesz Románia új elnöke"/>
    <meta property="og:description" content="Klaus Iohannis vagy Viorica Dancila közül választhat a 18 millió román választópolgár."/>
  </head>
  <body>
    <article>
      <h1>Ma eldől, ki lesz Románia új elnöke</h1>
      <address><time datetime="2019-11-24T06:26:00+00:00">24 Nov 2019, 06:26</time> by <a rel="author">MTI</a></address>
      <p>
        <b>Helyi idő szerint vasárnap reggel hét órakor - magyar idő szerint 6-kor - kinyitottak a belföldi szavazóhelyiségek Romániában, ahol vasárnap tartják az elnökválasztás második fordulóját.</b>
      </p>
      <p>A 18 millió 286 ezer szavazásra jogosult polgár a jobbközép Nemzeti Liberális Párt (PNL) jelöltjeként második mandátumára pályázó Klaus Iohannis államfő és a parlament által októberben leváltott volt miniszterelnök, Viorica Dancila, a Szociáldemokrata Párt (PSD) elnöke közül választhatja meg az ország elnökét a következő ötéves időszakra.</p>
      <figure>
        <img src="https://cdn.nwmgroups.hu/s/img/i/1911/20191124romanian-prime-minister-romanya-basbakani.jpg?w=644&amp;h=429"/>
        <figcaption>Viorica Dancila<cite>Forrás: AFP/2019 Anadolu Agency/Dursun Aydemir</cite></figcaption>
      </figure>
      <p>Dancila a "románokat tisztelő", számukra nemzetközi tisztelet is kivívó, "román szívű" államfő akar lenni, akinek a kampányában jelentős hangsúlyt kapott a nemzeti büszkeség. Dancila - az első nő, aki kormányfői tisztséget töltött be Romániában - egyfajta mindenkiről gondoskodó anyaként készül az államfői tisztségre és főleg az elesettek, a szociális védelemre szorulók szavazataira számít.</p>
      <p>Iohannis egy vállalkozóbarát, a közös európai értékeket tiszteletben tartó, a modernizálás útjára lépő "normális Romániát" ígért, kampányát pedig a PSD-vel való szembenállásra építette. Szerinte ő akadályozta meg, hogy kormányzása idején a "korrupt politikusait védő" PSD maga alá gyűrje az igazságszolgáltatást, és neki köszönhető, hogy Románia nem tért le az európai útról.</p>
      <figure>
        <img src="https://cdn.nwmgroups.hu/s/img/i/1911/20191124presidential-election-in-romania-romania.jpg?w=644&amp;h=429"/>
        <figcaption>Klaus Iohannis<cite>Forrás: AFP/2019 Anadolu Agency/Mihai Barbu</cite></figcaption>
      </figure>
      <p>Az elnökválasztás második fordulójában a romániai elemzők a 15 százalékpontos előnnyel induló Iohannis sima győzelmére számítanak, annál is inkább, mert a jobbközép pártok versenyből kiesett elnökjelöltjei is mögötte sorakoztak fel, és a többiek sem biztatták választóikat arra, hogy Dancilát támogassák.</p>
      <p>Külföldön - a csaknem négymilliós román diaszpóra számára berendezett 835 szavazóhelyiségben - már péntek óta voksolnak, hogy elkerüljék a korábbi választásokon botrányt okozó torlódásokat.<br/>Belföldön 18 748 szavazókörbe várják a választókat. Mivel a szavazólapok mindenütt azonosak, a választók bárhol leadhatják voksukat. Aki azon a településen tartózkodik, ahol az állandó lakhelye van, annak abban a szavazókörben kell jelentkeznie, amelyhez lakcíme alapján tartozik. Aki más településen tartózkodik, az bármelyik szavazókörben leadhatja voksát, miután ellenőrzik, hogy korábban nem szavazott, és adatait felírják a pótlistára.</p>
      <p>A romániai elnökválasztáson három közvélemény-kutató cég készít országos exit pollt. A választóhelyiségekből távozók nyilatkozatai alapján készülő becsléseket a vasárnap esti romániai urnazáráskor, helyi idő szerint 21 órakor (magyar idő szerint 20 órakor) ismertetik a hírtelevíziók.</p>
    </article>
  </body>
</html>