<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/unnga-black-friday-smellen/71844424"/>
    <meta property="og:site_name" content="Dinside"/>
    <meta property="article:published_time" content="2019-11-24T06:00:00+00:00"/>
    <meta property="og:title" content="Unngå «black friday-smellen»"/>
    <meta property="og:description" content="Det er noen som er mer utsatt enn andre for å gå på en smell under den store handleuka."/>
  </head>
  <body>
    <article>
      <h6 class="kicker">Julegavehandel</h6>
      <h1>Unngå «black friday-smellen»</h1>
      <h2>Det er noen som er mer utsatt enn andre for å gå på en smell under den store handleuka.</h2>
      <address><time datetime="2019-11-24T06:00:00+00:00">24 Nov 2019, 06:00</time> by <a rel="author">Eilin Lindvoll</a></address>
      <p>Om rundt ei uke braker det løs på flere kjøpesentre og i nettbutikkene. Da er det nemlig black week, som mot slutten av uka kuliminerer i black friday.</p>
      <p>Tilbudene vil komme på løpende bånd, og det kan være vanskelig å skille gode tilbud fra de som egentlig ikke er så lønnsomme.</p>
      <p>- Jeg tror at vi alle en eller annen gang har brukt penger på ting vi virkelig ikke trenger bare fordi det var på salg. En enkel regel er ikke å bruke det du ikke har, sier forbrukerøkonom Derya Incedursun i Nordea til Dinside.no.</p>
      <related>
        <a href="https://www.dinside.no/okonomi/forjulstidens-vanligste-netthandel-feller/71839670"/>
      </related>
      <h3>Planlegger best, men impulskjøper mest</h3>
      <p>Klarna har gjennomført en landsdekkende undersøkelse over hvordan vi tror vi kommer til å te oss under black week og friday. Her er noen av de mest interessante funnene:</p>
      <ul>
        <li><b>Litt over halvparten av oss skal kjøpe noe under black friday</b>. 57 prosent planlegger noe, drøyt 26 prosent planlegger nøye og 16 prosent planlegger ingenting.</li>
        <li>Menn er <b>litt bedre å planlegge</b> black friday-handelen sin sammenlignet med kvinner, men samtidig er det flere menn enn kvinner som svarer at de ikke planlegger noe knytter til handleuka og -dagen.</li>
        <li>Nesten 28 prosent sier at de gjør <b>impulskjøp </b>under black friday, og flest slike lite gjennomtenkte kjøp gjør menn og de mellom 18 og 35 år.</li>
      </ul>
      <p>Markedsdirektør Thomas Elvestad i Klarna påpeker, derimot, at den yngre aldersgruppen både er de som er mest opptatt av miljø, som vil bruke mest penger under black week og som er mest entusiastiske til hele handelskonseptet.</p>
      <p>- Samtidig er de yngste også klart flinkere til å planlegge sine innkjøp. De har blant annet satt opp budsjett for denne uken, selv om de også er aldersgruppen som tror de kommer til å foreta seg klart flest impulskjøp i løpet av black week, sier Elvestad til Dinside.no.</p>
      <related>
        <a href="https://www.dinside.no/data/bli-varslet-nar-prisen-blir-lav-nok/71835441"/>
      </related>
      <h3>Ikke gå på en smell</h3>
      <p>Forbrukerøkonom Incedursun mener at planlegging er nøkkelen til en vellykket black friday-handel.</p>
      <p>- Hva er det du virkelig trenger og ønsker? Når du har det klart, kan du dra nytte av spesialtilbudene. Bruk en prissammenligningsapplikasjon slik som Prisjakt. Der kan du sammenligne priser på tusenvis av produkter og dermed ta bedre valg, sier hun.</p>
      <p>Sett deg en black friday-budsjettgrense, råder forbrukerøkonomen videre. Når du kommer til vane med å gjennomgå økonomien din regelmessig, blir du mer involvert og klar over forbruket ditt. Da kan black friday friste deg mindre.</p>
      <p>Hvis du skal kjøpe julegaver, kan det være smart å lage en liste over hvem gavemottakerne er, samt hvor mye du skal bruke på hver enkelt. Å lage en detaljert liste over hva du skal kjøpe før du går i butikkene kan spare deg for mye penger.</p>
      <h3>Kredittkortregningen kan øke med 1000 kroner på ett år</h3>
      <p>Har du brukt kredittkort til å betale, som for øvrig anbefales av flere eksperter, får du som oftest en rentefri betalingsutsettelse på inntil 45 dager. Betaler du tilbake hele beløpet du har brukt når du får faktura fra banken, blir du ikke belastet renter.</p>
      <p>- Dersom kreditten ikke betales i tide eller du utsetter betalingen, derimot, kan varen du kjøpte koste deg mer enn det smaker, advarer Incedursun:</p>
      <ul>
        <li>Lånebeløpet på kredittkortet: 10.000 kroner</li>
        <li>Rente: 22 prosent</li>
        <li>Minste innbetaling hver måned: 300 kroner</li>
        <li>Det du betaler inn på kredittkortet hver måned: 1000 kroner</li>
        <li>Antall måneder det vil ta deg før kreditten er nedbetalt: 12 måneder</li>
        <li>
          <b>Du har totalt tilbakebetalt: 11.149 kroner</b>
        </li>
      </ul>
      <related>
        <h4>Og det kan gå enda verre:</h4>
        <a href="https://www.dinside.no/okonomi/kredittregningen-kan-oke-med-17000-kroner-innen-du-betaler-det-du-skylder/70472260"/>
      </related>
    </article>
  </body>
</html>