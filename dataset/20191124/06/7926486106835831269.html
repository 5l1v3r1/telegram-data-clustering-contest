<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012900/%D8%AE%D8%B7-%D9%88-%D9%86%D8%B4%D8%A7%D9%86-%D8%B9%D9%84%DB%8C%D8%B1%D8%B6%D8%A7-%DA%A9%D8%B1%DB%8C%D9%85%DB%8C-%D8%A8%D8%B1%D8%A7%DB%8C-%D8%B1%D9%82%D8%A8%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T06:26:04+00:00"/>
    <meta property="og:title" content="خط و نشان علیرضا کریمی برای رقبا"/>
    <meta property="og:description" content="دارنده مدال‌های نقره و برنز کشتی آزاد جهان گفت: امسال سالِ المپیک است و نمی‌خواهم حضور در این رویداد مهم را از دست بدهم."/>
  </head>
  <body>
    <article>
      <h1>خط و نشان علیرضا کریمی برای رقبا</h1>
      <address>
        <time datetime="2019-11-24T06:26:04+00:00">24 Nov 2019, 06:26</time>
      </address>
      <p>
        <i>دارنده مدال‌های نقره و برنز کشتی آزاد جهان گفت: امسال سالِ المپیک است و نمی‌خواهم حضور در این رویداد مهم را از دست بدهم.</i>
      </p>
      <p>به گزارش مشرق، <b>علیرضا کریمی </b>درباره حضورش در رقابت‌های <b>لیگ برتر کشتی آزاد </b>گفت: بعد از چند سال مسابقات امسال به صورت رفت و برگشت برگزار شد که باعث بازگشت شور و هیجان به کشتی شده بود؛ از طرفی فرصت خوبی برای کشتی‌گیران جوان به منظور رویارویی با کشتی‌گیران مطرح و عنوان دارد بود تا خودی نشان دهند، همانطور که امیرحسین زارع مقابل قهرمان نامدار جهان و المپیک به برتری رسید.</p>
      <blockquote>بیشتر بخوانید:<br/><a href="https://www.mashreghnews.ir/news/1012614/%D8%B9%D9%84%DB%8C%D8%B1%D8%B6%D8%A7-%DA%A9%D8%B1%DB%8C%D9%85%DB%8C-%D8%A8%D9%87-%DB%8C%DA%A9-%D9%88%D8%B2%D9%86-%D8%A8%D8%A7%D9%84%D8%A7%D8%AA%D8%B1-%D8%B1%D9%81%D8%AA">علیرضا <i>کریمی</i> به یک وزن بالاتر رفت</a></blockquote>
      <p>وی ادامه داد: این اتفاق می‌تواند انگیزه خوبی برای جوانانی باشد که به دنبال مطرح کردن نام خود مقابل بزرگان کشتی هستند. البته کمی کاستی‌ها هم وجود داشت که نیازمند برنامه‌ریزی بهتری است.</p>
      <p>دارنده مدال‌های نقره و برنز کشتی آزاد جهان درباره تغییر وزنش برای حضور در <b>المپیک</b> عنوان کرد: امسال، سالِ المپیک است و نمی‌خواهم حضور در این رویداد مهم را از دست بدهم. تمام هدف، تلاش و برنامه‌ام این است که با تغییر وزن و حضور در 97 کیلوگرم بتوانم صاحب دوبنده تیم ملی در بازی‌های المپیک 2020 توکیو شوم.</p>
      <p>کریمی در خصوص حضور مدعیان در این وزن و رقابت سخت برای رسیدن به دوبنده تیم ملی گفت: هر قدر تعداد مدعیان بیشتر باشد رقابت برای رسیدن به دوبنده تیم ملی حساس‌تر و فشرده‌تر خواهد شد که باعث می‌شود نفرات بهتری از دلِ این رقابت انتخاب شوند. رقابت با کشتی‌گیران بزرگ را دوست دارم و تلاش می‌کنم بهترین عملکرد را در بین مدعیان داشته باشم.</p>
      <p>منبع: فارس</p>
    </article>
  </body>
</html>