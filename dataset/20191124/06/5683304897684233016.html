<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/air-india-bharat-petroleum-sale-by-march-2020-analysis.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T06:32:00+00:00"/>
    <meta property="og:title" content="ആസ്തികളില്‍ കൈവച്ച് കേന്ദ്രം; വിറ്റെടുക്കുന്ന പണം മുൻപേ അതിസമ്പന്നർക്കു നൽകിയത്"/>
    <meta property="og:description" content="സ്ഥലം വിറ്റ് പണവും വാങ്ങി തിരിച്ചുപോകുംവഴി മോഹൻലാലിന്റെ കഥാപാത്രം ഇന്നസന്റിന്റെ കഥാപാത്രത്തോട് ചോദിക്കുന്ന ചോദ്യമുണ്ട്, ' എന്താടോ വാര്യരെ ഞാൻ.Bharat Petroleum . Air India. BJP. Narendra Modi. Manorama News. Malayalan News. Nirmala Sitharaman. business.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ആസ്തികളില്‍ കൈവച്ച് കേന്ദ്രം; വിറ്റെടുക്കുന്ന പണം മുൻപേ അതിസമ്പന്നർക്കു നൽകിയത്</h1>
      <address><time datetime="2019-11-24T06:32:00+00:00">24 Nov 2019, 06:32</time> by <a rel="author">സോയി പുളിക്കൽ</a></address>
      <p>ദേവാസുരം സിനിമയിൽ മോഹൻലാലിന്റെ കഥാപാത്രം തന്റെ കണ്ണായ ആസ്തികളിലൊന്നായ തെങ്ങിൻതോപ്പ് പുത്തൻ പണക്കാരനായ ഗൾഫുകാരന് പറഞ്ഞ വിലയ്ക്കു വിൽക്കുന്ന സീനുണ്ട്. സ്ഥലം വിറ്റ് പണവും വാങ്ങി തിരിച്ചുപോകുംവഴി മോഹൻലാലിന്റെ കഥാപാത്രം ഇന്നസന്റിന്റെ കഥാപാത്രത്തോട് ചോദിക്കുന്ന ചോദ്യമുണ്ട്, ‘ എന്താടോ വാര്യരെ ഞാൻ ഇങ്ങനെ?’എന്ന്. കേന്ദ്ര സർക്കാരിന്റെ നിലവിലെ ധനകാര്യ മാനേജ്മെന്റ് കണ്ടാൽ ആരും ഈ സീൻ ഓർത്തുപോകും.</p>
      <p>സർക്കാർ അതിന്റെ ചെയ്തികൾക്ക് വിലയിട്ടു കൊണ്ടിരിക്കുകയാണ്. വരവും ചെലവും തമ്മിൽ കൂട്ടിമുട്ടിക്കാൻ സകല വഴികളും പയറ്റി ഒടുവിൽ കണ്ണായ ആസ്തികളിൽ കൈവയ്ക്കുകയാണ്. മഹാരത്ന കമ്പനിയായ ഭാരത് പെട്രോളിയം കോർപറേഷനടക്കം അഞ്ച് പൊതുമേഖലാ സ്ഥാപനങ്ങളാണ് വിറ്റൊഴിയുന്നത്.</p>
      <p>ലക്ഷ്യമിടുന്നത് 1.05 ലക്ഷം കോടി രൂപ. അതും എത്രയും പെട്ടെന്ന് കിട്ടുകയും വേണം. ബിപിസിഎല്ലിനൊപ്പം ഷിപ്പിങ് കോർപറേഷൻ ഓഫ് ഇന്ത്യ, കണ്ടെയ്നർ കോർപറേഷൻ ഓഫ് ഇന്ത്യ എന്നിവയാണ് പൂർണമായും വിൽക്കുന്നത്. ഇവയുടെ നടത്തിപ്പും ഭരണവുമെല്ലാം വാങ്ങുന്ന കമ്പനിക്ക് സ്വന്തം. ടിഎച്ച്ഡിഎൽ ഇന്ത്യ, നോർത്ത് ഈസ്റ്റേൺ ഇലക്ട്രിക് പവർ കോർപറേഷൻ എന്നിവയുടെ ഓഹരികൾ സർക്കാർ നിയന്ത്രണത്തിലുള്ള എൻടിപിസിക്കു കൈമാറും. അതായത് എൻടിപിസിയുടെ പണം സർക്കാരിന്റെ പെട്ടിയിൽ എത്തിക്കാനുള്ള ഒരു അഡ്ജസ്റ്റ്മെന്റ്. </p>
      <p>ഇനി, ഇപ്പോൾ സർക്കാരിന് ഈയൊരു ഗതി വരാനുള്ള കാരണമെന്തെന്നു നോക്കാം. കഴിഞ്ഞ ബജറ്റിൽ അതിസമ്പന്നരുടെ കോർപറേറ്റ് ടാക്സ് ഇളവുചെയ്തു കൊടുത്തതുവഴി സർക്കാരിനുണ്ടായ നഷ്ടം 1.45 ലക്ഷം കോടി രൂപ. പൊതുമേഖലാ കമ്പനികളുടെ വിൽപനയിലൂടെ ലക്ഷ്യമിടുന്നത് 1.05 ലക്ഷം കോടി രൂപ. അതായത് ഇപ്പോൾ സർക്കാർ വിറ്റെടുക്കുന്ന കാശ് നേരത്തെതന്നെ സമ്പന്നരുടെ പോക്കറ്റിലെത്തിയെന്നു സാരം. </p>
      <p>ലോകത്തു മൂന്നാമത്തെ എണ്ണ ഉപഭോഗ രാജ്യത്തെ ഏറ്റവും വലിയ എണ്ണക്കമ്പനികളിലൊന്ന് സ്വന്തമാക്കാൻ വമ്പൻമാരുടെ മത്സരം ഉണ്ടാകും എന്ന കാര്യത്തിൽ തർക്കമില്ല. നിലവിലെ ഓഹരി വില അനുസരിച്ച് 60,000 കോടി രൂപയുണ്ടെങ്കിൽ സർക്കാരിന്റെ കൈവശമുള്ള 53% ഓഹരികൾ വാങ്ങാം.  30000 കോടി രൂപ കൂടി മുടക്കിയാൽ പൊതുജനത്തിന്റെ കൈവശമുള്ള 25% ഓഹരികൾ കൂടി ഓപ്പൺ ഓഫറിലൂടെ സ്വന്തമാക്കാം. കച്ചവടം ഉറപ്പിച്ചശേഷമാണ് വിൽപനനീക്കമെന്നും കേൾക്കുന്നു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/pm-narendra-modi.jpg"/>
        <figcaption>പ്രധാനമന്ത്രി നരേന്ദ്ര മോദി</figcaption>
      </figure>
      <p>സൗദിയിലെ ആരാംകോ കമ്പനിയുമായി മാസങ്ങൾക്കു മുൻപേ ചർച്ചകൾ ആരംഭിച്ചതായാണ് അറിയുന്നത്. പ്രതിവർഷം 37 ദശലക്ഷം ടൺ ക്രൂഡോയിൽ സംസ്കരിക്കാൻ ശേഷിയുള്ള റിഫൈനറികൾ (നമ്മുടെ കൊച്ചി റിഫൈനറിയും ഇതിൽ ഉൾപ്പെടും), 15000ൽ അധികം റീട്ടെയ്ൽ വിൽപന കേന്ദ്രങ്ങൾ; മോഹിപ്പിക്കാൻ ഇതിലേറെ എന്തുവേണം.</p>
      <p>നടപ്പു സാമ്പത്തികവർഷത്തിലെ ശേഷിക്കുന്ന ചുരുങ്ങിയ മാസങ്ങൾക്കകം വിൽപന നടക്കണം. എന്നാൽ മാത്രമേ സർക്കാരിന് ധനക്കമ്മി പിടിച്ചുനിർത്താൻ കഴിയൂ. ഓഗസ്റ്റിലെ കണക്കനുസരിച്ച് 2019–20 വർഷത്തെ ബജറ്റ് എസ്റ്റിമേറ്റിന്റെ 78.7 % കമ്മിയാണ്. റിസർവ് ബാങ്കിന്റെ കയ്യിൽനിന്നു കിട്ടിയ പണം കൊണ്ടും പിടിച്ചുനിൽക്കാൻ കഴിയുന്നില്ല. </p>
      <p>ഈ വിൽപനകൾ കൊണ്ടും സർക്കാരിനു തൽക്കാലം പിടിച്ചുനിൽക്കാൻ മാത്രമേ കഴിയൂ. സ്വകാര്യ സംരംഭകൻ പണമിറക്കാൻ തയാറായി മുൻപോട്ടുവരുമ്പോൾ അവർ വയ്ക്കുന്ന ചില നിബന്ധനകളുണ്ടാകും. നിലവിൽ പെട്രോൾ, ഡീസൽ വിലയിൽ പകുതിയിലധികവും നികുതിയാണ്. ഇന്ത്യയിലെ വലിയ വിപണി കണ്ട് എത്തുന്ന കച്ചവടക്കാരന്റെ ലക്ഷ്യം ലാഭമാണ്. അവന് ഉയർന്ന വിലയിൽ പെട്രോളിയം ഉൽപന്നങ്ങൾ വിൽക്കാനാവില്ല ഇഷ്ടം. പരമാവധി കച്ചവടത്തിന് വില കുറയണം. അതിനുള്ള സമ്മർദങ്ങൾ സ്ഥാപനം വാങ്ങുന്നതിനു മുൻപുതന്നെ അവൻ സർക്കാരിൽ ചെലുത്തും. അങ്ങനെയായാൽ അതിന്റെ ഗുണം നാട്ടുകാർക്കും കിട്ടും എന്നു പ്രതീക്ഷിക്കാം. </p>
      <p>നികുതി കുറയ്ക്കുക എന്നു വച്ചാൽ സർക്കാരിന്റെ വരുമാനം കുറയും എന്നർഥം. സ്വാഭാവികമായും കൂടുതൽ വരുമാനത്തിനുള്ള മറ്റു വഴികൾ സർക്കാർ തേടേണ്ടിവരും. നഷ്ടത്തിലോടുന്ന ബിഎസ്എൻഎല്ലോ കാര്യമായി വളർച്ച കാണിക്കാത്ത കോൾ ഇന്ത്യയോ ഒന്നും വിറ്റിട്ട് കാര്യമില്ല. വാങ്ങാൻ ആളുകൾക്കു താൽപര്യവും ഉണ്ടാകില്ല.  മഹാരത്ന, നവരത്ന, മിനിരത്ന എന്നൊക്കെ പേരിട്ട് രാജ്യം അഭിമാനത്തോടെ പറയുന്ന കമ്പനികൾ ഇനിയും ബാക്കിയുണ്ട്. കാത്തിരിക്കാം. വടിവെട്ടാൻ പോയിട്ടേയുള്ളു, അടി വരാനിരിക്കുന്നു..... </p>
      <p><b>English Summary: </b>Air India, Bharat Petroleum sale by March 2020: Analysis</p>
    </article>
  </body>
</html>