<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/220254_ekatontades-traymaties-kai-syllipseis-stis-mazikes"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T06:55:00+00:00"/>
    <meta property="og:title" content="Εκατοντάδες τραυματίες και συλλήψεις στις μαζικές διαδηλώσεις της Κολομβίας"/>
    <meta property="og:description" content="Χιλιάδες άνθρωποι διαμαρτυρήθηκαν για τρίτη συνεχόμενη ημέρα στην Κολομβία ενάντια στον δεξιό πρόεδρο Ιβάν Ντούκε, ο οποίος επέσπευσε να σημάνει την έναρξη εθνικού διαλόγου. Στην εντατική 17χρονος."/>
  </head>
  <body>
    <article>
      <h1>Εκατοντάδες τραυματίες και συλλήψεις στις μαζικές διαδηλώσεις της Κολομβίας</h1>
      <address><time datetime="2019-11-24T06:55:00+00:00">24 Nov 2019, 06:55</time> by <a rel="author">efsyn.gr</a></address>
      <p>Χιλιάδες άνθρωποι διαμαρτυρήθηκαν το Σάββατο για τρίτη συνεχόμενη ημέρα στην Κολομβία ενάντια στον δεξιό πρόεδρο Ιβάν Ντούκε, ο οποίος επέσπευσε να σημάνει την έναρξη του εθνικού διαλόγου που είχε προγραμματίσει αρχικά για την επόμενη εβδομάδα.</p>
      <p>Οι διαδηλωτές ξεκίνησαν πάλι χθες το απόγευμα τις κινητοποιήσεις, σε διάφορες συνοικίες της Μπογοτά, όπως και στις πόλεις Κάλι και Μεντεγίν, κατά τις οποίες πολλοί φώναζαν συνθήματα, χτυπούσαν κατσαρόλες ή χόρευαν.</p>
      <p>«Φύγε Ντούκε» φώναζαν μερικοί, «χωρίς βία» φώναξαν άλλοι, καθώς από την Πέμπτη τρεις άνθρωποι έχουν σκοτωθεί, σχεδόν 300 έχουν τραυματιστεί σε όλη τη χώρα σε συγκρούσεις με την αστυνομία. Πάνω από 330 άτομα συνελήφθησαν επειδή αψήφησαν την απαγόρευση κυκλοφορίας που επιβλήθηκε στην πρωτεύουσα για πρώτη φορά από το 1977.</p>
      <h3>Στην εντατική 17χρονος</h3>
      <p>Οι δυνάμεις της τάξης έκαναν χρήση δακρυγόνων και σφαιρών καουτσούκ για να διαλύσουν τα πλήθη σε ορισμένες περιπτώσεις, ενώ ένας 17χρονος τραυματίστηκε σοβαρά στο κεφάλι από αντικείμενο που έριξαν αστυνομικοί, σύμφωνα με τις εικόνες που αναρτήθηκαν σε ιστότοπους κοινωνικής δικτύωσης και προκάλεσαν αγανάκτηση, με αποτέλεσμα να νοσηλεύεται στην εντατική.</p>
      <p>«Εκφράζουμε την ανησυχία μας για την υπέρμετρη χρήση βία από την Esmad (τη μονάδα αντιμετώπισης ταραχών της αστυνομίας) στη διάρκεια της διαδήλωσης στην Μπογοτά», είχε έγραψε ο Συνήγορος του Πολίτη στο Twitter.</p>
      <p>Χθες ο Ντούκε ανακοίνωσε ότι ζήτησε «να διενεργηθεί έκτακτη έρευνα για την υπόθεση αυτή, ώστε να πέσει φως στα όσα συνέβησαν και να εντοπιστούν οι υπεύθυνοι».</p>
      <figure>
        <img src="https://www.efsyn.gr/sites/default/files/images/2019/11/kolombia1.jpg"/>
        <figcaption>AP Photo/Ivan Valencia</figcaption>
      </figure>
      <h3>Πρόωρη έναρξη διαλόγου</h3>
      <p>Επίσης, ο δεξιός πρόεδρος, ο οποίος βλέπει τη δημοφιλία του να μειώνεται παρά το γεγονός ότι βρίσκεται μόλις 15 μήνες στην εξουσία, ανακοίνωσε χθες την πρόωρη έναρξη των συνομιλιών, τις οποίες είχε προαναγγείλει την Παρασκευή σε απάντηση των άνευ προηγουμένου διαδηλώσεων στη χώρα από την Πέμπτη.</p>
      <p>Την Κυριακή «θα ξεκινήσουμε τον εθνικό διάλογο με τους δημάρχους και τους εκλεγμένους κυβερνήτες» έγραψε στο Twitter ο Κολομβιανός πρόεδρος, ενώ πρόσθεσε ότι την επόμενη εβδομάδα ο διάλογος θα συνεχιστεί «με διάφορους κοινωνικούς τομείς».</p>
      <p>Ο 43χρονος πρόεδρος, που δέχεται επικρίσεις για την κοινωνική, την οικονομική του πολιτική και την πολιτική στον τομέα της ασφάλειας, διευκρίνισε ότι θα συναντηθεί τη Δευτέρα με την Εθνική Επιτροπή Συντονισμού Εργασίας, στην οποία συμμετέχουν τα υπουργεία Οικονομικών, Εργασίας και Εμπορίου καθώς και εκπρόσωποι των εργοδοτικών οργανώσεων και των συνδικάτων των εργαζομένων.</p>
      <p>«Στη διάρκεια της εβδομάδας θα συνεχίσουμε τον διάλογο με διάφορούς κοινωνικούς τομείς», πρόσθεσε ο Κολομβιανός πρόεδρος που βρίσκεται στην εξουσία από τον Αύγουστο του 2018, χωρίς ωστόσο να διαθέτει πλειοψηφία στο κοινοβούλιο, ενώ το κόμμα του, το Δημοκρατικό Κέντρο, υπέστη μεγάλη ήττα στις τοπικές εκλογές του Οκτωβρίου.</p>
      <h3>Το χρονικό και τα αιτήματα</h3>
      <p>Τα συνδικάτα των εργαζομένων είχαν κηρύξει εθνική απεργία την περασμένη Πέμπτη και είχαν καλέσει σε διαδηλώσεις, στις οποίες συμμετείχαν φοιτητές, αυτόχθονες, οργανώσεις της αντιπολίτευσης, οργανώσεις για την προστασία του περιβάλλοντος και καλλιτέχνες.</p>
      <p>Εκατοντάδες χιλιάδες άνθρωποι συμμετείχαν στις κινητοποιήσεις πραγματοποιώντας πορείες, κυρίως ειρηνικές, σε όλη τη χώρα. Ακολούθησαν νέες διαδηλώσεις πραγματοποιήθηκαν την Παρασκευή.</p>
      <p>Περίπου 13.000 αστυνομικοί και στρατιώτες έχουν αναπτυχθεί στην πρωτεύουσα και με τη στήριξη ελικοπτέρων περιπολούν την πόλη αυτή των επτά εκατομμυρίων κατοίκων.</p>
      <p>Εκτός από την πολιτική ασφαλείας, που επικεντρώνεται στην καταπολέμηση της διακίνησης ναρκωτικών, οι διαδηλωτές καταγγέλλουν την πρόθεση της κυβέρνησης να καταστήσει πιο ευέλικτη την αγορά εργασίας, να αποδυναμώσει το δημόσιο συνταξιοδοτικό ταμείο προωθώντας ιδιωτικά και να αυξήσει την ηλικία συνταξιοδότησης.</p>
      <p>Κάποιοι ζητούν επίσης μεγαλύτερες δαπάνες για τη δημόσια παιδεία, την προστασία των αυτοχθόνων και των υπέρμαχων των ανθρωπίνων δικαιωμάτων, καθώς και να γίνει σεβαστή η ειρηνευτική συμφωνία που υπεγράφη το 2016 με τους αντάρτες Farc, την οποία ο Ντούκε κρίνει πολύ ευνοϊκή προς αυτούς.</p>
      <p>Η κινητοποίηση στην Κολομβία, μια χώρα με τεράστιες κοινωνικές ανισότητες, πραγματοποιείται την ώρα που στη Λατινική Αμερική επικρατεί ένα κλίμα έντασης με κοινωνικές και πολιτικές κρίσεις να είναι ανοικτές στον Ισημερινό, τη Χιλή και τη Βολιβία.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/220145_xana-sto-dromo-oi-kolombianoi-para-tin-apagoreysi"/>
        <a href="https://www.efsyn.gr/node/218818"/>
        <a href="https://www.efsyn.gr/kosmos/latiniki-ameriki-karaibiki/220237_pros-nees-ekloges-i-bolibia-me-apokleismo-toy-morales"/>
        <a href="https://www.efsyn.gr/kosmos/latiniki-ameriki-karaibiki/219999_stoys-dromoys-oi-kolombianoi-kata-tis-dexias-kybernisis"/>
        <a href="https://www.efsyn.gr/kosmos/latiniki-ameriki-karaibiki/219522_ti-allaxe-o-enas-minas-exegersis-sti-hili"/>
        <a href="https://www.efsyn.gr/kosmos/latiniki-ameriki-karaibiki/219289_proeidopoiiseis-oie-gia-ektrohiasmo-tis-krisis-sti-bolibia"/>
      </related>
    </article>
  </body>
</html>