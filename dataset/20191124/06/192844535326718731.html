<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962466/"/>
    <meta property="og:site_name" content="Sanook"/>
    <meta property="article:published_time" content="2019-11-24T06:12:37+00:00"/>
    <meta property="og:title" content="&quot;พระมหาไพรวัลย์&quot; ให้คำตอบ &quot;พระเบี่ยงเบน&quot; ไม่ผิด แต่อย่าละเมิดพระวินัย"/>
    <meta property="og:description" content="ส.ส.อนาคตใหม่ ถาม &quot;พระตุ๊ด-พระเบี่ยงเบน&quot; ทำไมถูกตั้งแง่ในสังคม ล่าสุด &quot;พระมหาไพรวัลย์&quot; ชี้การบวชไม่แบ่งลักษณะเพศ แต่อย่าอ้างสิทธิ์แล้วเข้ามาทำอะไรก็ได้"/>
  </head>
  <body>
    <article>
      <h1>"พระมหาไพรวัลย์" ให้คำตอบ "พระเบี่ยงเบน" ไม่ผิด แต่อย่าละเมิดพระวินัย</h1>
      <address>
        <time datetime="2019-11-24T06:12:37+00:00">24 Nov 2019, 06:12</time>
      </address>
      <p>
        <b>ส.ส.อนาคตใหม่ ถาม "พระตุ๊ด-พระเบี่ยงเบน" ทำไมถูกตั้งแง่ในสังคม ล่าสุด "พระมหาไพรวัลย์" ชี้การบวชไม่แบ่งลักษณะเพศ แต่อย่าอ้างสิทธิ์แล้วเข้ามาทำอะไรก็ได้</b>
      </p>
      <p>จากกรณีที่ <b>ธัญวัจน์ กมลวงศ์วัฒน์</b> ส.ส.บัญชีรายชื่อ พรรคอนาคตใหม่ ได้โพสต์ภาพพร้อมข้อความผ่านทวิตเตอร์ ระบุว่า "หากกะเทยมีความศรัทธาในศาสนา ทำไมสังคมบางส่วนจึงมองว่า เป็นพระตุ๊ด พระแต๋ว และไม่เหมาะสม ความศรัทธาทำไมจึงมีเรื่องเพศที่กำหนดการเข้าถึง มันไม่ควรจะเกี่ยวกับเรื่องเพศไม่ใช่หรือ" จนกลายเป็นที่วิพากษ์วิจารณ์ในโลกออนไลน์</p>
      <p>ล่าสุดในวันนี้ (24 พ.ย.)<b> พระมหาไพรวัลย์ วรวัณโณ</b> ได้<a href="https://www.facebook.com/paivan01/photos/a.691183647980650/807967086302305/?type=3">โพสต์ข้อความผ่านเฟซบุ๊กให้ความรู้เกี่ยวกับการบวช</a> โดยระบุ การบวชนั้นไม่เกี่ยวกับเพศสภาพ แต่สำคัญที่พฤติกรรมเสียหายและละเมิดพระวินัยหลังบวช</p>
      <p>"เข้าใจให้ถูกต้อง ก็ไม่ต้องดราม่าที่จริงก่อนที่จะมีคำถามว่า พระตุ๊ดผิดหรือไม่ผิดตรงไหน หากมีความสงสัยเกี่ยวกับเรื่องของการบวชก็ควรต้องแสวงหาความรู้ในกฎเกณฑ์และข้อบัญญัติซึ่งเกี่ยวข้องกับการบวชให้ชัดเจนเสียก่อน อาตมาว่า ถ้าแสวงหาความรู้ที่ชัดเจนแล้ว คำถามแบบนี้ก็จะไม่เกิด</p>
      <p>ในข้อพระวินัย มีการอธิบายเกี่ยวกับคำว่าบัณเฑาะก์ไว้ชัดเจนมาก ว่าหมายถึงบุคคลประเภทไหน บัณเฑาะก์อย่างไรห้ามการบวช บัณเฑาะก์อย่างไรไม่ห้าม เวลาตั้งคำถามต่อเรื่องพวกนี้ ต้องกลับไปดูคำที่ใช้ในข้อพระวินัย ไม่ใช่เอาคำไทยเป็นที่ตั้ง พระพุทธเจ้าท่านไม่ได้ห้าม ตุ๊ด เกย์ ไม่ให้บวชนะ ท่านใช้คำว่าบัณเฑาะก์ ซึ่งเป็นคำที่มีคำอธิบายมากกว่าแค่เรื่องของเพศสภาพแบบที่สังคมเราเข้าใจกัน บัณเฑาะก์ในทางพระวินัย หมายถึงบุคคลที่มีความบกพร่องทางเพศด้วย เช่น คนที่มีอวัยวะเพศไม่ปรากฎ</p>
      <p>บวชนะบวชได้แน่ แต่การบวชไม่ใช่แค่เรื่องว่าการผิดหรือไม่ผิด เหมาะสมหรือไม่เหมาะสมของเพศสภาพ พฤติกรรมเสียหายและละเมิดพระวินัยหลังบวชต่างหากที่สำคัญ และเรื่องนี้ไม่เกี่ยวกับเพศสภาพนะ การอยู่ในสังฆะมีระเบียบและกฎเกณฑ์ที่จะต้องถือปฎิบัติร่วมกันในสังฆะ ไม่ใช่แค่อ้างสิทธิ์ในการบวชแล้วจะเข้ามาทำอะไรก็ได้</p>
      <p>ทุกวันนี้เราก็เห็นปัญหาอยู่ ไม่ใช่บวชแล้ว จะทาปากแดงเพื่อยืนยันสิทธิในการทาปากของตัวเองก็ได้ ไม่ใช่บวชแล้วจะกรีดตา<a href="https://www.sanook.com/women/19275/">เขียนคิ้ว</a> เพื่อยืนยันสิทธิในการกรีดตาเขียนคิ้วของตัวเองก็ได้ ไม่ใช่บวชแล้วจะทำนมหรือมีนม เพื่อยืนยันสิทธิในการมีนมของตัวเองยังไงก็ได้ ถ้าแบบนี้ พระศาสนาก็อยู่ไม่รอด ไม่เป็นที่ตั้งแห่งความปสา<a href="https://www.sanook.com/travel/1397261/">ทะเล</a>ื่อมใส</p>
      <p>อาตมาว่าสังคมสงฆ์ทุกวันนี้ใจกว้างมากเลยนะ หากดูจาก<a href="https://www.sanook.com/news/">ข่าว</a>ที่พระซึ่งประพฤติตัวไม่เหมาะสมในการแสดงออกทางเพศ แต่แน่นอนแหล่ะ เมื่อเข้ามาบวชแล้ว ความพระเป็นเรื่องสำคัญกว่าเรื่องของเพศสภาพ อาตมาเห็นพระรูปหนึ่ง เป็นเพื่อนกันในเฟซบุ๊ก ท่านเคยเป็นถึงนางงามเพศที่ 3 แต่พอท่านตัดสินใจจะเข้ามาบวช ท่านก็ไปเอานมออก แล้วท่านก็ประพฤติตนสำรวมดีมาก อาตมายังนับถือเลย ถ้าแบบนี้ก็ไม่เป็นปัญหา และสังฆะท่านก็ยอมรับ"</p>
    </article>
  </body>
</html>