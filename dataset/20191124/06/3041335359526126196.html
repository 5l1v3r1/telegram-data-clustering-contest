<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/greece/kakokairia-se-poies-perioxes-tha-xtypisei-o-giryonis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T06:05:06+00:00"/>
    <meta property="og:title" content="Κακοκαιρία : Σε ποιές περιοχές θα χτυπήσει ο «Γηρυόνης»"/>
    <meta property="og:description" content="Σε τρεις φάσεις θα «χτυπήσει» τη χώρα το νέο κύμα κακοκαιρίας – Ποιες περιοχές και πότε θα δεχτούν μεγάλο όγκο νερού – Στο «μάτι» της κακοκαιρίας και η Αττική"/>
  </head>
  <body>
    <article>
      <h6 class="kicker">Ισχυρές καταιγίδες</h6>
      <h1>Κακοκαιρία : Σε ποιές περιοχές θα χτυπήσει ο «Γηρυόνης»</h1>
      <h2>Σε τρεις φάσεις θα «χτυπήσει» τη χώρα το νέο κύμα κακοκαιρίας – Ποιες περιοχές και πότε θα δεχτούν μεγάλο όγκο νερού – Στο «μάτι» της κακοκαιρίας και η Αττική</h2>
      <address><time datetime="2019-11-24T06:05:06+00:00">24 Nov 2019, 06:05</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Νέο κύμα κακοκαιρίας, που έχει πάρει το όνομα «Γηρυόνης», αναμένεται να πλήξει από σήμερα το απόγευμα τη χώρα.  Κύρια χαρακτηριστικά της θα είναι οι ισχυρές βροχές και καταιγίδες που κατά τόπους θα συνοδεύονται από χαλαζοπτώσεις, καθώς και οι θυελλώδεις νότιοι άνεμοι.</p>
      <p>Ηδη από τα δυτικά έχουν αρχίσει να φαίνονται τα πρώτα... χτυπήματα της κακοκαιρίας.</p>
      <p>
        <a href="https://www.in.gr/2019/11/24/world/ipa-kindyneyei-fylakisi-epeidi-kykloforouse-gymnostithi-sto-spiti-tis/">ΗΠΑ : Κινδυνεύει με φυλάκιση επειδή κυκλοφορούσε γυμνόστηθη στο σπίτι της</a>
      </p>
      <p>Ο κρατικός μηχανισμός βρίσκεται εν συνόλω σε επιφυλακή με στόχο τον καλύτερο συντονισμό των απαιτούμενων ενεργειών, με την Περιφέρεια Αττικής μάλιστα να δίνει εντολή  για έκτακτη σύγκληση των Συντονιστικών Οργάνων Πολιτικής Προστασίας.</p>
      <p>Ιδιαίτερα για τις περιοχές της Χαλκιδικής και της Θάσου, στη διάρκεια σύσκεψης υπό τον υπουργό Αμυνας, Νίκο Παναγιωτόπουλο, το μεσημέρι του Σαββάτου, εξετάστηκαν τα μέτρα θωράκισης προκειμένου να μπορέσουν να αντιμετωπίσουν το νέο κύμα κακοκαιρίας.</p>
      <p>Ο κ. Παναγιωτόπουλος έκανε επιτόπια αυτοψία σε πολλά σημεία του νησιού που επλήγησαν από τις ισχυρές και συνεχιζόμενες βροχοπτώσεις του τελευταίου 24ωρου υπογραμμίζοντας την ανάγκη λήψης άμεσων μέτρων τις επόμενες ώρες.</p>
      <figure>
        <img src="https://www.in.gr/wp-content/uploads/2019/11/2-35-600x450.jpg"/>
      </figure>
      <h3>Σε τρεις φάσεις</h3>
      <p>Η έντονη κακοκαιρία «Γηρυόνης» αναμένεται να επηρεάσει τη χώρα με ισχυρές βροχές και καταιγίδες και πολύ θυελλώδεις νοτιάδες από την Κυριακή έως και την Τρίτη.</p>
      <p>Η κακοκαιρία θα εξελιχθεί σε τρεις φάσεις, σύμφωνα με το meteo του Εθνικού Αστεροσκοπείου Αθηνών.</p>
      <p>Αναλυτικά:</p>
      <p><b>1η φάση</b>: Την Κυριακή βροχές και σποραδικές καταιγίδες θα εκδηλώνονται κατά τόπους στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p><b>2η φάση</b>: Από αργά το βράδυ της Κυριακής έως και τις απογευματινές ώρες της Δευτέρας μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν συμπεριλαμβάνονται ο νομός Αττικής και η πόλη της Αθήνας.</p>
      <p><b>3η φάση</b>: Από τις βραδινές ώρες της Δευτέρας έως και τις απογευματινές ώρες της Τρίτης ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <figure>
        <img src="https://www.in.gr/wp-content/uploads/2019/11/1-975-600x400.jpg"/>
      </figure>
      <h3>Το έκτακτο δελτίο της ΕΜΥ</h3>
      <p>Να υπενθυμιστεί ότι νωρίτερα, η Εθνική Μετεωρολογική Υπηρεσία είχε εκδώσει νέο έκτακτο δελτίο επιδείνωσης καιρού, προειδοποιώντας για έντονα φαινόμενα.</p>
      <p>Σύμφωνα με το έκτακτο, ισχυρές βροχές και καταιγίδες θα επηρεάσουν:</p>
      <p>
        <b>1. την Κυριακή (24-11-2019)</b>
      </p>
      <p>Από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p>
        <b>2. τη Δευτέρα (25-11-2019)</b>
      </p>
      <p>α. Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.</p>
      <p>β. Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).</p>
      <p>γ. Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</p>
      <p>
        <b>3. την Τρίτη (26-11-2019)</b>
      </p>
      <p>α. Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.</p>
      <p>β. Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απόγευμα εκ νέου τα Δωδεκάνησα.</p>
      <p>Β. Για την <b>Αττική</b> ισχυρές βροχές και καταιγίδες αναμένονται από τις βραδινές ώρες της Κυριακής μέχρι τις πρωινές ώρες της Δευτέρας.</p>
      <p>Γ. Πολύ θυελλώδεις νότιοι άνεμοι εντάσεως 8 με 9 μποφόρ θα πνέουν την Κυριακή στα δυτικά και τη Δευτέρα στο Αιγαίο. Πιθανώς στο Ιόνιο έως και τις βραδινές ώρες της Κυριακής να φτάσουν πρόσκαιρα τα 10 μποφόρ.</p>
      <figure>
        <iframe src="https://www.youtube.com/embed/GlWf1WF0iGU" width="640" height="360" data-service="Youtube" scrolling="no"/>
      </figure>
      <h3>Σε επιφυλακή η Αττική</h3>
      <p>Σε επιφυλακή έχει τεθεί η Περιφέρεια Αττικής εν αναμονή του νέου κύματος κακοκαιρίας.</p>
      <p>Τα έντονα καιρικά φαινόμενα θα πλήξουν το Λεκανοπέδιο από το βράδυ της Κυριακής έως το πρωί της Δευτέρας, με ισχυρές βροχές και καταιγίδες.</p>
      <p>Ο Περιφερειάρχης, Γιώργος Πατούλης, έδωσε εντολή για την έκτακτη σύγκληση των Συντονιστικών Οργάνων Πολιτικής Προστασίας, με στόχο τον καλύτερο συντονισμό των απαιτούμενων ενεργειών.</p>
      <p>Επεσήμανε δε, προς όλους τους δήμους  να βρίσκονται σε επιφυλακή, ενώ ιδιαίτερη εντολή δόθηκε στις Τεχνικές Υπηρεσίες της Περιφέρειας, προκειμένου να υπάρξει έλεγχος και καθαρισμός των ρεμάτων και των φρεατίων.</p>
      <figure>
        <iframe data-src="https://twitter.com/perattikis/status/1198283085923733505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Οι οδηγίες προς τους πολίτες</h3>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται έκκληση προς όλους τους πολίτες να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα αναγκαία μέτρα αυτοπροστασίας, όπως:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
        <li>Επιπλέον οδηγίες αυτοπροστασίας υπάρχουν στη ιστοσελίδα της Περιφέρειας και στην ιστοσελίδα της Γενικής Γραμματείας Πολιτικής Προστασίας.</li>
      </ul>
      <figure>
        <img src="https://www.in.gr/wp-content/uploads/2019/11/3-31-600x400.jpg"/>
      </figure>
      <h3>Αναλυτική πρόγνωση για την Κυριακή</h3>
      <p>
        <b>Αττική</b>
      </p>
      <p>Καιρός: Νεφώσεις παροδικά αυξημένες με τοπικές βροχές και βαθμιαία σποραδικές καταιγίδες. Τα φαινόμενα από τις βραδινές ώρες θα ενταθούν και κατά τη διάρκεια της νύχτας θα είναι κατά τόπους πολύ ισχυρά.</p>
      <p>Άνεμοι: Ανατολικοί νοτιοανατολικοί 3 με 5, από το απόγευμα 4 με 6 και βαθμιαία τοπικά 7 μποφόρ.</p>
      <p>Θερμοκρασία: Από 13 έως 19 βαθμούς Κελσίου.</p>
      <p>
        <b>Θεσσαλονίκη</b>
      </p>
      <p>Καιρός: Νεφώσεις με τοπικές βροχές και από τις απογευματινές ώρες σποραδικές καταιγίδες. Κατά τη διάρκεια της νύχτας τα φαινόμενα θα ενταθούν.</p>
      <p>Άνεμοι: Από ανατολικές διευθύνσεις 3 με 5 και βαθμιαία τοπικά 6 μποφόρ.</p>
      <p>Θερμοκρασία: Από 12 έως 16 βαθμούς Κελσίου.</p>
      <figure>
        <iframe src="https://www.youtube.com/embed/AAamGqP60Pk" width="640" height="360" data-service="Youtube" scrolling="no"/>
      </figure>
      <p>
        <b>Μακεδονία, Θράκη</b>
      </p>
      <p>Καιρός: Νεφώσεις με τοπικές βροχές κυρίως στην κεντρική Μακεδονία. Σταδιακά από το μεσημέρι τα φαινόμενα στα δυτικά θα ενταθούν και από το απόγευμα θα εκδηλωθούν σποραδικές καταιγίδες στη δυτική και κεντρική Μακεδονία όπου κατά τη διάρκεια της νύχτας τα φαινόμενα θα ενταθούν. Η ορατότητα τις πρωινές ώρες θα είναι κατά τόπους περιορισμένη.</p>
      <p>Άνεμοι: Ανατολικοί βορειοανατολικοί 3 με 5 και στα ανατολικά τοπικά 6 μποφόρ που σταδιακά από το μεσημέρι θα στραφούν σε ανατολικούς νοτιοανατολικούς με την ίδια ένταση.</p>
      <p>Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 5 βαθμούς χαμηλότερη.</p>
      <p>
        <b>Νησιά Ιονίου, Ήπειρος, δυτική Στερεά, δυτική Πελοπόννησος</b>
      </p>
      <p>Καιρός: Νεφώσεις με βροχές και σποραδικές καταιγίδες που από το απόγευμα θα είναι τοπικά ισχυρές.</p>
      <p>Άνεμοι: Νότιοι νοτιοανατολικοί 6 με 7 και στο Ιόνιο τοπικά 8 μποφόρ. Γρήγορα θα ενισχυθούν στα 6 με 8 και στο Ιόνιο 9 και πρόσκαιρα έως 10 μποφόρ. Από τη νύχτα θα στραφούν σε νοτιοδυτικούς και βαθμιαία θα εξασθενήσουν.</p>
      <p>Θερμοκρασία: Από 11 έως 19 βαθμούς Κελσίου. Στην Ήπειρο 4 με 5 βαθμούς χαμηλότερη.</p>
      <p>
        <b>Θεσσαλία, ανατολική Στερεά, Εύβοια, ανατολική Πελοπόννησος  </b>
      </p>
      <p>Καιρός: Αρχικά λίγες νεφώσεις παροδικά αυξημένες, με ασθενείς τοπικές βροχές. Από το μεσημέρι νεφώσεις με βροχές και από τα νότια σποραδικές καταιγίδες οι οποίες από τις απογευματινές ώρες θα είναι τοπικά ισχυρές στην Πελοπόννησο, από το βράδυ στην ανατολική Στερεά και τη νύχτα πιθανώς στη Θεσσαλία. Κατά τη διάρκεια της νύχτας τα φαινόμενα στην Πελοπόννησο και την ανατολική Στερεά θα είναι κατά τόπους πολύ ισχυρά.</p>
      <p>Άνεμοι: Αρχικά στα βόρεια από βόρειες διευθύνσεις 3 με 4 μποφόρ και στα νότια νοτιοανατολικοί τοπικά έως 5 μποφόρ. Σταδιακά από το μεσημέρι θα στραφούν σε νότιους νοτιοανατολικούς 4 με 6 και στο Αιγαίο τοπικά 7 μποφόρ, ενισχυόμενοι περαιτέρω από το βράδυ.</p>
      <p>Θερμοκρασία: Από 12 έως 19 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <b>Κυκλάδες, Κρήτη</b>
      </p>
      <p>Καιρός: Αραιές νεφώσεις που βαθμιαία θα πυκνώσουν και από το απόγευμα θα σημειωθούν τοπικές βροχές και σποραδικές καταιγίδες.</p>
      <p>Άνεμοι: Από ανατολικές διευθύνσεις 3 με 5 που σταδιακά από το μεσημέρι θα στραφούν σε νότιους νοτιοανατολικούς 4 με 6 και τοπικά 7 μποφόρ με περαιτέρω ενίσχυση το βράδυ.</p>
      <p>Θερμοκρασία: Από 15 έως 22 βαθμούς Κελσίου.</p>
      <p>
        <b>Νησιά ανατολικού Αιγαίου, Δωδεκάνησα</b>
      </p>
      <p>Καιρός: Νεφώσεις παροδικά αυξημένες με τοπικές βροχές. Από αργά το απόγευμα τα φαινόμενα θα ενταθούν και θα εκδηλωθούν σποραδικές καταιγίδες.</p>
      <p>Άνεμοι: Ανατολικοί νοτιοανατολικοί 3 με 5, από το απόγευμα 4 με 6 και βαθμιαία τοπικά 7 μποφόρ με περαιτέρω ενίσχυση τη νύχτα.</p>
      <p>Θερμοκρασία: Από 17 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <figure>
        <img src="https://www.in.gr/wp-content/uploads/2019/11/4-18-600x304.jpg"/>
      </figure>
      <h3>Στο έλεος της κακοκαιρίας η Θάσος</h3>
      <p>Στο μεταξύ, εφιαλτική παραμένει η κατάσταση στη Θάσο που βρέθηκε στο έλεος της κακοκαιρίας το προηγούμενο διήμερο.</p>
      <p>Δρόμοι μετατράπηκαν σε ορμητικούς χειμάρρους παρασύροντας αυτοκίνητα, ρέματα και αρδευτικά κανάλια υπερχείλισαν, πολλά σημεία του οδικού δικτύου αποκλείστηκαν από κατολισθήσεις ενώ η Πυροσβεστική Υπηρεσία απεγκλώβισε κατοίκους από τα σπίτια τους που είχαν πλημμυρίσει.</p>
      <p>Σε κατάσταση έκτακτης ανάγκης κηρύχθηκαν οι περιοχές Ποταμιάς, Θάσου, Πρίνου, Μαριών, Λιμεναρίων και Θεολόγου.</p>
      <p>Το κεντρικό ρέμα της Ποταμιάς υπερχείλισε, με αποτέλεσμα το νερό να τρέχει ανεξέλεγκτο προς κάθε κατεύθυνση, ενώ ζημιές έχουν καταγραφεί και στην Παναγία.</p>
      <figure>
        <iframe src="https://www.youtube.com/embed/pSd5F8DU61c" width="640" height="480" data-service="Youtube" scrolling="no"/>
      </figure>
      <p>«Κρίνεται επιβεβλημένη η ανάγκη» τόνισε ο υπουργός Εθνικής Άμυνας, «να απομακρυνθούν όλα τα φερτά υλικά ώστε να ελευθερωθούν οι κοίτες των χειμάρρων και των καναλιών προκειμένου να βρίσκουν διέξοδο τα νερά. Επίσης, πρέπει να αποκατασταθούν και οι γέφυρες σε πολλές σημεία οικισμών. Σε δεύτερη φάση επιβάλλεται να γίνει ο καλύτερος δυνατός σχεδιασμός για τη δημιουργία ενός ολοκληρωμένου συστήματος αντιπλημμυρικών έργων στο νησί».</p>
      <p>«Δυστυχώς, θα πρέπει να μάθουμε να ζούμε με τα έκτακτα καιρικά φαινόμενα που πλέον είναι τακτικά και να μπορούμε να τα αντιμετωπίσουμε. Όλοι οι φορείς, τα φυσικά πρόσωπα, οι αιρετοί έχουν τη δική τους συνεισφορά στην αντιμετώπιση των προβλημάτων που δημιουργεί η κακοκαιρία αλλά και των λύσεων που επιβάλλεται να δοθούν» πρόσθεσε.</p>
      <figure>
        <img src="https://www.in.gr/wp-content/uploads/2019/11/1-976-600x414.jpg"/>
      </figure>
      <p>Ο κ. Παναγιωτόπουλος υπογράμμισε ότι από νωρίς το πρωί βρίσκεται στο νησί της Θάσου και ο διοικητής του Γ’ Σώματος Στρατού, ο οποίος έχει αναπτύξει τρία κλιμάκια με μηχανήματα και το αντίστοιχο προσωπικό προκειμένου να γίνουν όλες οι απαραίτητες εργασίες.</p>
      <p>«Εκείνο που επιβάλλεται να γίνει άμεσα επαναλαμβάνω», σημείωσε με έμφαση, «είναι να υπάρξει συντονισμός όλων των εμπλεκόμενων φορέων και του στρατού ώστε να απομακρυνθούν οι φερτές ύλες και να ανοιχθούν ρέματα και κανάλια».</p>
      <p>Ο περιφερειάρχης Ανατολικής Μακεδονίας και Θράκης σε δηλώσεις του επισήμανε την ανάγκη να προχωρήσουν οι καθαρισμοί των ρεμάτων και των χειμάρρων ώστε να υπάρχει ανεμπόδιστη ροή του νερού, ενώ σημείωσε ότι τα μηχανήματα της περιφέρειας παρεμβαίνουν όπου κρίνεται απαραίτητο ώστε να βελτιωθεί η προσβασιμότητα του οδικού δικτύου του νησιού και να βοηθηθούν οι μετακινήσεις.</p>
      <h3>Προβλήματα και στη Χαλκιδική</h3>
      <p>Νωρίτερα το κυβερνητικό κλιμάκιο επισκέφθηκε την Ολυμπιάδα Χαλκιδικής.</p>
      <p>«Δεν υπάρχει χρόνος για χάσιμο» τόνισε ο υπουργός Εθνικής Αμυνας, Νίκος Παναγιωτόπουλος, ο οποίος έφτασε νωρίς το πρωί στην Ολυμπιάδα, μαζί με τον υφυπουργό Εσωτερικών, Θεόδωρο Λιβάνιο, επικεφαλής κυβερνητικού κλιμακίου, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα.</p>
      <figure>
        <img src="https://www.in.gr/wp-content/uploads/2019/11/1-977-600x450.jpg"/>
      </figure>
      <p>«Καλό είναι να υπάρχει ένας συντονισμός όλων αυτών που θα κληθούν τις επόμενες ώρες να θωρακίσουν όσο μπορούν την περιοχή» τόνισε ο κ. Παναγιωτόπουλος.</p>
      <p>«Υπάρχει ένας συγκεκριμένος σχεδιασμός που πρέπει να γίνει για την αντιπλημμυρική θωράκιση αυτών και άλλων περιοχών» σημείωσε ο κ. Παναγιωτόπουλος, σε δηλώσεις του μετά την επίσκεψή του στην πληγείσα περιοχή, και πρόσθεσε: «Δυστυχώς, στις εποχές που ζούμε, αυτό που ονομάζαμε έκτακτο καιρικό φαινόμενο, έχει γίνει τακτικό και πολύ φοβούμαι ότι από εδώ και πέρα θα γίνει τακτικότερο».</p>
      <p>Σε ό,τι αφορά ειδικότερα την Ολυμπιάδα είπε πως το πρόβλημα φαίνεται να συγκεντρώνεται στη διευθέτηση ενός ρέματος που πλημμυρίζει και δημιουργεί, με τον τεράστιο όγκο νερού, το πλημμυρικό φαινόμενο στην κατοικημένη περιοχή. «Θεωρώ ότι υπάρχει ο τρόπος να σχεδιαστεί η διευθέτηση αυτού του ρέματος, αλλά αυτό είναι κάτι που θα μας απασχολήσει την επόμενη μέρα. Σήμερα και αύριο θα πρέπει να κάνουμε ό,τι μπορούμε για να αντιμετωπιστούν τα χειρότερα» ανέφερε ο υπουργός και συνεχάρη όλους όσοι δίνουν τη μάχη για την αντιμετώπιση αυτών των φαινομένων σε αντίξοες συνθήκες.</p>
      <p>
        <a href="https://www.tanea.gr/2019/11/24/greece/megales-anatropes-sta-kteo-deite-pos-tha-ginontai-oi-elegxoi-sta-palaia-aytokinita/">Μεγάλες ανατροπές στα ΚΤΕΟ - Δείτε πώς θα γίνονται οι έλεγχοι στα παλαιά αυτοκίνητα</a>
      </p>
    </article>
  </body>
</html>