<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013094/%D9%88%D8%B2%DB%8C%D8%B1-%D8%B3%D8%B9%D9%88%D8%AF%DB%8C-%D8%AA%D8%AD%D8%B1%DB%8C%D9%85-%D8%A7%DB%8C%D8%B1%D8%A7%D9%86-%D8%A8%D8%A7%DB%8C%D8%AF-%D8%AA%D8%B4%D8%AF%DB%8C%D8%AF-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T13:40:30+00:00"/>
    <meta property="og:title" content="وزیر سعودی: تحریم ایران باید تشدید شود"/>
    <meta property="og:description" content="وزیر مشاور دولت سعودی در امور خارجه، در آخرین روز اجلاس «گفت‌وگوی منامه» باز هم به ایران تاخت و ضمن اتهام‌زنی‌های همیشگی، خواستار تشدید تحریم ایران شد."/>
  </head>
  <body>
    <article>
      <h1>وزیر سعودی: تحریم ایران باید تشدید شود</h1>
      <address>
        <time datetime="2019-11-24T13:40:30+00:00">24 Nov 2019, 13:40</time>
      </address>
      <p>
        <i>وزیر مشاور دولت سعودی در امور خارجه، در آخرین روز اجلاس «گفت‌وگوی منامه» باز هم به ایران تاخت و ضمن اتهام‌زنی‌های همیشگی، خواستار تشدید تحریم ایران شد.</i>
      </p>
      <p>به گزارش مشرق، «عادل الجبیر» وزیر امور خارجه سابق عربستان و وزیر مشاور کنونی دولت سعودی در امور خارجه، امروز هم ایران را به باد انتقاد و اتهام گرفت و خواستار تشدید تحریم ایران شد. </p>
      <p>الجبیر دیروز نیز در روز نخست اجلاس سالانه «گفت‌وگوی منامه» در بحرین، ایران را متهم به دخالت در حمله پهپادی یمن به تاسیسات نفتی آرامکو کرده و ادعا کرده بود که مسئول این حمله ایران است و ضمن تشبیه ایران به تاریکی، گفته بود بعد از این حمله «منطقه مقابل دو گزینه خیر و شر است... و آنچه در منطقه دیده می‌شود، نور و تاریکی است».</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1012808/%D8%B1%D8%A7%DB%8C%D8%B2%D9%86%DB%8C-%D9%85%D9%82%D8%A7%D9%85-%D8%A7%D8%B1%D8%B4%D8%AF-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%A7%D9%84%D8%AC%D8%A8%DB%8C%D8%B1-%D8%AF%D8%B1-%D8%AE%D8%B5%D9%88%D8%B5-%D8%A7%DB%8C%D8%B1%D8%A7%D9%86">رایزنی مقام ارشد وزارت دفاع آمریکا با <i>الجبیر</i> در خصوص «ایران»<br/></a>
        </b>
        <b>
          <a href="https://www.mashreghnews.ir/news/1012640/%D8%B9%D8%A7%D8%AF%D9%84-%D8%A7%D9%84%D8%AC%D8%A8%DB%8C%D8%B1-%D8%A7%DB%8C%D8%B1%D8%A7%D9%86-%D9%85%D8%B3%D8%A6%D9%88%D9%84-%D8%AD%D9%85%D9%84%D9%87-%D8%A8%D9%87-%D8%A2%D8%B1%D8%A7%D9%85%DA%A9%D9%88-%D8%A7%D8%B3%D8%AA">عادل <i>الجبیر</i>: ایران مسئول حمله به آرامکو است</a>
        </b>
      </blockquote>
      <p>به گزارش خبرگزاری خبرگزاری رسمی عربستان سعودی (واس)، الجبیر امروز نیز ایران را به تاریکی تشبیه کرد و مدعی شد: ایران دیدگاهی تاریک دارد و اقداماتی مرتکب می‌شود که بر هم زننده امنیت و ثبات منطقه است.</p>
      <p>به ادعای الجبیر که در جلسه «دیپلماسی دفاعی و ثبات منطقه‌ای» در قالب اجلاس گفت‌وگوی منامه سخن می‌گفت،‌ ایران مسئول حمله پهپادی یمن به تأسیسات نفتی آرامکو در کشورش است و مدعی شد که «ما دنبال جنگ نیستیم اما ایران نیازمند بازنگری [رفتار و سیاست خودش] است». </p>
      <p>حمله پهپادی ارتش یمن به عربستان که به تلافی حملات شبانه‌روزی این کشور به شهرهای یمن صورت گرفت، چهاردهم سپتامبر انجام شد و در آن تأسیسات نفتی بقیق و خریص هدف قرار گرفت و حدود نیمی از تولید نفت روزانه عربستان را متوقف کرد.</p>
      <p>الجبیر که دیروز با اشاره به ایران گفته بود «جلب رضایت هیتلر جواب نداد و با ایران هم جواب نخواهد داد»، امروز نیز تأکید کرد که درباره جلب رضایت ایران [به جای فشار بر آن] هشدار می‌دهد [که این کار نتیجه نخواهد داشت]. </p>
      <p>این وزیر سعودی خواستار تشدید تحریم‌ ایران شد و گفت که ایران باید از آنچه او آن را «رفتار تاریک» خواند دست بردارد و به حاکمیت کشورها و قانون بین‌الملل احترام بگذارد چرا که «کلید ثبات در منطقه بازدارندگی و عزم ثابت جامعه بین‌الملل برای مقابله با شیوه تاریک ایران و تشدید تحریم‌های آن است». </p>
      <p>اجلاس سالانه گفت‌وگوی منامه (حوار المنامة) را که امسال دور پانزدهم آن برگزار می‌شود، وزارت امور خارجه بحرین با همکاری مرکز بین‌المللی مطالعات راهبردی برگزار می‌کند. دور جدید از ۲۲ نوامبر آغاز شده و امروز ۲۴ نوامبر به پایان رسید. </p>
      <p>وزیر خارجه بحرین نیز در این اجلاس، ایران را به باد انتقاد گرفته بود. «خالد بن احمد بن محمد آل خلیفه» وزیر امور خارجه بحرین، «نقش کشورهای شورای همکاری خلیج [فارس] و مصر و اردن» در تضمین امنیت و ثبات منطقه را «مهم» توصیف کرد و گفت، «اهمیت راهبردی و بزرگ منطقه در همه حوزه‌های سیاسی، امنیتی و اقتصادی، واجب می‌کند که این کشورها برای حفظ امنیت و صلح، همکاری کنند». «ایران با ادامه دادن به حمایت از تروریسم و شبه‌نظامیان تروریستی مثل حزب‌الله یا دیگران و ادامه سیاست‌های توسعه‌طلبانه و نقض قانون بین‌الملل و حمله به تأسیسات نفتی عربستان سعودی، حمله به کشتی‌های تجاری در خلیج عمان و تهدید کردن سلامت دریانوردی و تلاش برای مانع‌تراشی در تلاش‌های کشورهای ما [در منطقه] برای مردم، هنوز خطر اصلی برای امنیت و ثبات منطقه است».</p>
      <p>منبع: فارس</p>
    </article>
  </body>
</html>