<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77677-Ludia-na-pomoc-koalam-vyzbierali-cez-milion-dolarov-Poziare-v-Australii-znicili-80-ich-prirodzeneho-prostredia"/>
    <meta property="og:site_name" content="REFRESHER"/>
    <meta property="article:published_time" content="2019-11-24T13:41:00+00:00"/>
    <meta property="og:title" content="Ľudia na pomoc koalám vyzbierali cez milión dolárov. Požiare v Austrálii zničili 80 % ich prirodzeného prostredia"/>
    <meta property="og:description" content="Prispieť môžeš aj ty."/>
  </head>
  <body>
    <article>
      <h1>Ľudia na pomoc koalám vyzbierali cez milión dolárov. Požiare v Austrálii zničili 80 % ich prirodzeného prostredia</h1>
      <address><time datetime="2019-11-24T13:41:00+00:00">24 Nov 2019, 13:41</time> by <a rel="author">Jakub Paulík</a></address>
      <p>
        <b>Prispieť môžeš aj ty.</b>
      </p>
      <p>Rekordné suchá a rozsiahle požiare si v Austrálii vyberajú svoju daň. Ako píše <a href="https://www.forbes.com/sites/trevornace/2019/11/23/koalas-functionally-extinct-after-australia-bushfires-destroy-80-of-their-habitat/#4c7d0e937bad"><b>Forbes</b></a>, ich následkom sa neznížila iba populácia koaly, ale taktiež ich prirodzené prostredie. </p>
      <p>Podľa predsedníčky neziskovej organizácie <i>Australian Koala Foundation</i> Deborah Tabart zomrelo kvôli požiarom približne  1 000 koál, plamene okrem toho zničili až <b>80 % ich biotopu</b>, čím sa koaly stali <b>„funkčne vyhynutými“</b>.</p>
      <p>Tento pojem sa využíva v prípade, ak konkrétny druh zvieraťa prestáva byť životaschopným a predpokladá sa, že s ohľadom na viaceré príčiny časom vyhynie. O funkčnom vyhynutí koaly sa<a href="https://refresher.sk/65615-Koaly-su-uz-funkcne-vyhynute-oznamili-ochranari"><b> medzi odborníkmi rozpráva už nejaký čas</b></a>.</p>
      <p>
        <i>Zábery na hrdinský čin ženy, ktorá zachraňovala koalu pred šíriacim sa požiarom</i>
      </p>
      <figure>
        <iframe src="https://www.youtube.com/embed/3x8JXQ6RTIU" width="700" height="370" data-service="Youtube" scrolling="no"/>
      </figure>
      <p>Dospelé koaly za jeden deň zjedia takmer 1 kilogram listov eukalyptu. Kým však stromy znova vyrastú, mnohé <b>koaly nebudú mať dostatočný prístup k vhodnému zdroju potravy</b>. Okrem toho veľký počet zvierat naďalej trpí následkom požiarov, kvôli čomu vznikol taktiež <a href="https://www.gofundme.com/f/help-thirsty-koalas-devastated-by-recent-fires"><b>fond, kde môžu ľudia finančne prispievať na pomoc</b></a>. </p>
      <p>Cieľom bolo vyzbierať $ 25 000. Zhruba 32 600 ochotných ľudí však doposiaľ prispelo takmer 1,5 miliónmi dolárov. Peniaze poputujú napríklad na<b> výstavbu pitných staníc v oblastiach zničených požiarom</b> či na<b> liečbu zranených koál</b>. Fond pre koaly bol vytvorený koncom októbra a ako môžeš vidieť, príspevky naďalej pribúdajú každú minútu.</p>
      <figure>
        <img src="https://i.refresher.sk/public/jakub-p/Screenshot_14.jpg"/>
        <figcaption>
          <cite>https://www.gofundme.com/</cite>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/59609-Na-Galapagoch-vznikne-miesto-hotelov-prva-sukromna-prirodna-rezervacia"/>
        <a href="https://refresher.sk/60354-V-slovenskych-Poloninach-zabili-zubricu-menom-Entre-Na-svete-zije-len-3-000-jedincov-chranenej-zvery"/>
        <a href="https://refresher.sk/69166-V-Novych-Zamkoch-nasli-316-zvieracich-koncatin-Niekto-ich-odhodil-pri-ceste"/>
        <a href="https://refresher.sk/67963-Na-pobrezie-Islandu-boli-vyvrhnute-velryby-zhruba-20-z-nich-uhynulo"/>
        <a href="https://refresher.sk/76386-Medvede-z-cesty-odtahovali-zranene-mlada-Zachranit-ho-uz-ale-nedokazali"/>
        <a href="https://refresher.sk/66394-Slovenka-zamkla-svojho-psa-v-aute-pri-extremnych-horucavach"/>
        <a href="https://refresher.sk/65615-Koaly-su-uz-funkcne-vyhynute-oznamili-ochranari"/>
        <a href="https://refresher.sk/77661-Pes-za-volantom-auta-jazdil-takmer-hodinu-Stihol-zvalit-postovu-schranku-zastavila-ho-az-policia"/>
      </related>
    </article>
  </body>
</html>