<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kristoffersen-vant---etter-monsteromgang/71855267"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T13:06:00+00:00"/>
    <meta property="og:title" content="Kristoffersen vant - etter monsteromgang"/>
    <meta property="og:description" content="Henrik Kristoffersen kjørte seg opp fra 4. plass til verdenscupseier i Levi."/>
  </head>
  <body>
    <article>
      <h1>Kristoffersen vant - etter monsteromgang</h1>
      <h2>Henrik Kristoffersen kjørte seg opp fra 4. plass til verdenscupseier i Levi.</h2>
      <address><time datetime="2019-11-24T13:06:00+00:00">24 Nov 2019, 13:06</time> by <a rel="author">Øyvind Godø</a></address>
      <p>Henrik Kristoffersen gikk helt til topps i slalåmrennet i Levi og slo til med vinterens første verdenscupseier.</p>
      <p>
        <b>Det var en herlig oppreisning etter den skuffende 18. plassen i storslalåmrennet i verdenscupåpningen i Sölden i oktober.</b>
      </p>
      <p>25-åringen fra Rælingen lå på 4. plass etter den første omgangen hvor Clement Noel kjørte raskest.</p>
      <p>Så viste Kristoffersen sin klasse.</p>
      <figure>
        <img src="https://dbstatic.no/71855349.jpg?imageId=71855349&amp;width=512&amp;height=308"/>
        <figcaption><b>TIL TOPPS:</b> Henrik Kristoffersen vant slalåmrennet i Levi. Foto: NTB Scanpix Vis mer</figcaption>
      </figure>
      <p>
        <b>Det norske alpinesset gjennomførte en knallsterk finaleomgang og så grønne tider hele veien, inklusiv da han passerte målstreken til jubel blant de finske og norske tilhengerne i Levi.</b>
      </p>
      <p>Dermed gjensto det tre løpere som hadde muligheten til å tukte Kristoffersen.</p>
      <h3>- Som en hjemmebane for meg</h3>
      <p>Ledertrioen fikk alle bank av Kristoffersen i det bratte henget.</p>
      <p>
        <b>Først ut var Ramon Zenhäusern, men sveitseren var sjanseløs mot Kristoffersen i henget. Dermed var nordmannen sikret pallplass.</b>
      </p>
      <figure>
        <img src="https://dbstatic.no/71855332.jpg?imageId=71855332&amp;width=512&amp;height=308"/>
        <figcaption><b>IMPONERTE:</b> Henrik Kristoffersen slo kraftig tilbake. Foto: NTB Scanpix Vis mer</figcaption>
      </figure>
      <p>Dernest sto Dave Ryding klar på toppen. Briten åpnet knallsterkt og økte øverst, men tapte enormt i henget, før han kjørte ut.</p>
      <p>
        <b>Clement Noel var dermed den eneste som kunne slå Kristoffersen, men også franskmannen tapte stort i det kritiske partiet og måtte se seg slått av nordmannen.</b>
      </p>
      <p>- Jeg taper fortsatt tid på flatene og er helt på grensa i henget. Det er fortsatt mulig å kjøre bedre, men det var akkurat godt nok i dag. Her i Levi kan du tape rennet på flata, men du vinner det i bratta. Og i dag vant jeg det i bratta, sier Kristoffersen til NRK.</p>
      <h3>Rivalen sviktet</h3>
      <p>Kristoffersen vant i Levi også tilbake i 2014 da han slo legendariske Marcel Hirscher og tok karrierens andre verdenscupseier, bare 20 år gammel.</p>
      <p>
        <b>Sebastian Foss-Solevåg leverte en solid finaleomgang og kjørte seg opp fem plasser opp til 9. plass. Ålesunderen endte opp 0,92 sekunder bak Kristoffersen.</b>
      </p>
      <p>Like bra gikk det ikke for rutinerte Leif Kristian Nestvold-Haugen, som ble nr. 27.</p>
      <p>Kristoffersens største konkurrent Alexis Pinturault kjørte en oppsiktsvekkende svak førsteomgang. Han var over to og et halvt sekund bak sin landsmann Noel, og klarte ikke å kvalifisere seg til finaleomgangen.</p>
    </article>
  </body>
</html>