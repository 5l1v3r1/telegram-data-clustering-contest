<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546552/Kina-Samozvani-spijun-koji-trazi-azil-u-Australiji-je-osudjeni-prevarant.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T13:13:00+00:00"/>
    <meta property="og:title" content="Kina: Samozvani špijun koji traži azil u Australiji je osuđeni prevarant"/>
    <meta property="og:description" content="Kina je odbacila navode samozvanog špijuna koji je zatražio azil u Australiji i navela da je reč o osuđenom..."/>
  </head>
  <body>
    <article>
      <h1>Kina: Samozvani špijun koji traži azil u Australiji je osuđeni prevarant</h1>
      <address>
        <time datetime="2019-11-24T13:13:00+00:00">24 Nov 2019, 13:13</time>
      </address>
      <p>Kina je odbacila navode samozvanog špijuna koji je zatražio azil u Australiji i navela da je reč o osuđenom prevarantu kog traži šangajska policija.</p>
      <p>Australijski mediji su preneli da je kineski prebeg Vang Lićijang australijskoj kontraobaveštajnoj službi dao informacije o načinima kako Kina sprovodi operacije u inostranstvu i otkrio identitete visokopozicioniranih kineskih vojnih obaveštajaca u Hongkongu.</p>
      <p>Vang je takođe tvrdio da je 2015. bio umešan u kidnapovanje jednog od pet hongkonških prodavaca knjiga osumnjičenih za rasturanje disidentskih sadržaja.</p>
      <p>Prema sopstvenim rečima, Vang sada sa ženom i detetom živi u Sidneju i zatražio je politički azil.</p>
      <p>Kineska ambasada je danas iznela saopštenje šangajske policije u kom se navodi da je Vang u oktobru 2016. osuđen na godinu i tri meseca zatvora zbog prevare.</p>
      <p>Navedeno je da ga policija sada traži zbog slučaja prevare ranije ove godine.</p>
      <p>"Šangajska policija je 19. aprila 2019. otvorila istragu o Vangu koji je navodno na prevaru uzeo 4,6 miliona juana od osobe koja se preziva Šu, putem lažnog investicionog projekta u februaru, vezanog za uvoz automobila", navodi se u tom saopštenju.</p>
      <p>Ambasada je navela da je Vang 10. aprila otišao u Hongkong s lažnim kineskim pasošem i lažnom hongkonškom boravišnom dozvolom.</p>
      <p>Ukoliko se njegovi navodi pokažu kao tačni, Vang bi bio prvi kineski obaveštajac koji se razotkrio. On je listu Najn netvorks (Nine Networks) rekao da mu preti zatvor, pa čak i pogubljenje, ako bi se vratio u Kinu.</p>
      <p>Vang tvrdi da je bio deo investicione kompanije sa sedištem u Hongkongu koja je kineskoj vladi bila paravan za političku i ekonomsku špijunažu u Hongkongu, što je uključivalo infiltraciju na univerzitete i uznemiranje i hakerske napade na disidente.</p>
      <p>Takođe, Vang se, prema priznanju, 2018. umešao u lokalne izbore na Tajvanu koristeći južnokorejski pasoš. Naveo je i da su postojali planovi ometanja predsedničkih izbora na Tajvanu u januaru.</p>
      <p>Trećina australijskog izvoza odlazi u Kinu, ali su odnosi dve zemlje već neko vreme loši.</p>
      <p>Vlada u Kanberi pokušava da neutrališe kineski uticaj zabranom političarima da primaju donacije iz inostranstva i svih tajnih inostranih mešanja u australijsku politiku.</p>
      <p>Australijski ministar finansija Džoš Frajdenberg je novinarima juče rekao da su Vangove tvrdnje "veoma uznemirujuće".</p>
      <p>"To je sada u rukama nadležnih službi. Vlada se neće izvinjavati zbog snažnih mera koje je preduzela da bi osigurala postojanje zakona o stranom mešanju. Uvek ćemo braniti naše nacionalne interese, bilo da se radi o spoljnoj politici, stranim investicijama ili drugim povezanim pitanjima", rekao je Frajdenberg.</p>
      <p>Premijer Skot Morison je odbacio navode da kineska vlada pokušava da "preotme" australijski politički sistem i da su obaveštajne službe sposobne da se izbore sa svim eventualnim pretnjama.</p>
    </article>
  </body>
</html>