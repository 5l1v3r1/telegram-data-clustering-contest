<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779803/%D8%AD%D8%AC%D9%85-%D8%A8%D8%A7%D8%B1%D9%86%D8%AF%DA%AF%DB%8C-%D9%87%D8%A7%DB%8C-%DA%A9%D8%B4%D9%88%D8%B1-%D8%A8%D9%87-%DB%B4%DB%B2-%D9%85%DB%8C%D9%84%DB%8C-%D9%85%D8%AA%D8%B1-%D8%B1%D8%B3%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:52:02+00:00"/>
    <meta property="og:title" content="وزارت نیرو: حجم بارندگی‌های کشور به ۴۲ میلی‌متر رسید"/>
    <meta property="og:description" content="میزان خروجی آب از سدهای کشور طی دو ماه اخیر با افزایش ۱۰۰ درصدی نسبت به سال گذشته، از مرز هفت میلیارد مترمکعب گذشته است."/>
  </head>
  <body>
    <article>
      <h1>وزارت نیرو: حجم بارندگی‌های کشور به ۴۲ میلی‌متر رسید</h1>
      <address>
        <time datetime="2019-11-24T13:52:02+00:00">24 Nov 2019, 13:52</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت نیرو، میزان بارندگی‌های کشور از ابتدای سال آبی جاری (ابتدای مهرماه ۹۸) تا یکم آذرماه، به بیش از ۴۲ میلی‌متر رسیده است که این رقم در مقایسه با بارندگی میانگین ۵۱ ساله حدود ۲۳ درصد افزایش یافته است. این میزان بارندگی تاکنون توانسته است در میان بارش‌های نیم قرن اخیر در همین بازه زمانی رتبه سیزدهم را نیز به خود اختصاص دهد.</p>
      <p>بارندگی‌های مناسب سال آبی جدید موجب شده است تا آب ورودی به سدها نیز در شرایط مناسبی قرار گیرد، به‌طوری‌که روان‌آب ورودی به مخازن سدهای کشور تا پایان آبان‌ماه به بیش از سه میلیارد و ۶۸۰ میلیون مترمکعب رسیده که در مقایسه با ورودی مدت مشابه سال گذشته سه درصد افزایش پیدا کرده است.</p>
      <p>بارندگی‌های بسیار مناسب سال آبی گذشته باعث شده است تا آب موجود در مخزن سدهای کشور نیز در وضعیت مناسب‎‌تری قرار گیرد. در حال حاضر موجودی مخزن سدهای کشور به حدود ۲۵.۴ میلیارد مترمکعب رسیده، که این رقم در مقایسه با مدت مشابه سال گذشته رشد ۲۶ درصدی را ثبت کرده است.</p>
      <p>هم‌اکنون ۵۰ درصد از حجم مخزن سدهای کشور پر بوده، درحالی‌که این رقم سال گذشته در همین بازه زمانی حدود ۴۱ درصد بوده است. از ابتدای مهرماه تاکنون سدهای کشور همچنان روند تخلیه آب موجود در مخازن خود را در دستور کار قرار داده‌اند تا برای تسکین سیلاب‌های احتمالی آماده باشند.</p>
      <p>بنابر این گزارش، طی دو ماه اخیر میزان خروجی از سدهای کشور حدود هفت میلیارد مترمکعب بوده که این رقم در مقایسه با مدت مشابه سال گذشته بیش از ۱۰۹ درصد افزایش یافته است.</p>
      <p>این گزارش حاکی است، در حال حاضر از میان ۱۹۳ سد بزرگ کشور حدود ۶۷ سد مهم کمتر از ۴۰ درصد پر هستند و تنها یک درصد سدهای بزرگ کشور بیش از ۹۰ درصد آب دارند، از این رو ظرفیت مناسبی از مخزن سدهای کشور به منظور کنترل و تسکین سیلاب‌های احتمالی در سال آبی ۹۹-۹۸ اختصاص پیدا کرده است.</p>
    </article>
  </body>
</html>