<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/sport/razvan-lucescu-castiga-liga-campionilor-327283.html"/>
    <meta property="og:site_name" content="Observator"/>
    <meta property="article:published_time" content="2019-11-24T13:53:00+00:00"/>
    <meta property="og:title" content="Răzvan Lucescu a câştigat Liga Campionilor Asiei"/>
    <meta property="og:description" content="Al Hilal Riyadh, echipa antrenată de Răzvan Lucescu, a câştigat Liga Campionilor Asiei, după ce a trecut, cu 1-0 şi 2-0, de Urawa Red Diamonds, din Japonia."/>
  </head>
  <body>
    <article>
      <h1>Răzvan Lucescu a câştigat Liga Campionilor Asiei</h1>
      <address><time datetime="2019-11-24T13:53:00+00:00">24 Nov 2019, 13:53</time> by <a rel="author">Cristi Ioniţă</a></address>
      <p>
        <b>
          <b>Al Hilal Riyadh, echipa antrenată de Răzvan Lucescu, a câştigat Liga Campionilor Asiei, după ce a trecut, cu 1-0 şi 2-0, de Urawa Red Diamonds, din Japonia.</b>
        </b>
      </p>
      <p>După ce a câştigat turul, de pe teren propriu, cu 1-0, formaţia antrenată de Răzvan Lucescu a gestionat perfect returul de duminică, din Japonia.</p>
      <h3>Echipa lui Răzvan Lucescu joacă la Campionatul Mondial al cluburilor</h3>
      <p>Giovinco şi compania şi-au lăsat adversarii să pistoneze în gol, Urawa având posesia de partea ei, însă fără a pune în mare pericol poarta apărată de Al Muaiouf.</p>
      <p>Mai mult, Al Hilal a fost periculoasă pe contraatac, creându-şi ocazii mari înainte de golurile înscrise de Al Dawsari şi Gomis.</p>
      <p>În minutul 74, la un contraatac patru contra trei, Giovinco a trimis excelent din stânga în faţa porţii adverse, iar Al Dawsari a împins balonul în plasă.</p>
      <p>În prelungiri, atacantul francez Bafetimbi Gomis a stabilit scorul final al manşei a doua, 2-0, la capătul unui alt contraatac ucigător.</p>
      <h3>Doar Anghel Iordănescu a mai reuşit să câştige Liga Campionilor Asiei</h3>
      <p>Răzvan Lucescu este doar al doilea antrenor român care reuşeşte să câştige Liga Campionilor Asiei, după Anghel Iordănescu.</p>
      <p>Fostul selecţioner al României a dat lovitura în 2000 şi în 2005. În 2000, Iordănescu era tot la conducerea clubului Al Hilal Riyadh. În finală, echipa din Arabia Saudită a trecut, cu 3-2, după prelungiri, de o altă reprezentantă a Japoniei, Jubilo Iwata.</p>
      <p>În 2005, Iordănescu era la cârma formaţiei Al Ittihad Jeddah, tot din Arabia Saudită, iar echipa lui a trecut, cu 1-1 şi 4-2, de Al Ain, din Emiratele Arabe Unite.</p>
      <p>Succesul din Liga Campionilor Asiei îi oferă lui Răzvan Lucescu să-şi măsoare forţele cu cei mai tari antrenori din lume la Campionatul Mondial al cluburilor.</p>
      <p>Pe 14 decembrie, la Doha, în turul al doilea al competiţiei, Al Hilal Riyadh dă piept cu Esperance Tunis, campioana Africii.</p>
      <p>Dacă trece de echipa din Tunisia, Al Hilal ar urma să joace în semifinale, pe 17 decembrie, cu echipa braziliană Flamengo Rio de Janeiro, noua deţinătoare a Copei Libertadores.</p>
    </article>
  </body>
</html>