<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/24/f1-ezert-nem-kell-hamiltonnak-a-bajnoki-rajtszam/"/>
    <meta property="og:site_name" content="Vezess"/>
    <meta property="article:published_time" content="2019-11-24T13:08:04+00:00"/>
    <meta property="og:title" content="F1: Ezért nem kell Hamiltonnak a bajnoki rajtszám"/>
    <meta property="og:description" content="A mercedeses Lewis Hamilton elárulta, miért nem használja a világbajnoknak járó 1-es rajtszámot."/>
  </head>
  <body>
    <article>
      <h1>F1: Ezért nem kell Hamiltonnak a bajnoki rajtszám</h1>
      <address><time datetime="2019-11-24T13:08:04+00:00">24 Nov 2019, 13:08</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A mercedeses Lewis Hamilton elárulta, miért nem használja a világbajnoknak járó 1-es rajtszámot.</b>
      </p>
      <p>A Forma-1-ben 2014 óta a pilóták a maguk által választott állandó rajtszámokkal versenyeznek, de a világbajnoknak továbbra is jár az 1-es, ha szeretné, azonban azt kizárólag az új rendszer első évében, az akkori címvédő Sebastian Vettel Red Bullján láttuk, hiszen Nico Rosberg a 2016-os sikere után rögtön visszavonult, Lewis Hamilton pedig nem él a lehetőséggel.</p>
      <p>Az immár hatszoros bajnok angol a Graham Norton Show vendége volt, ahol kifejtette, a motiváló ereje miatt ragaszkodik a 44-eshez, amikor arról kérdezték, a hosszú sikersorozata miatt nem érzi-e veszélyeztetett helyzetben, célkeresztben magát.</p>
      <p>“Nem vagyok nagyobb veszélyben, de mostanra, ha hiszik, ha nem, én vagyok a második legidősebb versenyző a mezőnyben. Jönnek a 19-20 éves srácok, de nem, tényleg nem hiszem, hogy veszélyben lennék.”</p>
      <p>“Természetesen célpont vagyok, de 8 éves korom óta a 44-es a rajtszámom, és bár én vagyok az első, az elmúlt pár évben is én voltam, így ott lehetne az 1-es az autómon, én ragaszkodom a 44-eshez. Így minden évben úgy érezhetem, hogy a nulláról indulunk, senki nem bajnok, de újra az akarok lenni” – magyarázta.</p>
      <p>Hamilton tavaly, a szezonzáró Abu-dzabi Nagydíj első szabadedzésén az ötödik bajnoki cím megünneplésére, a csapat felé tett gesztusként az 1-es számmal lépett pályára (<i>nyitóképünkön</i>), de hétvége folytatására már vissza is tért a 44-eshez.</p>
      <figure>
        <img src="https://vezess2.p3k.hu/app/uploads/2019/11/hamilton_44-700x467.jpg"/>
      </figure>
      <footer>Forrás: Fotó: Europress</footer>
    </article>
  </body>
</html>