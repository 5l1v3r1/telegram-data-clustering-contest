<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1418129/sakota-den-tha-viastoyme-gia-enishysi-stin-aek-den-ekana-amesos-allages"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T13:28:28+00:00"/>
    <meta property="og:title" content="Σάκοτα: «Δεν θα βιαστούμε για ενίσχυση, στην ΑΕΚ δεν έκανα αμέσως αλλαγές»"/>
    <meta property="og:description" content="O Ντράγκαν Σάκοτα μίλησε για τον μεταγραφικό σχεδιασμό του Ερυθρού Αστέρα και τόνισε πως δεν θα βιαστεί χρησιμοποιώντας ως παράδειγμα την ΑΕΚ που πήρε BCL και Κύπελλο Ελλάδος."/>
  </head>
  <body>
    <article>
      <h1>Σάκοτα: «Δεν θα βιαστούμε για ενίσχυση, στην ΑΕΚ δεν έκανα αμέσως αλλαγές»</h1>
      <h2>O Ντράγκαν Σάκοτα μίλησε για τον μεταγραφικό σχεδιασμό του Ερυθρού Αστέρα και τόνισε πως δεν θα βιαστεί χρησιμοποιώντας ως παράδειγμα την ΑΕΚ που πήρε BCL και Κύπελλο Ελλάδος.</h2>
      <address><time datetime="2019-11-24T13:28:28+00:00">24 Nov 2019, 13:28</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Νέος προπονητής του Ερυθρού Αστέρα είναι από χθες ο Ντράγκαν Σάκοτα που μίλησε για τη νέα σελίδα της προπονητικής του καριέρας.</p>
      <p>«Eίχα αναλάβει τη δουλειά στα μέσα της σεζόν. Ήμουν στην ΑΕΚ και στη συνέχεια κερδίσαμε το BCL. Το πρώτο πράγμα που δεν πρέπει να κάνει ένας προπονητής είναι να αναφέρει πως η ομάδα δεν είναι δική του, όσο κι αν αυτό αποτελεί άλλοθι. Πρέπει να αναλύσω κάθε παίκτη και παιχνίδι. Θα πάρει λίγο χρόνο, αλλά από την εμπειρία που έχω αποκτήσει θα καταλάβω σύντομα. Όλα είναι μια διαδικασία και τίποτα δεν είναι τυχαίο».</p>
      <p>Για μεταγραφές: Μίλησα με την ομάδα και πραγματικά εξεπλάγην με την εξαιρετική οργάνωση. Όλοι χρειάζονται μια ευκαιρία. Ο Ερυθρός Αστέρας έχει πολλούς παίκτες και πάντα μπορούν να βοηθήσουν οι νεότεροι. Θα προσπαθήσουμε να προπονήσουμε τους πάντες. Εάν είναι υγιείς δεν θα βιαστούμε για ενίσχυση. Στην ΑΕΚ δεν έκανα αμέσως αλλαγές. Περίμενα ένα μήνα και τότε κάναμε τρεις αλλαγές και μετά κερδίσαμε το Champions League».</p>
      <p>Για τον Ερυθρό Αστέρα: «Παρακολουθώ όλα τα παιχνίδια. Είδα τα παιχνίδια του Αστέρα και άλλων ομάδων της Euroleague. Με ενοχλεί να κάνω κριτική στις ήττες. Ακόμα και οι ομάδες με μεγαλύτερο ταλέντο μπορούν να χάσουν. Είναι απίθανο να κρατήσεις την ίδια φόρμα για 90 παιχνίδια. Τα πράγματα μπορούν να βελτιωθούν και κάποια μπορούν να  τα προβλέψουμε. Το παιχνίδι χτίζεται από την άμυνα και οι ήττες θα πρέπει να χρησιμεύσουν ως μαθήματα».</p>
    </article>
  </body>
</html>