<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686186/pavlopoulos-stous-taragmenous-kairous-mas-ofeiloume-na-empneomast"/>
    <meta property="og:site_name" content="enikos.gr"/>
    <meta property="article:published_time" content="2019-11-24T13:22:00+00:00"/>
    <meta property="og:title" content="Παυλόπουλος: Στους ταραγμένους καιρούς μας οφείλουμε να εμπνεόμαστε από την πολιτική κληρονομιά που μας κληροδότησε ο Κωνσταντίνος Καραμανλής"/>
    <meta property="og:description" content="Μήνυμα ότι στους ταραγμένους καιρούς μας, που είναι γεμάτοι προκλήσεις για την πατρίδα..."/>
  </head>
  <body>
    <article>
      <h1>Παυλόπουλος: Στους ταραγμένους καιρούς μας οφείλουμε να εμπνεόμαστε από την πολιτική κληρονομιά που μας κληροδότησε ο Κωνσταντίνος Καραμανλής</h1>
      <address>
        <time datetime="2019-11-24T13:22:00+00:00">24 Nov 2019, 13:22</time>
      </address>
      <p>Μήνυμα ότι στους ταραγμένους καιρούς μας, που είναι γεμάτοι προκλήσεις για την πατρίδα, τον λαό και το έθνος μας, “οφείλουμε να εμπνεόμαστε από το πολιτικό παράδειγμα και την συνακόλουθη πολιτική κληρονομιά, την οποία μας κληροδότησε ο Κωνσταντίνος Καραμανλής”, έστειλε ο <a href="http://www.enikos.gr/politics/686129/syncharitirio-minyma-tou-prokopi-pavlopoulou-ston-lefteri-petroun">Πρόεδρος της Δημοκρατίας</a>, κατά την ομιλία του στα αποκαλυπτήρια του αδριάντα του <a href="http://www.enikos.gr/society/683660/vandalisan-to-ypo-kataskevi-agalma-tou-karamanli-stin-xanthi-phot">Κωνσταντίνου Καραμανλή</a>, στην Ξάνθη.</p>
      <p>Ο κ. Προκόπης Παυλόπουλος έκανε λόγο για έναν "μεγάλο Μακεδόνα ηγέτη και πολιτικό”, που "με το κορυφαίο ήθος του, την απαράμιλλη οξυδέρκειά του και το εμβληματικό πολιτικό του ανάστημα επιτέλεσε, στο ακέραιο, μια διπλή εθνική, κυριολεκτικώς, αποστολή: Πρώτον, έβγαλε την Χώρα και τον Λαό μας από την υπανάπτυξη και την ανέχεια, ανοίγοντας τον δρόμο της ανάπτυξης -οικονομικής και όχι μόνο- ο οποίος, εν τέλει, οδήγησε και στην είσοδο της Ελλάδας στην Ευρωπαϊκή Ένωση”. Κατά δεύτερον, τόνισε ο Πρόεδρος της Δημοκρατίας, “υπερασπίσθηκε τα εθνικά μας θέματα και τα εθνικά μας δίκαια με σθένος, έτσι ώστε ακόμη και σήμερα ν’ αντλούμε πολλαπλά και πολύτιμα διδάγματα από την δική του πολιτική”.</p>
      <p>Αναφερόμενος στην πολιτική κληρονομιά που μας κληροδότησε ο Κωνσταντίνος Καραμανλής, ο κ. Παυλόπουλος επισήμανε τα εξής σημεία:</p>
      <p>“Με το κύρος της προσωπικότητάς του ο Κωνσταντίνος Καραμανλής απέδειξε ότι η Ελλάδα μπορεί να ξεπερνάει τα σύνορά της και ν’ ακτινοβολεί πέραν αυτών, συμμετέχοντας ενεργώς -ακόμη και πρωτοπορώντας- στο Διεθνές και στο Ευρωπαϊκό γίγνεσθαι”, τόνισε και συμπλήρωσε: “Διότι ήταν εκείνος, ο οποίος διακήρυξε, σε δύσκολες εποχές και με μεγάλο πολιτικό κόστος που ουδέποτε υπολόγισε, ότι βεβαίως ανήκουμε στη Δύση. Όμως, μπορούμε και πρέπει ν’ ακολουθούμε μια πολυδιάστατη Εξωτερική Πολιτική, έτσι ώστε όχι μόνο να θωρακίζουμε αποτελεσματικά τα εθνικά μας θέματα και τα εθνικά μας δίκαια αλλά και ν’ αναδεικνυόμαστε, ως λαός και ως έθνος, επίλεκτο μέλος της διεθνούς κοινότητας. Ήταν επίσης εκείνος, ο οποίος με αποφασιστικότητα και απέναντι στις σειρήνες ενός αδίστακτου λαϊκισμού της εποχής, οδήγησε την χώρα στην χορεία των κρατών-μελών της Ευρωπαϊκής Ένωσης, θεμελιώνοντας και τις εγγυήσεις, οι οποίες μας επιτρέπουν σήμερα όχι μόνο να συνεχίζουμε απρόσκοπτα την Ευρωπαϊκή μας πορεία αλλά και να διεκδικούμε, μέσα στην ευρωπαϊκή μας οικογένεια, τον ρόλο που μας αναλογεί και μας αρμόζει”.</p>
      <p>Συνοψίζοντας με λίγες λέξεις, τι είναι εκείνο που πρέπει, ως λαός και ως έθνος, να κρατήσουμε για πάντα από την πλούσια πολιτική παρακαταθήκη του Κωνσταντίνου Καραμανλή, ο Πρόεδρος της Δημοκρατίας διευκρίνισε: “Πριν απ’ όλα, ότι τα μεγάλα και τα σημαντικά τα επιτύχαμε υπό όρους αρραγούς ενότητας, ενώ οι διχασμοί επέφεραν τραγωδίες, οι οποίες μας κόστισαν ακόμη και τμήματα του εθνικού μας κορμού. Επιπλέον δε, ότι ο πολιτικός μπορεί να προσφέρει στον τόπο του και ν’ αφήσει το ιστορικό του αποτύπωμα μόνον όταν έχει ως αποκλειστικό γνώμονα το δημόσιο και το εθνικό συμφέρον, δίχως να επιδιώκει την πολιτική του επιβίωση, υποκύπτοντας στον λαϊκισμό και στον ευτελή υπολογισμό του πολιτικού κόστους. Αιωνία η μνήμη του Κωνσταντίνου Καραμανλή”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/686079/pavlopoulos-apanthropia-kai-analgisia-tis-tourkias-apenanti-stous%0A%20%20%20%20%0A"/>
        <a href="http://www.enikos.gr/politics/685699/pavlopoulos-oi-enoples-dynameis-yperaspizontai-tin-patrida-mas-ap%0A%20%20%20%20%0A"/>
        <a href="http://www.enikos.gr/politics/685601/pavlopoulos-to-ergo-tou-kosti-palama-paramenei-synchrono-akoma-ka%0A%20%20%20%20%0A"/>
        <a href="http://www.enikos.gr/politics/684844/afstiro-minyma-pavlopoulou-stin-tourkia-na-egkataleipsei-tin-takt%0A%20%20%20%20%0A"/>
        <a href="http://www.enikos.gr/politics/684833/pavlopoulos-i-tourkia-symperiferetai-stous-prosfyges-me-apanthrop%0A%20%20%20%20%0A"/>
        <a href="http://www.enikos.gr/politics/684824/pavlopoulos-mono-enomenoi-kai-apofasismenoi-tha-proaspisoume-tin-%0A%20%20%20%20%0A"/>
        <a href="http://www.enikos.gr/politics/684671/synantisi-pavlopoulou-me-ton-proedro-tou-safe-water-sports%0A%20%20%20%20%0A"/>
        <a href="http://www.enikos.gr/politics/684650/pavlopoulos-i-epeteios-tis-exegersis-tou-polytechneiou-mas-ypenth%0A%20%20%20%20%0A"/>
        <a href="http://www.enikos.gr/politics/684511/pavlopoulos-ta-paidia-boroun-na-symmetechoun-sti-lipsi-apofaseon-%0A%20%20%20%20%0A"/>
      </related>
    </article>
  </body>
</html>