<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641805/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%DB%8C%DA%A9-%D8%A8%D8%A7%D9%86%D8%AF-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D8%A7%D9%84%D8%A7%D9%86%D8%A8%D8%A7%D8%B1-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T13:24:00+00:00"/>
    <meta property="og:title" content="دستگیری اعضای یک باند تروریستی در «الانبار» عراق"/>
    <meta property="og:description" content="اداره استخبارات نظامی (حفاظت اطلاعات) عراق از شناسایی و دستگیری اعضای یک باند تروریستی در استان «الانبار» خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641805/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B9%D8%B6%D8%A7%DB%8C-%DB%8C%DA%A9-%D8%A8%D8%A7%D9%86%D8%AF-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D8%A7%D9%84%D8%A7%D9%86%D8%A8%D8%A7%D8%B1-%D8%B9%D8%B1%D8%A7%D9%82">دستگیری اعضای یک باند تروریستی در «الانبار» عراق</a>
      </h1>
      <h2>اداره استخبارات نظامی (حفاظت اطلاعات) عراق از شناسایی و دستگیری اعضای یک باند تروریستی در استان «الانبار» خبر داد.</h2>
      <address><time datetime="2019-11-24T13:24:00+00:00">24 Nov 2019, 13:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، استخبارات نظامی عراق (حفاظت اطلاعات) از <b>شناسایی</b> یک <b>باند تروریستی</b> در استان الانبار و دستگیری هفده عضو آن خبر داد.</p>
      <p>اداره استخبارات نظامی عراق طی بیانیه‌ای که نسخه‌ای از آن در پایگاه خبری <a href="http://alahadnews.net/index.php/permalink/189424.html">«العهد»</a> منتشر شد، اعلام کرد که طی یک عملیات ویژه و با تکیه بر اطلاعات دقیقی که شعبه استخبارات نظامی لشکر ده کسب کرده بود، موفق به شناسایی یک باند تروریستی و دستگیری ۱۷ عضو آن در استان الانبار شده است.</p>
      <p>بر اساس این بیانیه، این افراد، گروهک‌هایی ایجاد کرده بودند و در مناطق «الصقلاویه» و «الفلوجه» در الانبار دستگیر شدند و همگی به موجب احکام ماده چهارم قانون مبارزه با تروریسم تحت تعقیب بودند.</p>
      <p>از سوی دیگر، نیروهایی از استخبارات نظامی در لشکر هفت نیز، یک انبار مواد منفجره و سیستم‌های ارتباطی را در منطقه عانة - وادی الکصر در الانبار شناسایی کردند و کلیه تجهیزات و مواد منفجره موجود در این انبار را توقیف کردند.</p>
      <p>داعش پس از اشغال شهر موصل عراق در سال ۲۰۱۴، به سرعت بخش اعظمی از خاک این کشور را تحت کنترل خود درآورده بود، اما سه سال بعد، متحمل شکست شد و نیروهای عراقی موفق شدند در سال ۲۰۱۷ تروریست‎ها را از کشورشان اخراج کنند.</p>
      <p>با این وجود، عناصر داعش کماکان در برخی نقاط عراق حضور نه چندان فعال دارند و هر از گاهی عملیات تروریستی در برخی از مناطق این کشور از جمله الانبار انجام می‎دهند به ویژه که گزارش‌هایی درباره تحرکات مشکوک آمریکایی‌ها در مرز مشترک عراق و سوریه و تلاش واشنگتن برای احیای مجدد گروه تروریستی داعش با نامی جدید منتشر می‌شود.</p>
    </article>
  </body>
</html>