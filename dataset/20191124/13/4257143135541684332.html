<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/24/az-atomfegyverek-leszereleset-surgette-ferenc-papa"/>
    <meta property="og:site_name" content="infostart"/>
    <meta property="article:published_time" content="2019-11-24T13:28:00+00:00"/>
    <meta property="og:title" content="Az atomfegyverek leszerelését sürgette Ferenc pápa"/>
    <meta property="og:description" content="Az atomfegyverek leszerelését sürgette Ferenc pápa vasárnap a két japán városban, amely ellen a második világháború végén atomfegyvert vetettek be."/>
  </head>
  <body>
    <article>
      <h1>Az atomfegyverek leszerelését sürgette Ferenc pápa</h1>
      <address><time datetime="2019-11-24T13:28:00+00:00">24 Nov 2019, 13:28</time> by <a rel="author">Infostart / MTI</a></address>
      <h3>Az atomfegyverek leszerelését sürgette Ferenc pápa vasárnap a két japán városban, amely ellen a második világháború végén atomfegyvert vetettek be.</h3>
      <p>A katolikus egyházfő védhetetlenül perverznek és erkölcstelennek nevezte az atomfegyverek birtoklását, bevetésüket pedig az emberiség és a természet elleni bűncselekménynek.</p>
      <p>A katolikus egyházfő meglátogatta Hirosimában és Nagaszakiban a második világháború végén, 1945. augusztus 6-án, illetve 9-én ledobott atombomba robbanásának központjában felállított emlékhelyeket.</p>
      <p>"Itt, egy fehéren izzó fényben és tűzben rengeteg férfi és nő, megannyi álom és remény halt meg, árnyakat és csendet hagyva maguk után" - mondta a pápa a hirosimai emlékhelynél, miután némán elmondott egy imát és meghallgatott egy túlélőt.</p>
      <p>Kadzsimoto Josziko, aki a támadás idején 14 éves volt, elmondta, hogy "az emberek kísértetekként mentek el mellette.</p>
      <blockquote>Volt, akinek úgy megégett a teste, hogy nem lehetett tudni, férfi-e vagy nő, égnek állt a hajuk, volt, akinek a kétszeresére dagadt az arca, lógott az ajka, a kezükön cafatokká égett a bőr. Senki a világon nem képes ilyen pokoli jelenetet még elképzelni sem".</blockquote>
      <p>A két városban több mint 100 ezer ember halt meg azonnal, és mintegy 400 ezer a következő hónapokban, években és évtizedekben sugárbetegség következtében. "Mély meggyőződéssel ismét hangsúlyozni kívánom, hogy az atomenergia háborús célokra történő felhasználása - napjainkban sokkal inkább, mint valaha - nemcsak az emberi lények méltósága, de a közös otthonunk elleni bűncselekmény is" - jelentette ki a pápa Hirosimában. "Az atomenergia háborús célokra történő felhasználása erkölcstelen, mint ahogyan az ilyen fegyverek puszta birtoklása is az" - tette hozzá az egyházfő.</p>
      <p>A pápa támogatásáról biztosította a 2017-ben megkötött, és az ENSZ-tagállamok közel kétharmada által aláírt atomfegyver-tilalmi egyezményt. A Vatikán az elsők között írta alá és ratifikálta az egyezményt. A szerződést az atomhatalmak arra hivatkozva nem írták alá, hogy aláássa a nukleáris elrettentést.</p>
      <blockquote>"Világunkat perverz kettőség jellemzi, a félelem és a bizalmatlanság érzetével akarja megvédeni, illetve biztosítani a stabilitást és a békét" - mondta a pápa,</blockquote>
      <p>aki Nagaszakiban kijelentette, hogy a fegyverkezési versenyre szánt pénzt a fejlődésre és a környezet védelmére kellene fordítani.</p>
      <p>A pápa Nagaszakiban, a japán katolicizmus központjában, a baseball stadionban 35 ezer hívő előtt szentmisét mutatott be, amely előtt a XVI. és XVII. századi japán misszionáriusok és vértanúk előtt tisztelgett, és a vallásszabadság biztosítását követelte mindenki számára.</p>
      <p>Japán 126 milliós népességéből hozzávetőleg 440 ezer a katolikus.</p>
      <p>Japáni látogatása során Ferenc pápa találkozik a 2011. március 11-i fukusimai földrengés és szökőár áldozataival is.</p>
      <p>
        <i>Nyitókép: Ferenc pápa a Nagaszaki Baseballstadionban tartandó szabadtéri miséjére érkezik 2019. november 24-én. MTI/EPA/Majama Kimimasza</i>
      </p>
    </article>
  </body>
</html>