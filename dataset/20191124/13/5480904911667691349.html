<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceske-e-shopy-jsou-na-evropske-spicce-posiluji-ale-ty-nejvetsi/1824649?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T13:10:00+00:00"/>
    <meta property="og:title" content="České e-shopy jsou na evropské špičce, posilují ale ty největší"/>
    <meta property="og:description" content="Praha - České e-shopy patří podle Asociace pro elektronickou komerci (APEK) svojí nabídkou zboží i služeb k evropské špičce. Zatímco ale největší internetové obchody v Česku posilují, ziskovost malých a středních e-shopů vinou stále nižších marží klesá, řekl ČTK ředitel platební služby MALL Pay Adam Kolesa. Celkové obraty e-shopů v ČR by podle APEK přesto měly letos dál růst meziročně zhruba o 15 procent. Loni činily 135 miliard korun. K největším e-shopům patří mimo jiné Alza, CZC, Datart, Mall, Notino a Rohlik."/>
  </head>
  <body>
    <article>
      <h1>České e-shopy jsou na evropské špičce, posilují ale ty největší</h1>
      <address><time datetime="2019-11-24T13:10:00+00:00">24 Nov 2019, 13:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České e-shopy patří podle Asociace pro elektronickou komerci (APEK) svojí nabídkou zboží i služeb k evropské špičce. Zatímco ale největší internetové obchody v Česku posilují, ziskovost malých a středních e-shopů vinou stále nižších marží klesá, řekl ČTK ředitel platební služby MALL Pay Adam Kolesa. Celkové obraty e-shopů v ČR by podle APEK přesto měly letos dál růst meziročně zhruba o 15 procent. Loni činily 135 miliard korun. K největším e-shopům patří mimo jiné Alza, CZC, Datart, Mall, Notino a Rohlik.</p>
      <p>Elektronická komerce roste v Česku rychleji, než je průměr Evropské unie, uvedla již na jaře APEK na základě dat studie nadnárodní asociace Ecommerce Europe. Zatímco meziroční růst v Evropě jako celku přesáhl loni 11 procent, v ČR to bylo více než 17 procent. Počet českých internetových obchodů podle APEK přesahuje 40.000. Nejčastěji prodávají oblečení a módu, letenky, jízdenky, ubytování a vybavení domácnosti.</p>
      <p>"Jejich kvalitu potvrzuje to, že oproti jiným státům Evropy nepatří mezi dominantní obchody zahraniční giganti, ale místní prodejci," řekl ČTK výkonný ředitel APEK Jan Vetyška. Klíčová je vánoční sezona, která tvoří třetinu obratu českých e-shopů.</p>
      <p>České e-shopy dodávají zboží zejména na Slovensko. Country manažerka platební brány PayU Barbora Tyllová eviduje zvýšený zájem i o expanzi na Ukrajinu, která je vedle Rumunska a Bulharska žádanou lokalitou. "V ČR máme největší počet e-shopů na hlavu. Daří se nám expandovat. Víc je českých e-shopů v zahraničí než zahraničních v Čechách. Česká e-commerce by se tak mohla stát něčím ve stylu prvorepublikového drivera naší ekonomiky," doufá místopředseda představenstva firmy Alza Tomáš Havryluk.</p>
      <p>Provozovatelé e-shopů však budou podle Kolesy z MALL Pay muset hledat alternativní cesty, jak minimalizovat náklady na objednávku a zajistit pozitivní cashflow. Podle něj může skončit po letošku víc e-shopů než loni. "Řada e-shopů si uvědomuje, jak náročné je se během vánoční sezony prosadit. Špatně zvolený mix způsobů doručení a platebních metod pro ně může být až likvidační," upozornil.</p>
      <p>Problémy působí podle Kolesy i "přehřátý" logistický trh, kde je problematické vyjednání specifických podmínek a dostatečné kapacity pro malý nebo střední e-shop. Kromě omezení produktů s nízkou marží podle Kolesy čeká e-shopy hledání nových způsobů, jak minimalizovat vratky, snížit náklady na dopravu a získat peníze za zboží v co nejkratším čase.</p>
      <p>S příchodem platebních aplikacích Google Pay a Apple Pay roste i podíl platby kartou. Google Pay na karetních transakcích e-shopu dosahuje podle platební brány PayU podílu až 15 procent, u přímé integrace je podíl několikanásobně vyšší. V mobilních aplikacích sahá podíl Google Pay téměř k 30 procentům, podobně je tomu u Apple Pay, uvedla Tyllová. Na vzestupu je i cashback, tedy možnost vrácení části peněz z on-line nákupu při nákupu prostřednictvím specializovaného portálu. V ČR ho podle zakladatele portálu Tipli Michala Hardyna cashback na půl milionu lidí a obrat cashback portálů letos zřejmě přesáhne 110 milionů korun.</p>
      <p>Obrat internetových obchodů:</p>
      <ul>
        <li>Rok | Obrat trhu v mld. Kč</li>
        <li>2011 | 44</li>
        <li>2012 | 51</li>
        <li>2013 | 58</li>
        <li>2014 | 67</li>
        <li>2015 | 81</li>
        <li>2016 | 98</li>
        <li>2017 | 115</li>
        <li>2018 | 135</li>
        <li>2019 | podle odhadů bude cca o 15 pct větší</li>
      </ul>
      <p>zdroj: APEK, Heureka.cz</p>
      <p>Tržby za prodej zboží největších internetových obchodů:</p>
      <ul>
        <li>Rok | Firma | Tržby v mld. Kč</li>
        <li>2018 | Alza.cz | 23,5</li>
        <li>2018 | Notino | 8,4</li>
        <li>fin. rok končící březnem 2018 | Internet Mall provozující</li>
      </ul>
      <p>e-shop Mall.cz</p>
      <p>7,092018Datart7,5fin. rok končící březnem 2019CZC.cz4,05fin. rok končící květnem 2019Velká pecka provozující Rohlik.cz2,4Zdroj: Sbírka listin a zveřejněné výsledky firem v médiích</p>
    </article>
  </body>
</html>