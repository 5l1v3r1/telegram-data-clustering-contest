<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301783/%DB%8C%DA%A9-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D9%88-%D8%A7%DB%8C%D8%AC%D8%A7%D8%AF-%D8%A7%D8%B4%D8%AA%D8%BA%D8%A7%D9%84-%D9%87%D8%B2%D8%A7%D8%B1-%D9%86%D9%81%D8%B1%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:12:35+00:00"/>
    <meta property="og:title" content="یک سرمایه‌گذاری و ایجاد اشتغال هزار نفری در خراسان جنوبی"/>
    <meta property="og:description" content="ایسنا/خراسان جنوبی استاندار خراسان جنوبی گفت: امیدواریم تا پایان سال ۹۹ با راه‌اندازی واحدهای چدن کویر خاوران خوسف برای یک هزار نفر اشتغالزایی شود."/>
  </head>
  <body>
    <article>
      <h1>یک سرمایه‌گذاری و ایجاد اشتغال هزار نفری در خراسان جنوبی</h1>
      <address><time datetime="2019-11-24T13:12:35+00:00">24 Nov 2019, 13:12</time> by <a rel="author">زهرا حمیدی</a></address>
      <p>ایسنا/خراسان جنوبی استاندار خراسان جنوبی گفت: امیدواریم تا پایان سال ۹۹ با راه‌اندازی واحدهای چدن کویر خاوران خوسف برای یک هزار نفر اشتغالزایی شود.</p>
      <p>محمدصادق معتمدیان، امروز یکشنبه سوم آذر، برای دومین بار در ماه‌های اخیر به همراه جمعی از مسئولان استان از مراحل ساخت و راه‌اندازی مجتمع چدن کویر خاوران خوسف بازدید کرد و در این بازدید اظهار کرد: بیشترین میزان جذب سرمایه‌گذاری خارجی در مجتمع فولادی کویر خاوران خوسف صورت گرفته که در چهار واحد تولیدی این مجتمع یکصد میلیون دلار سرمایه‌گذاری شده است.<br/><br/>به گزارش ایسنا، استاندار خراسان جنوبی تصریح کرد: در فاز اول این مجتمع که شامل تولید کک و گندله‌سازی به صورت آزمایشی است، ۳۰ میلیون دلار سرمایه‌گذاری شد.<br/><br/>معتمدیان اظهار کرد: در بازدید سه ماه گذشته از این مجتمع درخصوص رفع برخی مشکلات راه‌اندازی آن تصمیماتی اتخاذ شده و این بازدید با هدف بررسی میزان پیشرفت مصوبات سفر قبلی صورت گرفته است.<br/><br/>وی گفت: راه‌اندازی این مجتمع نه تنها در شهرستان خوسف بلکه در میزان اشتغال استان تاثیر بسزایی خواهد داشت.<br/><br/>این مجتمع فولادی با سرمایه‌گذاری خارجی در شهرستان خوسف در حال احداث است. عملیات اجرایی آن از سال ۹۲ برای تولید شمش چدن، کک حرارتی و شمش فولاد برای تامین خوراک تولیدکنندگان و فعالان صنایع داخلی و صادرات در شهرک صنعتی شهید رحمانی خوسف آغاز شد.<br/><br/>با راه‌اندازی فازهای این مجتمع فولادی شامل کک، چدن، فولاد و لوله نورد، نبشی و میلگرد شاهد اشتغال حداقل یک هزار نفر به صورت مستقیم خواهیم بود و سرمایه‌گذار آن چینی است.<br/><br/>انتهای پیام</p>
    </article>
  </body>
</html>