<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/24/nuova-lapide-a-piermanni-civitanova-omaggia-la-virgo-fidelis/1328756/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-24T13:41:14+00:00"/>
    <meta property="og:title" content="Nuova lapide a Piermanni, Civitanova omaggia la Virgo fidelis"/>
    <meta property="og:description" content="CARABINIERI - Concerto, messa e monumento dedicato al maresciallo morto in servizio nel 1977 per festeggiare la patrona dell'Arma. Presenti gli ex comandanti di Compagnia, il capitano Amicucci e il comandante provinciale Roberti, oltre ai vertici delle altre forze dell'ordine e ai sindaci"/>
  </head>
  <body>
    <article>
      <h1>Nuova lapide a Piermanni, Civitanova omaggia la Virgo fidelis</h1>
      <h2>CARABINIERI - Concerto, messa e monumento dedicato al maresciallo morto in servizio nel 1977 per festeggiare la patrona dell'Arma. Presenti gli ex comandanti di Compagnia, il capitano Amicucci e il comandante provinciale Roberti, oltre ai vertici delle altre forze dell'ordine e ai sindaci</h2>
      <address><time datetime="2019-11-24T13:41:14+00:00">24 Nov 2019, 13:41</time> by <a rel="author">Laura Boccanera</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F24%2Fnuova-lapide-a-piermanni-civitanova-omaggia-la-virgo-fidelis%2F1328756%2F">Condividi153</a><a href="https://twitter.com/intent/tweet?text=Nuova+lapide+a+Piermanni%2C++Civitanova+omaggia+la+Virgo+fidelis&amp;url=https%3A%2F%2Fwww.cronachemaceratesi.it%2F2019%2F11%2F24%2Fnuova-lapide-a-piermanni-civitanova-omaggia-la-virgo-fidelis%2F1328756%2F">Tweet</a>Email153 Condivisioni</p>
      <p> </p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-13-650x434.jpg"/>
      </figure>
      <p> </p>
      <p>di<b> Laura Boccanera</b> (foto <b>Federico De Marco</b>)</p>
      <p>
        <b>Scoperta la targa e il monumento a Piermanni nel luogo della sparatoria. Tito Baldo Honorati: «L’eroismo non è nella morte, ma nella scelta di vita». Tutta l’Arma si è riunita questa mattina nel piazzale della stazione di Civitanova prima della messa per la Virgo Fidelis, patrona dei carabinieri.</b>
      </p>
      <p>Una cerimonia quella di quest’anno segnata da due ricorrenze particolarmente toccanti e sentite, la prima l’inaugurazione del nuovo monumento alla memoria di Sergio Piermanni inaugurato a pochi metri di distanza dal luogo esatto in cui il maresciallo perse la vita in una sparatoria il 18 maggio 1977, e l’altro l’anniversario dei 70 anni dalla fondazione dell’Anc Civitanova. E per onorare degnamente i due momenti celebrativi questa mattina a Civitanova c’erano 15 anni di comandi della città: l’ex capitano Domenico Candelli, oggi tenente colonnello,  comandante della Compagnia dal 2004 al 2014, attualmente ai Nas di Pescara e l’ex comandante della Compagnia il tenente colonnello Enzo Marinelli che del monumento alla stazione fu uno dei promotori. Entrambi hanno voluto essere presenti per il forte legame con la vedova Piermanni, Giovanna Paolone e per l’amicizia sincera verso Roberto Ciccola, presidente Anc Civitanova. Una vicinanza personale, ma anche dell’Arma tutta verso un momento molto sentito e che ha raccolto anche la comunità civitanovese. I festeggiamenti sono iniziati ieri sera con il concerto di gala in onore della Virgo Fidelis al teatro Annibal Caro alla presenza dei tre sindaci di Civitanova, Montecosaro, Morrovalle: Fabrizio Ciarapica, Reano Malaisi e Stefano Montemarani. Il concerto ha visto la presenza delle tre corali della città, Solidalcanto di Morrovalle diretta dal maestro Guido Alici, il coro polifonico Jubilate di Civitanova diretto dal maestro Isabella Lupo e il coro Santa Cecilia di Montecosaro diretto dal maestro Giorgio Quattrini. Stamattina il disvelamento della nuovo targa a Piermanni nel piazzale della stazione. Il monumento rappresenta un’evoluzione rispetto alla lapide commemorativa che era già presente nel punto esatto della sparatoria, ma che rimaneva sacrificata in un angolo rispetto al flusso di transito della stazione. Il monumento, ideato dall’architetto Flavio Ridolfi ritrae una stella, illuminata alla base da led rossi a rappresentare il sangue versato e sopra alla stella si staglia la lapide in ricordo di Piermanni.</p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-8-325x217.jpg"/>
        <figcaption>Il generale Tito Baldo Honorati</figcaption>
      </figure>
      <p>Il nuovo manufatto si trova proprio davanti all’ingresso della stazione e rappresenta il giusto tributo in termini di visibilità per il sacrificio del maresciallo. Presenti alla cerimonia di inaugurazione il comandante provinciale dei carabinieri Michele Roberti, il generale Tito Baldo Honorati, il generale di Corpo di armata, medaglia d’oro al valor militare Rosario Aiosa e il maresciallo maggiore Angelo Albanesi, medaglia d’argento, anche loro in servizio e coinvolti nella sparatoria nella quale rimase ucciso Piermanni. A scoprire la targa la vedova Giovanna Paolone circondata dalla figlia Dominique Piermanni, dal capitano Massimo Amicucci alla sua prima Virgo Fidelis in città,  il sindaco Fabrizio Ciarapica e i primi cittadini di Montecosaro e Morrovalle, i vertici delle forze dell’ordine locali, guardia di finanza, Ccpitaneria di porto, commissariato, polizia stradale, polizia municipale e i labari delle associazioni combattentistiche e del sociale. «Non è tanto importante il luogo in cui si è persa una vita – ha commentato il generale Honorati dopo la cerimonia – ma il come e il perché. Piermanni ha fatto una scelta di vita. L’eroismo non è nella conseguenza finale ma nella scelta di vita che ha animato il nostro fare. Piermanni era un uomo di fede, fedele alla patria, alle istituzioni, convinto di quella che doveva essere la sua parte in questa nostra comunità. Ho sempre ammirato questo uomo che potendo restare a casa ha invece scelto di riprendere servizio per non lasciare solo i suoi uomini». La cerimonia è proseguita poi con la messa per la Virgo Fidelis celebrata da don Mario Colabianchi nella chiesa di Cristo Re.</p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-17-650x434.jpg"/>
        <figcaption>Nella foto da sinistra l’ex sindaco Tommaso Corvatta e gli ultimi 15 anni di storia locale dell’Arma con Enzo Marinelli, l’attuale comandante Massimo Amicucci e a destra Domenico Candelli. Con loro Giovanna Paolone Piermanni</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-15-650x337.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-9-650x433.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-6-650x433.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-16-650x399.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-18-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-12-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/targa-commemorativa-piermanni-stazione-civitanova-FDM-19-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/messa-cristo-re-targa-commemorativa-piermanni-virgo-fidelis-civitanova-FDM-1-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/messa-cristo-re-targa-commemorativa-piermanni-virgo-fidelis-civitanova-FDM-3-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/messa-cristo-re-targa-commemorativa-piermanni-virgo-fidelis-civitanova-FDM-5-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/78290880_10216010350510985_3334742338101575680_o-650x433.jpg"/>
        <figcaption>La conclusione del concerto di Gala di ieri sera</figcaption>
      </figure>
    </article>
  </body>
</html>