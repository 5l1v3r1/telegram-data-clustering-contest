<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641821/%D8%A7%D9%81%D8%B2%D8%A7%DB%8C%D8%B4-%D9%85%D9%87%D9%84%D8%AA-%D8%A8%D8%A7%D8%B2%DA%AF%D8%B4%D8%AA-%D8%A7%D8%B1%D8%B2-%D8%B5%D8%A7%D8%AF%D8%B1%D8%A7%D8%AA%DB%8C-%D8%A8%D9%87-%DB%B1%DB%B2-%D9%85%D8%A7%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T13:57:00+00:00"/>
    <meta property="og:title" content="افزایش مهلت بازگشت ارز صادراتی به ۱۲ ماه"/>
    <meta property="og:description" content="رئیس مرکز ملی فرش ایران، از افزایش مهلت بازگشت ارز صادراتی از ۷ ماه به ۱۲ ماه خبر داد و گفت: مشکل فرش‌های مرجوعی حل خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/641821/%D8%A7%D9%81%D8%B2%D8%A7%DB%8C%D8%B4-%D9%85%D9%87%D9%84%D8%AA-%D8%A8%D8%A7%D8%B2%DA%AF%D8%B4%D8%AA-%D8%A7%D8%B1%D8%B2-%D8%B5%D8%A7%D8%AF%D8%B1%D8%A7%D8%AA%DB%8C-%D8%A8%D9%87-%DB%B1%DB%B2-%D9%85%D8%A7%D9%87">افزایش مهلت بازگشت ارز صادراتی به ۱۲ ماه</a>
      </h1>
      <h2>رئیس مرکز ملی فرش ایران، از افزایش مهلت بازگشت ارز صادراتی از ۷ ماه به ۱۲ ماه خبر داد و گفت: مشکل فرش‌های مرجوعی حل خواهد شد.</h2>
      <address><time datetime="2019-11-24T13:57:00+00:00">24 Nov 2019, 13:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، فرشته دستپاک، در نشست خبری امروز(یکشنبه ۳ آذر ۹۸) با خبرنگاران از دستور وزیر صنعت، معدن و تجارت، برای افزایش مدت زمان <b>بازگشت ارز حاصل از صادرات فرش</b> خبر داد و گفت: این مهلت از هفت ماه به ۱۲ ماه افزایش یافته است.</p>
      <p>رئیس مرکز ملی فرش ایران با بیان اینکه فرش دستباف کالایی است که در شرایط مختلف توانسته به کمک کشور بیاید و نقش مهمی در اقتصاد کشور داشته باشد، افزود: آمار گمرک نشان می‌دهد ۸۰ درصد تولیدات فرش دستباف صادر و ۲۰ درصد تولیدات، صرف بازار داخلی می شود.</p>
      <p>وی تصریح کرد: باید فضا را به این سمت هدایت کرد که مردم ایران نیز، از این کالا بیشتر استفاده کنند؛ این در حالی است که ۸۰ درصد فرش های تولیدی در داخل مورد استفاده قرار می‌گیرند.</p>
      <p>به گفته دستپاک، فرش دستباف تجاری‌سازی نشده است و علیرغم اینکه دانشگاه‌های زیادی در حال مطالعه در زمینه فرش هستند؛ اما برای عملیاتی کردن تحقیق‌ها تاکنون اقدامی انجام نشده بود؛ در حالیکه امروزه وزارت صنعت از طرح‌ها و پایان‌نامه‌های دانشجویی در زمینه فرش دستباف حمایت می‌کند.</p>
      <p>رئیس مرکز ملی فرش ایران بیان کرد: امروزه تشکل‌ها و اتحادیه‌های قوی در حوزه فرش دستباف داریم، اما می‌خواهیم تشکل‌های غیر دولتی دیگری نیز در کنار اتحادیه‌ها تاسیس کنیم.</p>
      <p>دستپاک ادامه داد: از آنجا که سال گذشته صادرات فرش با مشکل مواجه بود، زمان بازگشت ارز حاصل از صادرات را به هفت ماه افزایش دادیم و به تازگی نیز با دستور وزیر صنعت، این بازه زمانی به یک سال افزایش یافته؛ این در حالی است که ورود فرش‌های مرجوعی به کشور یکی از مشکلات این صنعت بوده و اکنون فضا آماده است و هماهنگی با گمرک انجام شده تا فرش‌ها به جای اینکه به ترکیه رفته و برای آنها کسب‌وکار ایجاد کند، مجدد به کشور بازگردد.</p>
      <p>وی نمایشگاه‌ها را یکی از راه‌های تبلیغ فرش ایرانی عنوان و با بیان اینکه همواره یکی از دغدغه‌های بافندگان فرش، بیمه بوده است، تصریح کرد: دولت به دلیل کمبود بودجه، نتوانسته بیمه تامین اجتماعی بافندگان را تامین کند.</p>
      <p>رئیس مرکز ملی فرش ایران با اشاره به صادرات فرش دستباف ایرانی به کشور چین گفت: امروز چین تمایل دارد فرش ایران را به کشورش وارد کند و به تازگی نیز نمایشگاهی در این کشور برگزار شد. بسیاری از تجار نیز برای حضور در نمایشگاه‌های بعدی اعلام آمادگی کرده‌اند.</p>
      <p>رئیس مرکز ملی فرش ایران با اعتقاد به اینکه تحریم تاثیر چندانی بر حوزه فرش نداشته است، گفت: میزان کمی واردات از برخی کشورها مانند چین داریم که در حال نوسازی صنایع هستیم تا همین میزان را نیز به صفر برسانیم.</p>
    </article>
  </body>
</html>