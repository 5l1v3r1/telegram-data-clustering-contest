<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/lelavsky-krym-documentalny-film/30284648.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T13:00:54+00:00"/>
    <meta property="og:title" content="Журналіст Юрій Лелявський про анексію Криму, війну та майбутній документальний фільм"/>
    <meta property="og:description" content="«У Криму багато речей видались дивовижею: якісь «зелені чоловічки» походжають, ніби з фільму «Марс атакує» матеріалізувались» – Юрій Лелявський"/>
  </head>
  <body>
    <article>
      <h1>Журналіст Юрій Лелявський про анексію Криму, війну та майбутній документальний фільм</h1>
      <address><time datetime="2019-11-24T13:00:54+00:00">24 Nov 2019, 13:00</time> by <a rel="author" href="https://www.radiosvoboda.org/author/%D0%B1%D0%BE%D0%B3%D0%B4%D0%B0%D0%BD%D0%B0-%D0%BA%D0%BE%D1%81%D1%82%D1%8E%D0%BA/qompr" target="_blank">Богдана Костюк</a></address>
      <p>
        <b>Львівський журналіст Юрій Лелявський у 2014 році випадково став свідком анексії Криму, а з початком російсько-української війни працював на сході, при цьому двічі <a href="https://www.radiosvoboda.org/a/27826778.html">потрапляв</a> у полон до проросійських бойовиків. Про події у Криму та на Донбасі, про те, як змінилось його життя після полону та які має творчі журналістські плани, Юрій Лелявський розповідає Радіо Свобода.</b>
      </p>
      <p>– У полоні я був давно, у 2014 році, я його не сприймав як глобальну трагедію – поставився до цього, як до позаштатної ситуації під час війни. Звісно, що після полону я став дещо інакшим: почав цінувати спокійне мирне життя, розуміючи, що воно може змінитись будь-якої миті.</p>
      <p>
        <b>– </b>
        <b>Коли ви вирішили піти в армію?</b>
      </p>
      <p>– Така думка уперше з’явилась, коли на моїх очах відбулась анексія Криму: я туди приїхав, як журналіст, і мені багато речей видавались дивовижею. Якісь «зелені чоловіки» походжають, ніби з фільму «Марс атакує» матеріалізувались. Наші кримські військові бази якісь «козаки війська Донського» блокують.</p>
      <aside>Наші кримські військові бази якісь «козаки війська Донського» блокують</aside>
      <p>Коли я до Криму збирався, мені журналіст <b>Андрій Куликов </b>дав телефони кримських татар, які мали мені допомагати. І от я приїжджаю у Севастополь, бачу людину, опис якої мав – а він чекає, доки я підтверджу, що я – то є я. Я показав паспорт з львівською пропискою.</p>
      <p>
        <b>– </b>
        <b>Тобто, процес «ідентифікації» відбувся успішно?</b>
      </p>
      <aside>Кримські татари, були налаштовані по-бойовому й були готові боронити Крим</aside>
      <p>– Так. І знаєте, що мене найбільше вразило: мої супроводжуючі, кримські татари, були налаштовані по-бойовому й були готові боронити Крим. Вони мене сприйняли як законспірованого військового, який приїхав на розвідку. І вони мені казали, що можуть показати, де розташувались «зелені чоловічки», де шукати чиновників, які підтримали Росію, й як краще пересуватись горами.</p>
      <aside>Вони розстроїлись, що я не був законспірованим військовим або розвідником</aside>
      <p>Я у Криму багато знімав, і коли нарешті на телеканалі «ZiK» вийшов мій перший кримський сюжет, – то мої нові кримські друзі страшенно розстроїлись: «Ой, то ти справді просто журналіст». Я радію, що мій репортаж пішов в ефір, а вони розстроїлись, що я не був законспірованим військовим або розвідником. І от тоді думка виникла, а чом би мені справді у військо не піти.</p>
      <p>
        <b>– Ви до армії вступили через військкомат?</b>
      </p>
      <p>– Так. Але перед цим була у мене ідея піти до одного з добровольчих батальйонів, та через полон я туди так і не потрапив.</p>
      <p>Далі йшов через військкомат, служив у 10-ій окремій гірсько-штурмовій бригаді з травня 2016 року упродовж двох з половиною років (до жовтня 2018 року).</p>
      <aside>У лавах Збройних сил було чимало людей, котрі ніколи би до армії не потрапили, якби не почалась російсько-українська війна</aside>
      <p>Тоді у лавах Збройних сил було чимало людей, котрі ніколи би до армії не потрапили, якби не почалась російсько-українська війна. Вони не служили строкову службу і мали в якості військового досвіду хіба що військову кафедру. Я сам належу до таких людей і для мене, як і для них, все, що відбувалось, було вражаюче.</p>
      <p>
        <b>– Чим зараз займаєтесь?</b>
      </p>
      <p>– Пишу сценарій і монтую фільм про війну. Хочу, щоб цей документальний фільм був зрозумілим не лише українському глядачеві – хочу, щоб про події в Україні, про війну на сході країни дізнались і бодай трохи зрозуміли пересічні європейці.</p>
      <p>Тож для мене найбільша проблема – це сценарій, він має зрозуміло й чітко передати інформацію потенційному закордонному глядачеві.</p>
    </article>
  </body>
</html>