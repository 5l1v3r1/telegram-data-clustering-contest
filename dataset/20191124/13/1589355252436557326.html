<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/tesla-tesne-po-predstaveni-cybertrucku-dostala-takmer-150-tisic-objednavok.html"/>
    <meta property="og:site_name" content="TREND.sk"/>
    <meta property="article:published_time" content="2019-11-24T13:12:00+00:00"/>
    <meta property="og:title" content="Tesla tesne po predstavení Cybertrucku dostala takmer 150-tisíc objednávok"/>
    <meta property="og:description" content="Odhalenie nového modelu však vyvolalo zmiešané reakcie"/>
  </head>
  <body>
    <article>
      <h1>Tesla tesne po predstavení Cybertrucku dostala takmer 150-tisíc objednávok</h1>
      <address><time datetime="2019-11-24T13:12:00+00:00">24 Nov 2019, 13:12</time> by <a rel="author">TASR</a></address>
      <p>
        <b>Americký výrobca elektromobilov Tesla získal v priebehu len pár dní takmer 150-tisíc objednávok na nový elektrický pick-up Cybertruck. Uviedol to v sobotu (23. 11.) riaditeľ Tesly Elon Musk.</b>
      </p>
      <slideshow>
        <figure>
          <img src="https://static.etrend.sk/uploads/tx_media/2019/11/22/Tesla-Cybertruck-11-988x553_01.jpg"/>
          <figcaption>
            <cite>Zdroj: Tesla</cite>
          </figcaption>
        </figure>
        <figure>
          <img src="https://static.etrend.sk/uploads/tx_media/2019/11/22/Tesla-Cybertruck-3_01.jpg"/>
        </figure>
        <figure>
          <img src="https://static.etrend.sk/uploads/tx_media/2019/11/22/Tesla-Cybertruck-14.jpg"/>
        </figure>
      </slideshow>
      <p>Automobilka predstavila svoje nové futuristické vozidlo Cybertruck vo štvrtok (21. 11.) a v sobotu E. Musk na sociálnej sieti Twitter napísal, že Tesla má už 146-tisíc objednávok na tento model.</p>
      <related>
        <a href="https://www.etrend.sk/gallery/article/novy-model-tesly-pripomina-obrnene-auto-predavat-sa-bude-za-dostupne-ceny.html"/>
      </related>
      <p>E. Musk spresnil, že 17 percent objednávok je na jednomotorový model, 42 percent na vozidlá s duálnym motorom a 41 percent na trojmotorový typ.</p>
      <p>Odhalenie nového modelu však vyvolalo zmiešané reakcie, keďže sa jeho údajne nerozbitné pancierové sklo pri testoch rozbilo. Niektorým analytikom sa tiež nepáči futuristický vzhľad pick-upu, ktorý sa aj pre kovovú sivú farbu podobá obrnenému vozidlu.</p>
      <p>Len zadanie objednávky pritom stojí potenciálnych kupujúcich 100 amerických dolárov, ale Tesla tvrdí, že táto suma je v plnej miere vratná. Automobilka dodala, že cena Cybertrucku sa bude začínať na 39 900 dolárov (36 082,47 eura) a začne ho vyrábať v roku 2021.</p>
      <p>Americký trh s nákladnými autami je jedným z najziskovejších automobilových segmentov na svete a dominujú mu modely automobiliek Ford Motor, General Motors a Fiat Chrysler Automobiles.</p>
    </article>
  </body>
</html>