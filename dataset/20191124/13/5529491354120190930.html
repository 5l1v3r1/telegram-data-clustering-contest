<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/arte/gianluca-cingolani-mostra-pechino-fragmenta-3120918/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-24T13:43:37+00:00"/>
    <meta property="og:title" content="Gianluca Cingolani in mostra a Pechino con Fragmenta"/>
    <meta property="og:description" content="PECHINO – Il Today Art Museum, il primo museo privato di Pechino dedicato all’arte contemporanea, dedica una personale all’italiano Gianluca Cingolani, artista e compositore che da anni lavora su ampi registri fra video, fotografia, digital compositig, grafica e musica. La mostra, intitolata Fragmenta, è un viaggio nel tempo e nelle sue diverse dimensioni attraverso 24 opere d’arte (8 immagini fotografiche e 16 video, oltre a un’installazione sonora) e sarà aperta al pubblico dal 17 novembre al 6 dicembre 2019.Matteo Salvini con la pistola che spara a due africani: la scultura a Napoli. Lui: “Una schifezza, è istigazione all’odio”Leiji Matsumoto colpito da un ictus a Torino, il creatore di Capitan Harlock è grave I Fragmenta sono le cellule originarie, le tracce della memoria, i ritmi delle azioni che l’artista imprime sulla tela virtuale, combinando dimensione reale e dimensione digitale. Che il corpo rappresentato sia immobile o in movimento è relativo. Ciò che conta è arrestare lo sguardo. Contemplare diventa…"/>
  </head>
  <body>
    <article>
      <h1>Gianluca Cingolani in mostra a Pechino con Fragmenta</h1>
      <address><time datetime="2019-11-24T13:43:37+00:00">24 Nov 2019, 13:43</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/fragmenta.jpg"/>
        <figcaption>Un’opera esposta a Pechino</figcaption>
      </figure>
      <p>PECHINO – Il <b>Today Art Museum,</b> il primo museo privato di Pechino dedicato all’arte contemporanea, dedica una personale all’italiano <b>Gianluca Cingolani,</b> artista e compositore che da anni lavora su ampi registri fra video, fotografia, digital compositig, grafica e musica.</p>
      <p>La mostra, intitolata <b>Fragmenta</b>, è un viaggio nel tempo e nelle sue diverse dimensioni attraverso 24 opere d’arte (8 immagini fotografiche e 16 video, oltre a un’installazione sonora) e sarà aperta al pubblico dal 17 novembre al 6 dicembre 2019.</p>
      <figure>
        <a href="https://www.blitzquotidiano.it/arte/matteo-salvini-pistola-scultura-scuotto-3120739/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/arte/matteo-salvini-pistola-scultura-scuotto-3120739/">
          <img src="https://static.blitzquotidiano.it/wp/wp-content/uploads/2019/11/scultura_salvini-300x300.jpg"/>
        </a>
      </figure>
      <h3>
        <a href="https://www.blitzquotidiano.it/arte/matteo-salvini-pistola-scultura-scuotto-3120739/">Matteo Salvini con la pistola che spara a due africani: la scultura a Napoli. Lui: “Una schifezza, è istigazione all’odio”</a>
      </h3>
      <figure>
        <a href="https://www.blitzquotidiano.it/arte/leiji-matsumoto-colpito-ictus-3117716/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/arte/leiji-matsumoto-colpito-ictus-3117716/">
          <img src="https://static.blitzquotidiano.it/wp/wp-content/uploads/2019/11/Leiji-Matsumoto-ANSA-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/arte/leiji-matsumoto-colpito-ictus-3117716/">Leiji Matsumoto colpito da un ictus a Torino, il creatore di Capitan Harlock è grave</a>
      </h3>
      <p>I Fragmenta sono le cellule originarie, le tracce della memoria, i ritmi delle azioni che l’artista imprime sulla tela virtuale, combinando dimensione reale e dimensione digitale. Che il corpo rappresentato sia immobile o in movimento è relativo. Ciò che conta è arrestare lo sguardo. Contemplare diventa, quindi, ascolto e azione, sincronicità. L’inizio e la fine dell’azione non esistono più: fragmenta ci proietta nella dimensione dell’evento puro, che è la dimensione del tempo eterno. </p>
      <p>In questa dimensione si creano forme dal vuoto, che emergono dall’oscurità, dal nero che è il fondamento del vuoto. Il nero è il territorio dell’inesistente, il luogo prima e dopo l’immagine. Le immagini e le installazioni video di Cingolani che sono esposte nelle prime tre sezioni della mostra si misurano sempre con il nero e con il suo superamento, con la sua trasformazione in forme di luce. </p>
      <p>Così, per visioni astratte, fatte di una gamma raffinata e inesauribile di sfumature di nero, da cui emerge il bianco – il bianco e il nero insieme e divisi –, l’artista offre allo spettatore occasioni di contemplazione per entrare nel tessuto del tempo eterno. </p>
      <p>Ma esiste anche un altro tempo, che è quello storico, quello fatto dall’uomo: è in questo che le ultime due sezioni della mostra proiettano i visitatori, con una sequenza di video e immagini dove la calligrafia e il lettering sono protagonisti. Qui Cingolani apre un dialogo con la cultura cinese e con il mondo magico della scrittura cinese: il Jiaguwen – gli stili della calligrafia – sono i protagonisti che scolpiscono il tempo.</p>
      <p>Nelle sequenze video il pennello scivola: Oriente e Occidente si guardano attraverso le parole e i caratteri che si compongono e scompongono. Da una parte, l’artista cattura un frammento che ha fatto la storia del diritto in Europa, un distico che descrive il metodo di lavoro della scuola bolognese che studia e reinterpreta il diritto romano per adeguarlo alle esigenze della prima età moderna e che fonda l’Università di Bologna, la prima Università del mondo occidentale; dall’altra, emerge dal pennello del calligrafo il Capitolo VIII del Dao de Jing, un elogio alle virtù naturali dell’acqua.</p>
      <p>Con questa citazione Cingolani sembra suggerire che, per quante siano le età della vita, per attraversarle nella Via della Virtù dovremmo essere trasparenti al buio e alla luce come l’acqua che, pur instabile e inafferrabile, “reca benefici alla moltitudine delle cose, ma non entra in conflitto” ed è capace di seguire il terreno con docilità, come il pennello sul foglio di riso.</p>
      <p>Nel percorso espositivo è il suono che guida: dal silenzio alla vibrazione, fino all’armonia della composizione. Ed è musica il movimento che accoglie i visitatori all’ingresso della mostra, con il video in cui le mani dell’artista “danzano” la danza della realtà.</p>
      <p> </p>
    </article>
  </body>
</html>