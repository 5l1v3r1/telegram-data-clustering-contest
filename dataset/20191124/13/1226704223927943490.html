<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/r-rasi-zo-smeru-prelomenie-veta-v-pri/431960-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T13:23:00+00:00"/>
    <meta property="og:title" content="R. Raši zo Smeru prelomenie veta v prípade moratória nevidí reálne"/>
    <meta property="og:description" content="Raši v otázke povolebnej spolupráce opakovane vylúčil spojenie Smeru s ĽSNS, všetko ostatné sa bude podľa neho riešiť až po voľbách."/>
  </head>
  <body>
    <article>
      <h1>R. Raši zo Smeru prelomenie veta v prípade moratória nevidí reálne</h1>
      <h2>Raši v otázke povolebnej spolupráce opakovane vylúčil spojenie Smeru s ĽSNS, všetko ostatné sa bude podľa neho riešiť až po voľbách.</h2>
      <address><time datetime="2019-11-24T13:23:00+00:00">24 Nov 2019, 13:23</time> by <a rel="author">TASR</a></address>
      <p>Bratislava 24. novembra (TASR) – Keďže na prelomenie veta prezidentky v prípade predĺženia moratória je potrebných 76 hlasov, je možné, že návrh v pléne parlamentu neprejde. Naznačil to podpredseda vlády SR pre investície a informatizáciu a podpredseda Smeru-SD Richard Raši. <i>"Môže sa stať, že sa to neprelomí, lebo tá sedemdesiatšestka reálna nie je,"</i> priznal v diskusnej relácii RTVS O 5 minút 12.</p>
      <p>Podľa neho to však nie je kľúčová téma v spoločnosti, dokonca si myslí, že aj v prípade zavedenia 50-dňového moratória by sa prieskumy tak či tak dostali k ľuďom.</p>
      <p>Líder Progresívneho Slovenska (PS) Michal Truban povedal, že predĺženie moratória na predvolebné prieskumy na 50 dní nemá opodstatnenie. <i>"Hnevá ma však to, že tu riešime takéto nepodstatné hlúposti namiesto ozajstných problémov krajiny,"</i> poznamenal.</p>
      <p>Truban sa takisto vyjadril k tohtotýždňovému neúspešnému pokusu o vytvorenie predvolebnej koalície zo strán demokratickej opozície. Potvrdil, že dohoda padla na lídrovi strany Za ľudí Andrejovi Kiskovi, ktorý bol ochotný pristúpiť len na veľkú šesťkoalíciu. <i>"Je mi jasné, že nedohoda nie je najlepší signál pre voličov,“</i> priznal Truban, zároveň vylúčil, že by pred odovzdaním kandidátok (1. 12.) prišlo ešte k jednému pokusu zostaviť predvolebnú koalíciu. Nebráni to však podľa neho dohode po voľbách. <i>"Naopak, som presvedčený, že budeme schopní spolu sa dohodnúť a zostaviť silnú vládu, tie vzťahy v opozícii sa stopercentne zlepšili," </i>vyhlásil.</p>
      <p>Raši v otázke povolebnej spolupráce opakovane vylúčil spojenie Smeru s ĽSNS, všetko ostatné sa bude podľa neho riešiť až po voľbách. Nevyrušuje ho ani to, že mnohé opozičné či mimoparlamentné subjekty dôrazne vylučujú dohodu so Smerom. <i>"Aj gazda tvrdil, že jeho strana do spolupráce so Smerom nepôjde a potom bola vo vláde. Všetko sa rozhodne až po voľbách,"</i> upozornil.</p>
      <p><i>"Ja už teraz zarazím optimizmus pána Rašiho, my do spolupráce so Smerom nepôjdeme,"</i> povedal na to Truban.</p>
    </article>
  </body>
</html>