<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/mitsotakis-oi-mikres-psyches-toy-kosmoy-den-mporei-na-ginontai-thymata-ton-enochon/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T13:11:01+00:00"/>
    <meta property="og:title" content="Μητσοτάκης: Οι μικρές ψυχές του κόσμου δεν μπορεί να γίνονται θύματα των ενόχων"/>
    <meta property="og:description" content="Τι ανέφερε ο Κυριάκος Μητσοτάκης σε παρέμβασή του για τη φροντίδα των ασυνόδευτων παιδιών που βρίσκονται στην Ελλάδα με το πρόγραμμα «Κανένα παιδί μόνο»."/>
  </head>
  <body>
    <article>
      <h1>Μητσοτάκης: Οι μικρές ψυχές του κόσμου δεν μπορεί να γίνονται θύματα των ενόχων</h1>
      <address>
        <time datetime="2019-11-24T13:11:01+00:00">24 Nov 2019, 13:11</time>
      </address>
      <p>«Όλοι αναγνωρίζουμε την εθνική πρόκληση του <a href="https://neaselida.gr/tag/metanastevtiko/"><b>Μεταναστευτικού</b></a> που αντιμετωπίζει η χώρα μας. Γνωστά είναι, επίσης, τα προβλήματα στα <b>νησιά</b> μας και οι οργανωμένες πρωτοβουλίες της κυβέρνησης, με τη συμπαράσταση όλων των Ελλήνων.</p>
      <p>Όπως φανερές είναι και οι μεγάλες ευθύνες των γειτόνων μας, αλλά και της Ευρώπης. Για ένα πρόβλημα ευρωπαϊκό, που εκδηλώνεται στα ανατολικά όρια της ηπείρου μας», ανέφερε ο <a href="https://neaselida.gr/tag/kyriakos-mitsotakis/"><b>Κυριάκος Μητσοτάκης</b></a> σε παρέμβασή του για τη φροντίδα των ασυνόδευτων παιδιών που βρίσκονται στην Ελλάδα με το πρόγραμμα <b>«Κανένα παιδί μόνο»</b>.</p>
      <p>«Υπάρχει, ωστόσο, και μία πληγή του προσφυγικού που μπορούμε να κλείσουμε αμέσως και μόνοι μας. Μας το επιβάλλει ο πολιτισμός, η ανθρωπιά, η ευαισθησία, η ίδια η παράδοσή μας. <b>Μιλώ για την προστασία των ανήλικων παιδιών</b> που βρέθηκαν εδώ ασυνόδευτα. Χωρίς κανέναν δίπλα τους και χωρίς ελπίδα μπροστά τους. Δεν πρέπει να τα αφήσουμε να χαθούν μέσα στην εκμετάλλευση και στο έγκλημα», συνέχισε ο πρωθυπουργός και τόνισε:</p>
      <p>«Οι μικρές ψυχές του κόσμου δεν μπορεί να γίνονται θύματα των ενόχων του κόσμου. Γι’ αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο <b>Γραφείο του πρωθυπουργού</b>».</p>
      <p>Ο <b>κ. Μητσοτάκης</b> ανέφερε ότι θα συνεργαστούμε με την Ευρωπαϊκή Ένωση και διεθνείς οργανισμούς, με ιδρύματα, μη κυβερνητικές οργανώσεις και φορείς που ενδιαφέρονται. «Όλοι μαζί, τώρα, θα πετύχουμε περισσότερα. Ξεκινώ με μία αυστηρή προειδοποίηση: Όσοι εγκληματίες τολμούν να βασανίζουν και να εμπορεύονται παιδιά, να ξέρουν ότι το κράτος θα τους κυνηγήσει αμείλικτα. Και <b>θα τους τιμωρήσει χωρίς οίκτο</b>, σώζοντας τα αθώα πλάσματα από τα χέρια τους», ξεκαθάρισε.</p>
      <p>Επίσης είπε ότι ταχύτατα θα συγκροτηθούν δομές φιλοξενίας για τα <b>4.000 παιδιά</b> που σήμερα βιώνουν άθλιες συνθήκες.</p>
      <p>«Η κάθε δομή θα στεγάζει μικρές ομάδες, που θα τρέφονται και θα ζουν όπως απαιτεί η τρυφερή ηλικία τους. Με τη βοήθεια δασκάλων, γιατρών και ψυχολόγων και με τη θαλπωρή που, δυστυχώς, δεν έχουν από τους γονείς τους», σημείωσε και συμπλήρωσε:</p>
      <p>«Πρωταγωνιστές στην προσπάθειά μας θα είναι δύο πραγματικοί εκπρόσωποι της Κοινωνίας των Πολιτών: <b>Ως Εθνική Συντονίστρια</b> διάλεξα μία γυναίκα με παιδεία, γνώση και μεγάλη πείρα στην αντιμετώπιση του ανθρώπινου πόνου, την Ειρήνη Αγαπηδάκη. Στο πλευρό της, ένας σταθερός υποστηρικτής του Κράτους Δικαίου και της ανθρώπινης αξιοπρέπειας, ο γνωστός συγγραφέας Απόστολος Δοξιάδης. Η Ελλάδα δίνει σήμερα πρώτη το σύνθημα της ανθρωπιάς: Κανένα παιδί μόνο!».</p>
      <p>Από την πλευρά της η <b>κυρία Ειρήνη Αγαπηδάκη</b> ευχαρίστησε τον πρωθυπουργό για την τιμή που της έκανε όπως είπε, να την εμπιστευτεί σε ένα τόσο δύσκολο και ευαίσθητο ζήτημα. «Έχω βαθιά επίγνωση των δυσκολιών και των προκλήσεων, αλλά έχω και εμπιστοσύνη στους Έλληνες πολίτες ότι αυτή η προσπάθεια θα βρει μία θέση στην καρδιά τους», τόνισε.</p>
      <p>«Είναι καθοριστικό ότι τονίστηκε η σημασία της <b>Κοινωνίας των Πολιτών</b>, γιατί ως τώρα είχαμε μάθει, στην Ελλάδα, να βλέπουμε το κράτος από τη μία και τους πολίτες απέναντι, ουσιαστικά», δήλωσε ο Απόστολος Δοξιάδης. «Η Κοινωνία των Πολιτών ακριβώς γεφυρώνει αυτό το χάσμα, άλλοτε απαιτώντας κι άλλοτε συνεργαζόμενη δημιουργικά με το κράτος, όχι με φωνασκίες αλλά με συνεργασίες.</p>
      <p>Στο σχέδιο του πρωθυπουργού, το <b>«Κανένα παιδί μόνο»</b>, νομίζω μπορεί να φανεί πολύ καθοριστικά η μεγάλη σημασία που μπορεί να παίξει. Όσο κι αν δεν είναι αυτονόητο, με την ολοκλήρωση του προγράμματος «Κανένα παιδί μόνο» η Ελλάδα θα δώσει ένα μάθημα πολιτισμού στην Ευρώπη, γιατί πιστεύω ότι καμία άλλη ευρωπαϊκή χώρα δεν έχει συνολικά αντιμετωπίσει το πρόβλημα των ασυνόδευτων με τον τρόπο που θα γίνει», πρόσθεσε.</p>
      <p>Το πρόγραμμα «Κανένα παιδί μόνο» αποτελεί συνολικό <b>σχέδιο της κυβέρνησης</b> για την προστασία και τη φροντίδα των ασυνόδευτων παιδιών που έχουν φτάσει στη χώρα μας μέσω των προσφυγικών-μεταναστευτικών ροών και ζουν υπό άθλιες συνθήκες.</p>
      <p>Στόχος είναι η <b>μεταφορά 2.500 ασυνόδευτων</b> ανηλίκων που βρίσκονται σε καταυλισμούς όπως η Μόρια και 1.300 που αγωνίζονται να επιβιώσουν εκτός οργανωμένων κέντρων σε δομές μακροχρόνιας φιλοξενίας, οι οποίες θα ειδικεύονται στην πολύπλευρη παροχή της φροντίδας που απαιτούν τα παιδιά.</p>
      <p>Παράλληλα, το κράτος δρομολογεί ένα πλέγμα μέτρων ώστε να θωρακιστούν τα δικαιώματα των παιδιών και να τιμωρηθούν παραδειγματικά τα κυκλώματα που τα εκμεταλλεύονται, εκθέτοντάς τα -μεταξύ άλλων- <b>σε καταναγκαστική εργασία και σεξουαλική κακοποίηση</b>.Κάθε νέα δομή θα φιλοξενεί μικρό αριθμό ανηλίκων και θα καλύπτει τις ανάγκες των παιδιών για στέγη, τροφή, εκπαίδευση, πρόσβαση σε φαρμακοϊατρική περίθαλψη, ψυχολογική στήριξη και στοργή.</p>
      <p>Θα προσφέρει επίσης τις απαραίτητες νομικές υπηρεσίες στα ασυνόδευτα παιδιά που έχουν συγγενείς σε άλλες ευρωπαϊκές χώρες και θέλουν να επανενωθούν με την οικογένειά τους.</p>
      <p>Ήδη λειτουργούν περίπου 60 τέτοιου τύπου δομές στη χώρα μας και φιλοξενούν περίπου <b>1.200 παιδιά</b>, κυρίως με πρωτοβουλία μη κυβερνητικών οργανώσεων ή του Διεθνούς Οργανισμού Μετανάστευσης.</p>
      <p>«Το σχέδιο θα υλοποιηθεί με ταχείς ρυθμούς. Σε πρώτη φάση, καθώς θα δημιουργούνται οι νέες μονάδες και θα εκπαιδεύεται προσωπικό, θα τεθούν σε ισχύ μεταβατικές ρυθμίσεις.Θα προσδιοριστεί νομοθετικά ο χαρακτηρισμός <b>«ασυνόδευτο ανήλικο»</b>, ώστε τα παιδιά να έχουν status αιτούντος άσυλο και κατοχυρωμένα δικαιώματα. Θα διασφαλιστεί η ελεύθερη πρόσβασή τους στην Υγεία και την Παιδεία.</p>
      <p>Η <b>ποινική αντιμετώπιση</b> των αδικημάτων που σχετίζονται με τη βία σε βάρος ασυνόδευτων παιδιών ή την εκμετάλλευσή τους θα γίνει ιδιαίτερα αυστηρή, ενώ η εξάρθρωση των κυκλωμάτων εκμεταλλευτών θα αποτελέσει προτεραιότητα για τις διωκτικές Αρχές», αναφέρουν πηγές απο την κυβέρνηση,</p>
      <p>Το σχέδιο θα χρηματοδοτηθεί εν πολλοίς από το <b>ταμείο AMIF της Ευρωπαϊκής Ένωσης</b>, το οποίο ήδη στηρίζει πολλές από τις υπάρχουσες δομές μακροχρόνιας φιλοξενίας, αλλά και από ιδιωτικά φιλανθρωπικά ιδρύματα, μερικά από τα οποία ήδη στηρίζουν κάποιες υφιστάμενες δομές. Θα επιδιωχθεί επίσης η μέγιστη δυνατή συνεργασία με την Ύπατη Αρμοστεία του ΟΗΕ για τους Πρόσφυγες και άλλες διεθνείς οργανώσεις.</p>
      <p>Το πρόγραμμα θα εκτελεστεί υπό την επίβλεψη του πρωθυπουργού ώστε να συντονίζονται ταχύτατα όλες οι εμπλεκόμενες υπηρεσίες. Κομβικό ρόλο θα διαδραματίσει η Εθνική <b>Συντονίστρια Ειρήνη Αγαπηδάκη</b>, σε συνεργασία με τον Υφυπουργό παρά τω Πρωθυπουργώ αρμόδιο για το συντονισμό του κυβερνητικού έργου, Άκη Σκέρτσο. «Η κυβέρνηση βασίζεται στην ενεργή στήριξη της κοινωνίας των πολιτών καθώς και προσωπικοτήτων που δραστηριοποιούνται σε αυτή, με πρώτο εθελοντή τον Απόστολο Δοξιάδη, επιφανή υπέρμαχο του κράτους δικαίου», υπογραμμίζουν οι ίδιες πηγές.</p>
      <h3>Βιογραφικό της κυρίας Ειρήνης Αγαπηδάκη:</h3>
      <p>Η Ειρήνη Αγαπηδάκη είναι Λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου. <b>Είναι ψυχολόγος, έχει λάβει μεταπτυχιακό δίπλωμα</b> ειδίκευσης στο γνωστικό αντικείμενο της «Προαγωγής και Αγωγής Υγείας» από την Ιατρική Σχολή του Εθνικού και Καποδιστριακού Πανεπιστημίου Αθηνών, από όπου έλαβε και το διδακτορικό της δίπλωμα.</p>
      <p><b>Έχει συμμετάσχει ως ερευνητική συνεργάτιδα</b> σε πολλά εθνικά, ευρωπαϊκά και διεθνή ερευνητικά προγράμματα στα αντικείμενα της πολιτικής δημόσιας υγείας, της προαγωγής ψυχικής υγείας και πρόληψης ψυχικών διαταραχών, καθώς και της πρόληψης των χρόνιων νοσημάτων.</p>
      <p>Έχει δημοσιεύσει εργασίες της σε επιστημονικά περιοδικά με κριτές και έχει παρουσιάσει αποτελέσματα ερευνητικών εργασιών σε περισσότερα από 50 εθνικά, ευρωπαϊκά και διεθνή επιστημονικά συνέδρια και ημερίδες.</p>
      <figure>
        <iframe data-src="https://twitter.com/PrimeministerGR/status/1198607981589487617?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://neaselida.gr/politiki/lys-iso-la-to-neo-komma-tis-theodoras-megalooikonomoy-video/"/>
      </related>
    </article>
  </body>
</html>