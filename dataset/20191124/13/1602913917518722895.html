<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/mai-96-de-sesizari-de-posibile-infractiuni-electorale-au-fost-inregistrate-amenzi-de-4-500-lei-18611351"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T13:35:17+00:00"/>
    <meta property="og:title" content="MAI: 96 de sesizări de posibile infracţiuni electorale au fost înregistrate. Amenzi de 4.500 lei"/>
    <meta property="og:description" content="Aproape 100 de sesizări de posibile incidente şi infracţiuni electorale au fost înregistrate până în prezent, însă 32 nu sunt confirmate, anunţă Monica Dajbog, purtătorul de cuvânt al MAI. Poliţiştii au aplicat 15 sancţiuni contravenţionale, între care 4 sunt amenzi în valoare de 4.500 lei. "/>
  </head>
  <body>
    <article>
      <h1>MAI: 96 de sesizări de posibile infracţiuni electorale au fost înregistrate. Amenzi de 4.500 lei</h1>
      <address>
        <time datetime="2019-11-24T13:35:17+00:00">24 Nov 2019, 13:35</time>
      </address>
      <p>Aproape 100 de sesizări de posibile incidente şi infracţiuni electorale au fost înregistrate până în prezent, însă 32 nu sunt confirmate, anunţă Monica Dajbog, purtătorul de cuvânt al MAI. Poliţiştii au aplicat 15 sancţiuni contravenţionale, între care 4 sunt amenzi în valoare de 4.500 lei. </p>
      <p>„Potrivit celei mai recente raportări de la nivelul Centrului Naţional de Conducere Integrată al MAI, de la începerea procesului de vot şi până la această oră au fost înregistrate 96 de sesizări de posibile contravenţii şi infracţiuni electorale”, a declarat purtătorul de cuvânt al MAI, Monica Dajbpg.</p>
      <p>Până acum, în urma cercetărilor s-a stabilit că 32 sesizări nu se confirmă. Sesizările fac referire la continuarea propagandei electorale, violarea confidenţialităţii votului, lipsă buletine de vot, aşa-zis turism electoral, sfătuirea alegătorilor cum să voteze, comercializarea şi consumul de băuturi alcoolice în spaţiul de protecţie al secţiei de votare.</p>
      <p>„Au fost aplicate 15 sancţiuni contravenţionale, dintre care 11 avertismente scrise şi patru amenzi în valoare de 4.500 de lei”, mai anunţă reprezentantul MAI.</p>
      <p>Monica Dajbog a prezentat şi câteva exemple:</p>
      <p>- În Olt, se efectuează verificări sub aspectul săvârşirii infracţiunii de violare a confidenţialităţii votului după ce o persoană, la ieşirea din cabină, a arătat buletinul de vot membrilor biroului electoral.</p>
      <p>- Poliţiştii din Hârşova au fost sesizaţi de către un membru al secţiei de votare de la un liceu cu privire la faptul că un cetăţean ar fi însoţit la secţia de votare un bărbat de 73 de ani, imobilizat în scaun cu rotile, şi ar fi intrat cu acesta până la cabina de votare unde, profitând de faptul că perdeaua nu era trasă bine, ar fi observat procesul de votare şi l-ar fi îndrumat cum să voteze.</p>
      <p>- În judeţul Tulcea se efectuează verificări sub aspectul săvârşirii infracţiunii de acces ilegal la un sistem informatic după ce un specimen de buletin de vot prin care cetăţenii erau îndemnaţi să voteze un anumit candidat a fost postat pe contul de pe o reţea de socializare al unui bărbat, care susţine însă că nu el ar fi publicat buletinul respectiv.</p>
      <p>- În Bistriţa-Năsăud, o persoană a fost sancţionată cu 2.000 de lei pentru continuarea propagandei electorale printr-o postare în mediul online.</p>
      <p>„Până la acest moment au fost raportate peste 20 de cazuri medicale la nivelul a 12 judeţe şi în municipiul Bucureşti”, mai precizează purtătorul de cuvânt al MAI.</p>
    </article>
  </body>
</html>