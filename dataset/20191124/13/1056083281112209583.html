<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301792/%D8%AF%D8%B9%D9%88%D8%AA-%D8%A8%D9%86%DB%8C%D8%A7%D8%AF-%D8%AD%D9%81%D8%B8-%D8%A2%D8%AB%D8%A7%D8%B1-%D9%88-%D9%86%D8%B4%D8%B1-%D8%A7%D8%B1%D8%B2%D8%B4-%D9%87%D8%A7%DB%8C-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%A7%D8%B2-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D8%AD%D8%B6%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:19:22+00:00"/>
    <meta property="og:title" content="دعوت بنیاد حفظ آثار و نشر ارزش‌های دفاع مقدس از مردم برای حضور در راهپیمایی روز دوشنبه"/>
    <meta property="og:description" content="بنیاد حفظ آثار و نشر ارزش‌های دفاع مقدس در اطلاعیه‌ای ضمن دعوت از مردم شهیدپرور و همیشه‌درصحنه تهران برای شرکت در راهپیمایی فردا (دوشنبه)، تقویت وحدت و انسجام داخلی و هوشیاری ملت با بصیرت ایران اسلامی را مانع رویاپردازی‌های نظام سلطه و صهیونیسم بین المللی دانست."/>
  </head>
  <body>
    <article>
      <h1>دعوت بنیاد حفظ آثار و نشر ارزش‌های دفاع مقدس از مردم برای حضور در راهپیمایی روز دوشنبه</h1>
      <address><time datetime="2019-11-24T13:19:22+00:00">24 Nov 2019, 13:19</time> by <a rel="author">محمدرضا بختیاری</a></address>
      <p>بنیاد حفظ آثار و نشر ارزش‌های دفاع مقدس در اطلاعیه‌ای ضمن دعوت از مردم شهیدپرور و همیشه‌درصحنه تهران برای شرکت در راهپیمایی فردا (دوشنبه)، تقویت وحدت و انسجام داخلی و هوشیاری ملت با بصیرت ایران اسلامی را مانع رویاپردازی‌های نظام سلطه و صهیونیسم بین المللی دانست.</p>
      <p>به گزارش ایسنا، به نقل از معاونت روابط عمومی، تبلیغات و امور بین‌الملل، در ابتدای این اطلاعیه آمده است: «حافظه تاریخی ملت بزرگ ایران شهادت می‌دهد هرگاه دشمنان اسلام و ایران با پناه بردن و متمسک شدن به جنایات آشوب‌گرایانه و شرارت‌آمیز درصدد ایجاد تزلزل و اختلال در روند حرکتی انقلاب و نظام اسلامی و شکاف بین اتحاد مردم با کارگزاران برآمده است، به گونه‌ای معکوس این واقعیت را دریافته است که وحدت، انسجام داخلی و هوشمندی و بصیرت ملت مقاوم و قهرمان ایران اسلامی، مانع تعبیر رویاهای باطل و پوچ آنان شده است.»</p>
      <p>در ادامه این اطلاعیه آمده است: «تخریب اموال عمومی و آتش زدن بانک‌ها و برهم زدن آرامش و امنیت مردم از سوی معاندین، مزدوران، اشرار و کینه‌ورزان، جرمی نابخشودنی علیه امنیت ملی است که باید با قاطعیت با آن برخورد شود.»</p>
      <p>این اطلاعیه می‌افزاید: «شاید مردم عزیز ایران اسلامی از برخی تصمیم‌ها و اقدامات مسئولین و کارگزاران دلخور و نگران بوده و مطالبات برحقی داشته باشند، اما کینه‌ورزان و دشمنان دائمی انقلاب اسلامی، با تحلیل‌های نادرست و دروغین از اوضاع سیاسی اجتماعی ایران، سعی بر کوبیدن طبل اختلاف‌افکنی، ناامنی، ترور و ناامیدی در کنار تحریم‌های ظالمانه با هدف به شکست کشاندن انقلاب اسلامی و ترمیم زخم‌هایشان از ملت بزرگ و پایدار ایران اسلامی داشته و دارند.»</p>
      <p>بنیاد حفظ آثار و نشر ارزش‌های دفاع مقدس در پایان اطلاعیه خود، تلاش‌های دشمنان انقلاب و نظام اسلامی را در ناامن سازی محیط داخلی ایران اسلامی را مانند گذشته محکوم به شکست و رسوایی دانسته و تأکید کرده است: «با قدردانی از برخورد قاطعانه و هوشیارانه حافظان امنیت با آشوب‌طلبان و تخریب‌کنندگان اموال عمومی، از مردم مؤمن، انقلابی و همیشه در صحنه، آگاه و شهیدپرور تهران بزرگ، دعوت به شرکت گسترده در مراسم راهپیمایی (دوشنبه ساعت ۱۴:۳۰) نموده تا با حضور پرشور و حماسی خود، به اردوگاه شیطانی دشمنان انقلاب اسلامی بار دیگر گوشزد کنند که راه و مسیر درخشانی که ملت ایران اسلامی در سایه آموزه‌های اسلام ناب محمدی (ص) و گفتمان اسلامی حضرت امام خمینی (ره) و رهنمودهای حکیمانه مقام معظم رهبری، امام خامنه‌ای عزیز (مد ظله‌العالی) آموخته است با تحریک و تحرک مذبوحانه و آشوب‌طلبانه شیطان اکبر، وهابیت لعین، سلطنت‌طلبان زبون و رسانه‌های دروغ پرداز امپریالیسم جهانی متوقف نخواهد شد.»</p>
      <p>انتهای پیام</p>
    </article>
  </body>
</html>