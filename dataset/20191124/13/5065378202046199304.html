<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1032051/ayta-einai-ta-nea-prostima-gia-ta-aythaireta-ola-osa-prepei-na-gnorizete"/>
    <meta property="og:site_name" content="Newsbomb"/>
    <meta property="article:published_time" content="2019-11-24T13:56:00+00:00"/>
    <meta property="og:title" content="Αυτά είναι τα νέα πρόστιμα για τα αυθαίρετα - Όλα όσα πρέπει να γνωρίζετε"/>
    <meta property="og:description" content="Αυθαίρετα: Η χώρα μετρά περίπου 1,5 εκατ. αυθαίρετα, ενώ υπολογίζεται πως υπάρχουν 2,5 εκατ. κτίσματα που αγνοούν ακόμα και οι ιδιοκτήτες τους τις μικροαυθαιρεσίες - Έρχονται τσουχτερά πρόστιμα μέχρι και 28.275 ευρώ"/>
  </head>
  <body>
    <article>
      <h1>Αυτά είναι τα νέα πρόστιμα για τα αυθαίρετα - Όλα όσα πρέπει να γνωρίζετε</h1>
      <h2>Αυθαίρετα: Η χώρα μετρά περίπου 1,5 εκατ. αυθαίρετα, ενώ υπολογίζεται πως υπάρχουν 2,5 εκατ. κτίσματα που αγνοούν ακόμα και οι ιδιοκτήτες τους τις μικροαυθαιρεσίες - Έρχονται τσουχτερά πρόστιμα μέχρι και 28.275 ευρώ</h2>
      <address><time datetime="2019-11-24T13:56:00+00:00">24 Nov 2019, 13:56</time> by <a rel="author">Newsroom</a></address>
      <p>Με 40% προσαύξηση του προστίμου θα πέσει η αυλαία υπαγωγής των αυθαιρέτων μέσω της Ηλεκτρονικής Ταυτότητας Κτιρίου, το 2025.</p>
      <p>Αυτό βέβαια ισχύει για τις μικροαυθαιρεσίες, γιατί για τις μεγάλες παραβάσεις ο χρόνος μετρά ήδη αντίστροφα και η κλεψύδρα θα αδειάσει στις 30 Ιουνίου 2020.</p>
      <p>Για τις πρώτες 4 λοιπόν κατηγορίες, οι πολίτες θα έχουν περίπου 6 έτη στη διάθεσή τους για να τακτοποιήσουν τα κτίσματά τους.</p>
      <p>Στο διάστημα αυτό, οι… ποινές θα αυξάνονται κλιμακωτά, ανάλογα με την περίοδο που θα προχωρήσει η διαδικασία τακτοποίησης.</p>
      <p>Σύμφωνα με το <a href="http://www.ypeka.gr/"><b>υπουργείο Περιβάλλοντος,</b> ο</a>ι πολίτες θα έχουν αύξηση του <b>προστίμου κατά 20%</b> την πρώτη χρονιά και για κάθε επόμενη θα επιβαρύνονται με επιπλέον 5%.</p>
      <p>Πρακτικά, αυτό σημαίνει πως<b> μια ιδιοκτησία εκτός σχεδίου 100 τ.μ., η οποία κατασκευάστηκε για παράδειγμα μεταξύ 2004 – 2011, είναι κύρια κατοικία, δεν έχει οικοδομική άδεια και με τιμή ζώνης 1.500,</b> μέχρι τις 30 Ιουνίου ο… πέλεκυς για τον ιδιοκτήτη της διαμορφώνεται στα 17.550 ευρώ.</p>
      <p>Ωστόσο, αν το αναβάλει λόγω της νέας ρύθμισης, θα κληθεί να βάλει το χέρι βαθιά στην τσέπη καταβάλλοντας έως και <b>28.275 ευρώ.</b></p>
      <p>Η ρύθμιση του ΥΠΕΝ έρχεται να προστεθεί σε μια σειρά νομοθετήσεων οι οποίες επιχείρησαν να βάλουν τέλος στην άναρχη δόμηση.</p>
      <p>Πάντως, το υπουργείο, με την τροπολογία που κατέθεσε την περασμένη Πέμπτη, φαίνεται πως θα ρίξει<b> αυλαία στο αλαλούμ που επικρατεί εδώ και δεκαετίες</b>.</p>
      <p>Ειδικότερα, δίνεται μια 7μηνη παράταση για όσους έχουν αυθαίρετα κατηγορίας 1 – 4 για να τακτοποιηθούν με τις υπάρχουσες ευνοϊκές διατάξεις του 4495/17 και μια τελευταία ευκαιρία για εκείνους που ανήκουν στην 5η κατηγορία για να μπουν στη ρύθμιση έως τις 30/6/2020.</p>
      <p>Συγκεκριμένα, <b>οι πολύ σοβαρές αυθαιρεσίες αφορούν σε υπέρβαση τουλάχιστον κατά 40% στην κάλυψη και τη δόμηση ή καθ’ ύψος πάνω από 20%</b>. Για αυτούς, μάλιστα, η ημερομηνία είναι καταληκτική και η περίοδος χάριτος λήγει σύντομα – ενώ μεταγενέστερα θα αναλάβουν οι ελεγκτές δόμησης και οι… μπουλντόζες.</p>
      <p>Σε δεύτερο χρόνο μπαίνει σε εφαρμογή<b> η Ηλεκτρονική Ταυτότητα Κτιρίου</b>, με την οποία οι αυθαιρετούχοι θα μπορούν έναντι κλιμακωτών προστίμων να εισέρχονται σε ρύθμιση.<b> Το ΥΠΕΝ διατηρεί την «κόκκινη» γραμμή της 28ης Ιουλίου 2011,</b> πράγμα που σημαίνει ότι όσα κτίρια ανεγέρθηκαν κατόπιν της συγκεκριμένης ημερομηνίας δεν νομιμοποιούνται και προβλέπεται η κατεδάφισή τους.</p>
      <p>Σημειώνεται ότι η τακτοποίηση θεωρείται ολοκληρωμένη μόνο όταν ο ιδιοκτήτες του ακινήτου έχει ολοκληρώσει την Ηλεκτρονική Ταυτότητα της ιδιοκτησίας του, δηλαδή η μη έκδοση της θα ισοδυναμεί με μη τακτοποίηση της αυθαιρεσίας.</p>
      <p>Επομένως, για τη μεταβίβαση του ακινήτου προϋπόθεση είναι <b>η τακτοποίηση και η έκδοση Ηλεκτρονικής Ταυτότητας.</b> Μάλιστα, για να διευκολυνθεί η έκδοσή της, για όσο το δυνατόν περισσότερες ιδιοκτησίες (διαμερίσματα, γραφεία κ.ο.κ.) η ρύθμιση του ΥΠΕΝ καθιερώνει και την Ηλεκτρονική Ταυτότητα για αυτοτελείς διηρημένες ιδιοκτησίες. Παράλληλα, για τις περιπτώσεις που η οικοδομική άδεια έχει χαθεί, αντί αυτών θα υποβάλλεται βεβαίωση απώλειας από την υπηρεσία δόμησης (Δεν θα απαιτείται δηλαδή ανασύσταση φακέλου στην Πολεοδομία).</p>
      <p>
        <b>Σε περιπτώσεις αυθαιρεσιών σε κοινόχρηστους χώρους οικοδομών διακρίνονται δύο περιπτώσεις:</b>
      </p>
      <p>1.Η περίπτωση ιδιοχρησίας της αυθαίρετης κατασκευής ή της αυθαίρετης αλλαγής χρήσης, όπου υπόχρεος για την τακτοποίηση και την καταβολή του ειδικού ενιαίου προστίμου είναι ο ιδιοκτήτης που ιδιοχρησιμοποιεί την αυθαίρετη κατασκευή.</p>
      <p>2.Η περίπτωση όπου γίνεται κοινή χρήση του κοινόχρηστου χώρου, στον οποίο ευρίσκεται η αυθαίρετη κατασκευή ή αλλαγή χρήσης, η οποία θα ρυθμιστεί στο επόμενο διάστημα με υπουργική απόφαση.</p>
      <p>Με πληροφορίες από: Ελεύθερος Τύπος Κυριακής</p>
      <p>
        <i>
          <b>Δείτε όλες τις τελευταίες </b>
          <a href="https://www.newsbomb.gr/oles-oi-eidhseis">
            <b>Ειδήσεις</b>
          </a>
          <b> από την Ελλάδα και τον Κόσμο, τη στιγμή που συμβαίνουν, στο </b>
          <a href="https://www.newsbomb.gr/">
            <b>Newsbomb.gr</b>
          </a>
        </i>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1032006/epixeirisi-kathara-exarxeia-oi-katalipseis-kai-to-neo-sxedio-xrysoxoidi">Επιχείρηση «καθαρά Εξάρχεια»: Οι καταλήψεις και το νέο σχέδιο Χρυσοχοΐδη</a>
      </p>
      <p>
        <a href="https://www.newsbomb.gr/politikh/story/1032008/polemos-elladas-toyrkias-poion-tha-stirixoyn-oi-hpa-se-periptosi-sygkroysis-ton-dyo-xoron">Πόλεμος Ελλάδας – Τουρκίας: Ποιον θα στηρίξουν οι ΗΠΑ σε περίπτωση σύγκρουσης των δύο χωρών</a>
      </p>
      <related>
        <a href="https://www.newsbomb.gr/oikonomia/story/1032044/sas-afora-diagrafi-prostimon-dromologei-i-kyvernisi-poies-ofeiles-svinontai"/>
        <a href="https://www.newsbomb.gr/oikonomia/story/1032036/staikoyras-se-metrita-to-merisma-fetos-ti-tha-ginei-me-epidoma-thermansis-enfia-13i-syntaxi"/>
        <a href="https://www.newsbomb.gr/oikonomia/story/1031943/sas-afora-monimo-merisma-se-2-500-000-syntaxioyxoys-telos-to-ekas"/>
      </related>
    </article>
  </body>
</html>