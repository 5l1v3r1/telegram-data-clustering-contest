<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301784/%D8%AA%D9%88%D8%B3%D8%B9%D9%87-%D8%AA%D8%B9%D8%A7%D9%85%D9%84-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D8%A8%D8%A7-%DA%A9%D8%B4%D9%88%D8%B1%D9%87%D8%A7%DB%8C-%D8%B9%D8%B6%D9%88-%D8%B3%D8%A7%D8%B2%D9%85%D8%A7%D9%86-%D9%87%D9%85%DA%A9%D8%A7%D8%B1%DB%8C-%D9%87%D8%A7%DB%8C-%D8%B4%D8%A7%D9%86%DA%AF-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:12:45+00:00"/>
    <meta property="og:title" content="توسعه تعامل دانشگاه‌ها با کشورهای عضو سازمان همکاری‌های شانگ‌های"/>
    <meta property="og:description" content="معاون آموزشی وزیر علوم با حضور در اجلاس وزرای علوم کشورهای عضو «سازمان همکاری های شانگ‌های» خواستار گسترش مناسبات علمی و آموزشی دانشگاه‌های ایران با کشورهای عضو سازمان همکاری های شانگ‌های شد."/>
  </head>
  <body>
    <article>
      <h6 class="kicker">معاون وزیر علوم با حضور در اجلاس وزرای علوم کشورهای عضو «سازمان همکاری‌های شانگ‌های» خواستار شد</h6>
      <h1>توسعه تعامل دانشگاه‌ها با کشورهای عضو سازمان همکاری‌های شانگ‌های</h1>
      <address><time datetime="2019-11-24T13:12:45+00:00">24 Nov 2019, 13:12</time> by <a rel="author">طاهره مرادی</a></address>
      <p>معاون آموزشی وزیر علوم با حضور در اجلاس وزرای علوم کشورهای عضو «سازمان همکاری های شانگ‌های» خواستار گسترش مناسبات علمی و آموزشی دانشگاه‌های ایران با کشورهای عضو سازمان همکاری های شانگ‌های شد.</p>
      <p><b>به گزارش ایسنا،</b> دکتر «علی خاکی صدیق» معاون آموزشی وزیر علوم به همراه دکتر «فرهاد یزدان دوست» رییس دانشگاه صنعتی خواجه نصیرالدین طوسی با حضور در اجلاس وزرای علوم کشورهای عضو «سازمان همکاری های شانگ‌های» مواضع ‌وزارت علوم، تحقیقات و فناوری را تشریح کردند و خواستار گسترش مناسبات علمی و آموزشی با کشورهای عضو شدند.</p>
      <p>دبیرخانه دائمی این سازمان در کشور چین واقع شده و اهداف کلی آن شامل ارتقاء سطح همکاری ها بین کشورهای (عمدتاً همسایه) در زمینه های «سیاست»، «تجارت»، «اقتصاد»، «تحقیقات»، «فناوری»، «فرهنگ»، «آموزش»، «انرژی»، «حمل و نقل»، «گردشگری» و «محیطزیست» است. تلاش برای حفظ صلح و امنیت در سطح منطقه و نیل به پایه ریزی نظم نوین جهانی در مبنای عدالت، عقلانیت و مشارکت مردمی از اهداف متعالی این معاهده (سازمان) است. </p>
      <p>اعضای سازمان همکاری‌های شانگ‌های در حال حاضر کشورهای «چین»، فدراسیون «روسیه»، «هندوستان»، «پاکستان»، «قزاقستان»، «قرقیزستان»، «تاجیکستان» و «ازبکستان» بوده و اعضای ناظر شامل کشورهای جمهوری اسلامی «ایران»، «افغانستان»، «بلاروس» و «مغولستان» است.</p>
      <p>همچنین کشورهای «آذربایجان»، «ارمنستان»، «کامبوج»، «نپال»، «ترکیه» و «سریلانکا» شرکای گفتمانی سازمان همکاری‌های شانگ‌های به شمار آمده و تعدادی از کشورهای دیگر منطقه نیز اکنون خواهان عضویت در این سازمان هستند.</p>
      <p>در کنار اجلاس سالانه شورای سران، شورای رؤسای دولت ها و شورای وزرای خارجه، اجلاس وزرای مختلف کشورهای عضو سازمان نیز به صورت ادواری و موردی تشکیل می شود. همچنان که پنجمین دوره اجلاس وزرای علوم کشورهای عضو در روزهای ۲۹ و ۳۰ آبان ماه در کشور روسیه برگزار شد.</p>
      <p>روابط عمومی دانشگاه صنعتی خواجه نصیر اعلام کرد: حضور فعال جمهوری اسلامی ایران در این معاهده (سازمان) و عضویت دائمی در آن در سال های اخیر مورد توجه بوده است و با توجه به الحاق کشور به معاهده اقتصادی اوراسیا، اکنون از اهمیت بیشتری برخوردار است. رویکرد این مجموعه به مقوله علوم اکنون در قالب پیشنهاد کشور روسیه برای تشکیل «دانشگاه معاهده شانگهای» در حال پیگیری است و در حال حاضر بیش از ۸۰ دانشگاه معتبر از کشورهای عضو برای همکاری در این زمینه در نظر گرفته شده اند.به نحوی که کشور چین به تنهایی پشتیبانی مالی از 30 هزار دانشجوی این دانشگاه را تقبل کرده است. </p>
      <p>انتهای پیام</p>
    </article>
  </body>
</html>