<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/lekari-vyslovili-nesouhlas-s-praci-ministra-zdravotnictvi-po/r~5d9e7dda0eb611eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T13:39:11+00:00"/>
    <meta property="og:title" content="Zvýšení platů lékařů o 1500 nestačí, říká komora. Není důvod to měnit, opáčil ministr"/>
    <meta property="og:description" content="Česká lékařská komora požaduje zvýšení platu lékařů alespoň o 10 procent, na svém sjezdu také kritizovala práci Adama Vojtěcha."/>
  </head>
  <body>
    <article>
      <h1>Zvýšení platů lékařů o 1500 nestačí, říká komora. Není důvod to měnit, opáčil ministr</h1>
      <address>
        <time datetime="2019-11-24T13:39:11+00:00">24 Nov 2019, 13:39</time>
      </address>
      <p>"Sjezd ČLK požaduje každoroční zvyšování platů a mezd lékařů pracujících v nemocnicích a léčebnách, a to nejméně o deset procent. Sjezd ČLK považuje vládou schválené zvýšení tarifních platů o 1500 korun od ledna 2020 pro lékaře za zcela nedostatečné. Sjezd ČLK nesouhlasí s platovou nivelizací, které prosazuje vláda," stojí v usnesení.</p>
      <p>Komora také vyslovila nespokojenost s prací ministra zdravotnictví Adama Vojtěcha (za ANO) a jím vedeného ministerstva.</p>
      <p>Podle ní neřeší zásadní problémy zdravotnictví, kterými jsou podle usnesení nezajištěné financování, personální devastace, porušování právních předpisů, také nelegální práce cizinců v nemocnicích bez aprobačních zkoušek, zhoršující se dostupnost zdravotní péče pro pacienty a stále častější nedostupnost běžných léků.</p>
      <p>Lékařský sjezd trvá na plné úhradě nákladů na e-recepty a e-neschopenky a elektronizaci zdravotnictví od českého státu. Žádá ministra zdravotnictví, aby neprodleně řešil a vyřešil problémy s nedostatkem léků. "Situaci způsobuje přeprodej léků a nedostatečné zásoby v nemocnicích z nedostatku financí v nemocnicích," stojí v usnesení.</p>
      <p>Sjezd podpořil i přijetí zákona o léčitelích a zásadně nesouhlasí s tím, aby byla činnost léčitelů regulována v režimu zákona o zdravotních službách. To by podle lékařů vzbuzovalo klamný dojem, že léčitelé jsou zdravotnickými pracovníky.</p>
      <h3>Podle ministra není řešením více peněz</h3>
      <p>Vojtěch označil kritiku za kolorit. "Prezident ČLK Milan Kubek je ve funkci 13 let, možná by už mohl změnit rétoriku a začít být trošku konstruktivní," řekl ministr v reakci na prohlášení komory.</p>
      <p>Problém podle něj je, že ČLK říká, co je špatně a řešení vidí v navyšování peněz. Podle ministra to ale řešením není, jsou jím systémové změny. "Bohužel ČLK v tomto směru není konstruktivní a nedává na stůl řešení a návrhy, jak ten systém změnit. Beru to za takové prohlášení, které se opakuje už posledních 15 let. Není to nic nového," reagoval Vojtěch.</p>
      <p>Ten se v neděli večer účastnil slavnostního vyhlášení vítěze Smart Health Hackathonu v pražském Institutu klinické a experimentální medicíny (IKEM). Předal tam šek na 100 tisíc korun autorům mobilní aplikace GlukoScan pro nevidomé diabetiky, která umožňuje odečíst hladinu cukru z glukometru. Mohla by pomoci až deseti tisícům diabetiků, kteří mají poruchu zraku.</p>
      <p>Komora v prohlášení vládou schválené zvýšení tarifních platů o 1500 korun prohlásila za nedostatečné. Podle ministra ale není důvod, aby se to už měnilo. Dodal, že se platy ve zdravotnictví zvedaly opakovaně. Částku 1500 korun považuje Vojtěch za základ, ale předpokládá, že navýšení bude na konec ještě vyšší.</p>
      <p>Záleží podle něj také na jednotlivých nemocnicích, neboť každá řeší jiné problémy. Ministerstvo chce podle Vojtěcha dát ředitelům větší kompetence, aby si sami rozhodovali, jak odmění zaměstnance. "Myslím si, že v platech jsme se dostali na poměrně dobrou úroveň," uvedl ministr. Ne všechny peníze by se podle Vojtěcha ale měly dávat do platů, měly by se využívat i na rozvoj nemocnic a zlepšování pracovních podmínek zaměstnanců.</p>
      <p>Vojtěcha mrzí, že vedení ČLK s ministerstvem zdravotnictví více nespolupracuje na změnách systému, které jsou podle něj ve zdravotnictví potřeba často více než jen dolívání dalších peněz.</p>
      <h3>Změna úhrad je naprosto mimo realitu, řekl ministr</h3>
      <p>Česká lékařská komora v usnesení také žádá změnu úhrad, kdy současné úhradové vzorce jsou založené na počtu ošetřených rodných čísel a historických koeficientů. Úhrada podle počtu ošetřených a podle diagnóz na základě seznamu výkonů jako ceníku práce by podle komory byla spravedlivější.</p>
      <p>"Tak to mi přijde už naprosto mimo realitu, protože v příštím roce jde do zdravotnictví 35 miliard korun navíc. Je to nejvyšší nárůst, který kdy byl. Všem segmentům, jak ambulantním, tak nemocničním se navyšují úhrady," dodal Vojtěch. Příkladem jmenoval domácí péči nebo záchrannou službu.</p>
      <p>Česká lékařská komora je samosprávná profesní organizace s povinným členstvím. Má zhruba 52 200 členů, z nichž asi 43 tisíc je aktivních lékařů. Komora dohlíží na to, aby lékaři vykonávali své povolání odborně, v souladu s etikou a zákony. Zaručuje odbornost členů a potvrzuje splnění podmínek k výkonu lékařského povolání. Zároveň vede seznam členů a hájí jejich práva a profesní zájmy.</p>
    </article>
  </body>
</html>