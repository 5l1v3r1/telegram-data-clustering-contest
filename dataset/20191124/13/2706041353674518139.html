<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221029/moreno-neciti-krivdu-zo-strany-enriqueho-ked-k-tejto-teme-este-cokolvek-poviem-nebude-to-dobre"/>
    <meta property="og:site_name" content="Športky.sk"/>
    <meta property="article:published_time" content="2019-11-24T13:20:00+00:00"/>
    <meta property="og:title" content="Moreno necíti krivdu zo strany Enriqueho: Keď k tejto téme ešte čokoľvek poviem, nebude to dobré"/>
    <meta property="og:description" content="BRATISLAVA - Hlavný kouč španielskej futbalovej reprezentácie Robert Moreno odpovedal na otázky domácich žurnalistov, že ako sa cíti po tom, čo s národným mužstvom postúpil na ME 2020, ale na konci ..."/>
  </head>
  <body>
    <article>
      <h1>Moreno necíti krivdu zo strany Enriqueho: Keď k tejto téme ešte čokoľvek poviem, nebude to dobré</h1>
      <address>
        <time datetime="2019-11-24T13:20:00+00:00">24 Nov 2019, 13:20</time>
      </address>
      <p>BRATISLAVA - Hlavný kouč španielskej futbalovej reprezentácie Robert Moreno odpovedal na otázky domácich žurnalistov, že ako sa cíti po tom, čo s národným mužstvom postúpil na ME 2020, ale na konci kvalifikácie musel prepustiť miesto Luisovi Enriquemu.</p>
      <p><i><b>"Pán Boh dal, Pán Boh vzal," </b></i>priznal Moreno. V polovici júna došlo na lavičke "La Furie Roja" k trénerskej rošáde. Luis Enrique vtedy odišiel z pozície kouča reprezentačného mužstva a prenechal ju svojmu dovtedajšiemu asistentovi Morenovi, aby mohol byť pri ťažko chorej deväťročnej dcérke. Tá napokon prehrala boj so zákernou rakovinou. Moreno vtedy ponúkol dlhoročnému kamarátovi, že kedykoľvek bude chcieť, prepustí mu naspäť funkciu lodivoda A-mužstva. Luis Enrique sa nakoniec pred niekoľkými dňami rozhodol vrátiť, Morena si však už v realizačnom tíme neponechal.</p>
      <p><i><b>"Neviem, čo sa stalo, opýtajte sa Luisa Enriqueho. Keď k tejto téme ešte čokoľvek poviem, nebude to dobré," </b></i>povedal evidentne rozladený Moreno. Podľa nemenovaných ľudí z Morenovho okolia sa tento 42-ročný Katalánec cíti využitý a zradený dlhoročným trénerským partnerom aj prezidentom Kráľovskej španielskej futbalovej federácie (RFEF) Luisom Rubialesom. Pred médiami to však nepriznal.<i><b> "Myslím si, že bude najlepšie, ak to nebudeme rozoberať. Ak druhá strana bude chcieť niečo povedať, nech povie," </b></i>dodal Moreno. Periodikum AS uviedlo, že keď v reprezentačnej šatni oznamoval hráčom, že končí pri tíme, bol na tom psychicky veľmi zle.</p>
      <figure>
        <img src="https://sportky.zoznam.sk/cacheImg/obr/1200px/spanielsko-luis-enrique-2018-494239.jpg"/>
        <figcaption>Španielsky tréner Luis Enrique<cite><b>Zdroj:</b> SITA/AP - Miguel Morenatti</cite></figcaption>
      </figure>
      <p>Skutočnosť, že si Luis Enrique neponechal Roberta Morena ako "pravú ruku", prekvapila aj španielskych novinárov. Podľa mnohých však odchádza so vztýčenou hlavou. Španielsko viedol v deviatich stretnutiach, v ktorých neprehral. Na konto si pripísal sedem víťazstiev a dve remízy pri skóre 29:4. <i><b>"Enrique zmenil Morenov život k lepšiemu a odchádzajúci kouč si je toho príliš dobre vedomý. Z asistenta sa stal plnohodnotný hlavný tréner, čo jeho kariéru posunulo na úplne novú úroveň. Odpovede na otázky, prečo ho Luis Enrique nechcel po svojom boku, iba dokazujú, že sa nechcel rozísť v zlom," </b></i>napísal známy redaktor Alfredo Relaňo.</p>
      <footer><b>Zdroj:</b> SITA<br/><b>Foto:</b> SITA/AP - Vadim Ghirda</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220791/posledna-sanca-pre-futbalovu-reprezentaciu-slovaci-to-budu-mat-tazke-o-vsetkom-rozhodol-zreb"/>
        <a href="https://sportky.zoznam.sk/c/220701/video-bale-poriadne-provokoval-hviezdny-real-doslova-sokujuca-reakcia-zidana"/>
        <a href="https://sportky.zoznam.sk/c/220695/moreno-po-navrate-enriqueho-neciti-krivdu-jeho-radost-bude-tiez-nasa"/>
        <a href="https://sportky.zoznam.sk/c/220525/zmeny-pri-kormidle-spanielskeho-timu-vitaz-treble-s-barcelonou-sa-vracia-na-trenersku-lavicku"/>
      </related>
    </article>
  </body>
</html>