<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626078/%E0%A7%AB%E0%A7%A9%E0%A7%AE-%E0%A6%AC%E0%A6%B2-%E0%A6%96%E0%A7%87%E0%A6%B2%E0%A7%87%E0%A6%87-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A6%95%E0%A7%87-%E0%A6%B9%E0%A6%BE%E0%A6%B0%E0%A6%BE%E0%A6%B2-%E0%A6%AD%E0%A6%BE%E0%A6%B0%E0%A6%A4"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T13:48:00+00:00"/>
    <meta property="og:title" content="৫৩৮ বল খেলেই বাংলাদেশকে হারাল ভারত"/>
    <meta property="og:description" content="বাংলাদেশকে হারাতে মাত্র ৫৩৮ বল ব্যাটিং করতে হয়েছে ভারতকে। টেস্টটির আয়ু ছিল ১৬১ ওভার ২ বল। যাক গোলাপি বলের টেস্টে অভিষেকের ম্যাচটা শেষ পর্যন্ত তিন দিন পর্যন্ত নিয়ে তো যাওয়া গেল, বাংলাদেশের অনেক ক্রিকেটপ্রেমীই কলকাতা টেস্ট থেকে এই সান্ত্বনা খুঁজছেন। সেটা তো খুঁজবেনই, কলকাতা টেস্ট যে দুই দিনেই হেরে যাওয়ার শঙ্কা জেগেছিল। কিন্তু যে কয় ওভার খেলা হয়েছে এই ম্যাচে সেটা হিসেব করলে দেখবেন আদতে ম্যাচটি..."/>
  </head>
  <body>
    <article>
      <h1>৫৩৮ বল খেলেই বাংলাদেশকে হারাল ভারত</h1>
      <address><time datetime="2019-11-24T13:48:00+00:00">24 Nov 2019, 13:48</time> by <a rel="author">খেলা ডেস্ক</a></address>
      <p>
        <b>বাংলাদেশকে হারাতে মাত্র ৫৩৮ বল ব্যাটিং করতে হয়েছে ভারতকে। টেস্টটির আয়ু ছিল ১৬১ ওভার ২ বল।</b>
      </p>
      <p>যাক গোলাপি বলের টেস্টে অভিষেকের ম্যাচটা শেষ পর্যন্ত তিন দিন পর্যন্ত নিয়ে তো যাওয়া গেল, বাংলাদেশের অনেক ক্রিকেটপ্রেমীই কলকাতা টেস্ট থেকে এই সান্ত্বনা খুঁজছেন। সেটা তো খুঁজবেনই, কলকাতা টেস্ট যে দুই দিনেই হেরে যাওয়ার শঙ্কা জেগেছিল। কিন্তু যে কয় ওভার খেলা হয়েছে এই ম্যাচে সেটা হিসেব করলে দেখবেন আদতে ম্যাচটি দুই দিনেরও কম সময় স্থায়ী হয়েছে। এই ম্যাচের আয়ু ছিল মাত্র ১৬১ ওভার ২ বল! অথচ দুই দিনে তো খেলা হওয়ার কথা ১৮০ ওভার।</p>
      <p>উপমহাদেশে প্রথম দিবারাত্রির টেস্ট। গোলাপি বলে অভিষেকের ম্যাচটিকে স্মরণীয় করে রাখতে নানা আয়োজন ছিল ভারতীয় ক্রিকেট বোর্ডের (বিসিসিআই)। সেই আয়োজনের অংশ ছিলেন বাংলাদেশের প্রধানমন্ত্রী শেখ হাসিনাও। অথচ, এই টেস্টে বাংলাদেশ দল দাঁড়াতেই পারল না।</p>
      <p>কাগজে-কলমে ম্যাচটি তিন দিনে শেষ হয়েছে। কিন্তু হিসাব বলছে টেস্টটি আসলে ছিল ‘দুই দিনের’! তা এই ‘দুই দিনের’ টেস্ট জিতে ভারত একটি রেকর্ডও গড়েছে। সবচেয়ে কম বল ব্যাটিং করে নিজেদের মাঠে টেস্ট জয়ের রেকর্ড সেটি। নিজেদের একমাত্র ইনিংসে ৯ উইকেটে ৩৪৭ রান করে ইনিংস ঘোষণা করছিল ভারত। ইনিংস ঘোষণার আগে বিরাট কোহলির দল খেলেছে ৮৯.৪ ওভার, মানে ৫৩৮ বল। এর আগে দেশের মাটিতে সবচেয়ে কম বল ব্যাটিং করে ভারতের টেস্ট জয়ের রেকর্ডটি ছিল অস্ট্রেলিয়ার বিপক্ষে। দিল্লিতে ২০১২-১৩ মৌসুমে অস্ট্রেলিয়ার বিপক্ষে টেস্ট জিততে ভারতকে ব্যাটিং করতে হয়েছিল ৬১০ বল!</p>
      <p>ভারত বাংলাদেশকে উড়িয়ে দিলেও এ টেস্টে মাঠের লড়াইটা যে এত সংক্ষিপ্ত হবে—এটা নিশ্চয়ই চাননি কলকাতার ক্রিকেটপ্রেমীরা!</p>
    </article>
  </body>
</html>