<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/sehit-uzman-onbasi-afyonkarahisarda-son-yolculuga-ugurlandi"/>
    <meta property="og:site_name" content="CNN Türk"/>
    <meta property="article:published_time" content="2019-11-24T13:49:10+00:00"/>
    <meta property="og:title" content="Şehit uzman onbaşı, Afyonkarahisar'da son yolculuğa uğurlandı"/>
    <meta property="og:description" content="'Barış Pınarı Harekatı'nda, askeri aracın çarpması..."/>
  </head>
  <body>
    <article>
      <h1>Şehit uzman onbaşı, Afyonkarahisar'da son yolculuğa uğurlandı</h1>
      <h2>'Barış Pınarı Harekatı'nda, askeri aracın çarpması sonucu ağır yaralı kaldırıldığı hastanede şehit olan Piyade Uzman Onbaşı Mustafa Akkaya (22), memleketi Afyonkarahisar'ın İscehisar ilçesine bağlı Karaağaç köyünde son yolculuğa uğurlandı.</h2>
      <address><time datetime="2019-11-24T13:49:10+00:00">24 Nov 2019, 13:49</time> by <a rel="author">DHA</a></address>
      <p>Türk Silahlı Kuvvetleri'nce (TSK) <a href="https://www.cnnturk.com/haberleri/suriye">Suriye</a>'de yürütülen '<a href="https://www.cnnturk.com/haberleri/baris-pinari-harekati">Barış Pınarı Harekatı</a>'nda görevli Piyade <a href="https://www.cnnturk.com/haberleri/uzman">Uzman</a> Onbaşı Mustafa Akkaya'ya, dün saat 17.00 sıralarında, askeri personelin kullandığı 'Kirpi' adı verilen zırhlı araç çarptı. Kazada ağır yaralanan Akkaya, kaldırıldığı Mehmet Akif İnan <a href="https://www.cnnturk.com/haberleri/egitim">Eğitim</a> ve Araştırma Hastanesi'nde yapılan müdahaleye rağmen kurtarılamayarak, <a href="https://www.cnnturk.com/haberleri/sehit">şehit</a> oldu.</p>
      <p>Şehit Mustafa Akkaya'nın cenazesi, <a href="https://www.cnnturk.com/haberleri/sanliurfa">Şanlıurfa</a>'dan bugün öğle saatlerinde Afyonkarahisar'a uğurlandı. Zafer Bölgesel Havalimanı'na askeri uçakla getirilen şehidin naaşı, buradan kara yoluyla toprağa verilmek üzere memleketi İscehisar'ın Karaağaç köyüne getirildi. Şehidin ailesinin oturduğu evin çevresine Türk bayrakları asılırken, dün acı haberi alan yakınları ve komşuları da aileyi yalnız bırakmadı. <a href="https://www.cnnturk.com/haberleri/cenaze">Cenaze</a> törenine Tarım ve Orman Bakanı Yardımcısı Akif Özkaldı, Afyonkarahisar Valisi Mustafa Tutulmaz, <a href="https://www.cnnturk.com/haberleri/ak-parti">AK Parti</a>'li milletvekilleri Ali Özkaya ve İbrahim Yurdunuseven, <a href="https://www.cnnturk.com/haberleri/chp">CHP</a> Milletvekili Burcu Köksal, <a href="https://www.cnnturk.com/haberleri/mhp">MHP</a> Milletvekili Mehmet Taytak, İl Jandarma Komutanı Albay Hamza Çömez, İl Emniyet Müdürü Gürsel Yıldız, İkmal ve Garnizon Komutanı Tuğgeneral Osman Alp, Afyonkarahisar <a href="https://www.cnnturk.com/haberleri/belediye">Belediye</a> Başkanı Mehmet Zeybek ve çok sayıda kişi katıldı.</p>
      <p>Mustafa Akkaya'nın Türk bayrağına sarılı tabutu, helallik alınması için eve getirilmeden önce baba Taner Akkaya (50), anne Döndü Akkaya (46) ile şehidin 3 kardeşi eve geldi. Şehidin annesi Akkaya, "Benim oğlum ölmedi. Gözlerinden yaşlar akıyor. Yandım anam yandım" diyerek gözyaşı döktü. Şehidin kardeşleri de uzun süre gözyaşı döktü. Baba Taner Akkaya'yı, Afyonkarahisarlı diğer şehit babaları teselli etti.</p>
      <figure>
        <img src="https://i2.cnnturk.com/i/cnnturk/75/700x0/5dda8a26bf21441ec0f9c5d9"/>
      </figure>
      <p>
        <b>'ASLAN OĞLUM BENİ NİYE BIRAKIP GİTTİN?'</b>
      </p>
      <p>Şehidin cenazesi ambulansla ailesinin oturduğu evin önüne getirildi. Mustafa Akkaya'nın Türk bayrağına sarılı tabutu ambulanstan indirildikten sonra evin önünde dua okunup, helallik alındı. Anne Döndü Akkaya, "Aslan oğlum beni niye bırakıp, gittin? Ben de oğlumla gideceğim" diyerek ağıtlar yaktı. Şehidin Türk bayrağına sarılı taburu, helallik alınmasından sonra cenaze namazının kılınacağı köy meydanına getirildi.</p>
      <p>Cenaze töreni öncesi yaşlı bir adam, şehidin tabutuna sarılıp ağladı. Görevliler tarafından namaz için saf tuttuğu yere götürülen yaşlı adam, bir süre sonra fenalaşarak yere yığıldı. <a href="https://www.cnnturk.com/haberleri/saglik">Sağlık</a> ekiplerinin müdahale ettiği yaşlı adam, ambulansa götürülerek müdahale edildi.</p>
      <p>İl Müftüsü Şükrü Kabukçu'nun ikindi vakti kıldırdığı namazın ardından şehit Mustafa Akkaya'nın tabutu, bir süre askerlerin omzunda ardından cenazeye katılan kalabalığın elleri üzerinde köy mezarlığına taşındı. Bu sırada şehidin kardeşleri uzun süre gözyaşı döktü. Şehit Uzman Onbaşı Mustafa Akkaya'nın cenazesi, dualar eşliğinde toprağa verildi.</p>
      <figure>
        <img src="https://i2.cnnturk.com/i/cnnturk/75/700x0/5dda8a38bf21441ec0f9c5de"/>
      </figure>
      <p>
        <b>HAREKATA KATILDIĞINI AİLESİNE SÖYLEMEMİŞ</b>
      </p>
      <p>Vatani görevini bitirdikten sonra yaklaşık 7- 8 ay önce sınava girerek, kazanıp, uzman onbaşı olarak görevine başlayan Mustafa Akkaya'nın, Şanlıurfa'da görev yaptığı, 10 gün önce de 'Barış Pınarı Harekatı'na katıldığı belirtildi. Şehit Akkaya'nın, 'Barış Pınarı Harekatı'na katıldığını arkadaşına söylediği, ailesinin ise haberinin olmadığı öğrenildi. </p>
      <related>
        <h4>ilgili haberler</h4>
        <a href="https://www.cnnturk.com/video/turkiye/park-halindeyken-alev-aldi"/>
        <a href="https://www.cnnturk.com/video/turkiye/cinli-turist-cift-agir-yaralandi"/>
        <a href="https://www.cnnturk.com/video/dunya/dunyayi-ilk-kez-renkli-gordu"/>
      </related>
    </article>
  </body>
</html>