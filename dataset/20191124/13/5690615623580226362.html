<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837516-sanktsiyi-proti-pivnichnogo-potoku-2-vklyuchili-do-proyektu-oboronnogo-byudzhetu-ssha"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T13:04:00+00:00"/>
    <meta property="og:title" content="Санкції проти &quot;Північного потоку-2&quot; включили до проєкту оборонного бюджету США"/>
    <meta property="og:description" content="КИЇВ. 24 листопада. УНН. До проєкту оборонного бюджету США на 2020 рік були включені санкції проти &quot;Північного потоку-2&quot;. Санкції стосуються компаній, що …"/>
  </head>
  <body>
    <article>
      <h1>Санкції проти "Північного потоку-2" включили до проєкту оборонного бюджету США</h1>
      <address><time datetime="2019-11-24T13:04:00+00:00">24 Nov 2019, 13:04</time> by <a rel="author">Роман Рудський</a></address>
      <p><b>КИЇВ. 24 листопада. УНН.</b> До проєкту оборонного бюджету США на 2020 рік були включені санкції проти "Північного потоку-2". Санкції стосуються компаній, що беруть участь у будівництві цього газопроводу, повідомляє <b>УНН</b> із посиланням на Deutche Welle.</p>
      <p>Санкції проти "Північного потоку-2" були включені до проєкту оборонного бюджету США на 2020 рік. Про це в суботу, 23 листопада, повідомив голова комітету Сенату США з міжнародних відносин Джим Ріш у коментарі виданню Defense News.</p>
      <p>"Причина цієї ініціативи полягає в тому, що вікно можливостей закривається. Значна частина "Північного потоку-2" вже побудована", - зазначив він.</p>
      <p>За його словами, санкції стосуватимуться компаній, які беруть участь в будівництві цього газопроводу.</p>
      <p>"Це буде дорого їм (компаніям - ред.) коштувати. Я вважаю, що якщо ці санкції ухвалять, (компанії - ред.) закриються, і я думаю, що росіянам доведеться шукати інший спосіб зробити це, якщо вони зможуть це зробити", - сказав Ріш.</p>
      <p>Як зазначає видання, включення санкцій проти "Північного потоку-2" є сильним сигналом. Утім, проєкт оборонного бюджету повинен ще бути затвердженим у Палаті представників та Сенаті США. Їхні представники ще не досягли остаточної угоди щодо цього законопроєкту.</p>
      <p>Нагадаємо, що над проєктом "Північний потік-2" працює низка російських і європейських компаній. Газопровід має бути прокладений дном Балтійського моря паралельно з уже діючим "Північним потоком". Усі країни, у територіальних водах яких проходитиме "Північний потік-2", вже надали дозволи на його прокладення. Загальна протяжність газопроводу складає 1230 кілометрів.</p>
      <p>Як повідомляв <b>УНН</b>, газопровід <a href="https://www.dw.com/uk/%D1%81%D0%B0%D0%BD%D0%BA%D1%86%D1%96%D1%97-%D0%BF%D1%80%D0%BE%D1%82%D0%B8-%D0%BF%D1%96%D0%B2%D0%BD%D1%96%D1%87%D0%BD%D0%BE%D0%B3%D0%BE-%D0%BF%D0%BE%D1%82%D0%BE%D0%BA%D1%83-2-%D0%B2%D0%BA%D0%BB%D1%8E%D1%87%D0%B8%D0%BB%D0%B8-%D0%B4%D0%BE-%D0%BF%D1%80%D0%BE%D1%94%D0%BA%D1%82%D1%83-%D0%BE%D0%B1%D0%BE%D1%80%D0%BE%D0%BD%D0%BD%D0%BE%D0%B3%D0%BE-%D0%B1%D1%8E%D0%B4%D0%B6%D0%B5%D1%82%D1%83-%D1%81%D1%88%D0%B0/a-51389350">“Північний потік-2”</a> запрацює в середині 2020 року.</p>
    </article>
  </body>
</html>