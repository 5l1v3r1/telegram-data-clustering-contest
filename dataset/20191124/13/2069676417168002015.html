<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-24T13:45:00+00:00"/>
    <meta property="og:title" content="Letošní rok na WTA, část I. Ósakaová vyhrála druhý grandslam v řadě, Kvitová s Plíškovou triumfovaly na australských generálkách"/>
    <meta property="og:description" content="Naomi Ósakaová po loňském US Open nenašla přemožitelku ani na letošním Australian Open, mladá Japonka tak ovládla druhý grandslam v řadě a stala se historicky první asijskou světovou jedničkou. Na generálkách před úvodním grandslamem sezony se radovaly dvě nejlepší české tenistky Petra Kvitová a Karolína Plíšková."/>
  </head>
  <body>
    <article>
      <h1>Letošní rok na WTA, část I. Ósakaová vyhrála druhý grandslam v řadě, Kvitová s Plíškovou triumfovaly na australských generálkách</h1>
      <address><time datetime="2019-11-24T13:45:00+00:00">24 Nov 2019, 13:45</time> by <a rel="author">Ondřej Jirásek, TenisPortal.cz</a></address>
      <p>
        <b>Naomi Ósakaová po loňském US Open nenašla přemožitelku ani na letošním Australian Open, mladá Japonka tak ovládla druhý grandslam v řadě a stala se historicky první asijskou světovou jedničkou. Na generálkách před úvodním grandslamem sezony se radovaly dvě nejlepší české tenistky Petra Kvitová a Karolína Plíšková.</b>
      </p>
      <p>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#1">1. týden (Brisbane, Auckland, Shenzhen)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#2">2. týden (Sydney, Hobart)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#34">3. - 4. týden (Australian Open)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#5">5. týden (Petrohrad, Hua Hin)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#7">7. týden (Dauhá)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#8">8. týden (Dubaj, Budapešť)<br/></a>
        <a href="https://www.tenisportal.cz/zpravy/letosni-rok-na-wta-cast-i-osakaova-vyhrala-druhy-grandslam-v-rade-kvitova-s-pliskovou-triumfovaly-na-australskych-generalkach-27418/#9">9. týden (Acapulko)</a>
      </p>
      <p><anchor name="1"/><b><mark>1. týden (Brisbane, Auckland, Shenzhen)</mark></b><br/>Hned první týden letošní sezony přinesl velkou radost. <b>Karolína Plíšková</b> totiž ovládla úvodní generálku v Brisbane a poprvé v kariéře triumfovala dvakrát na jednom turnaji. Šestadvacetiletá rodačka z Loun <a href="https://www.tenisportal.cz/zpravy/pliskova-v-brisbane-zdolala-curenkovou-a-poprve-ma-dve-trofeje-z-jednoho-turnaje-24925/">ve finále</a> přetlačila Lesju Curenkovou, která přitom podávala na vítězství a ve finále vůbec poprvé ve své kariéře neuspěla, a celkově si připsala 12. titul.</p>
      <figure>
        <img src="https://www.tenisportal.cz/res/data/article/photo-original/2bd905f31b5a098b9b5c0f5b340c6caf.jpg"/>
      </figure>
      <p>České barvy uspěly také v deblu. V Brisbane nenašly přemožitelky česká veteránka <b>Květa Peschkeová</b> s Američankou <b>Nicole Melicharovou</b>, které <a href="https://www.tenisportal.cz/zpravy/peschkeova-s-melicharovou-v-brisbane-znicily-sestry-chanovy-a-maji-treti-titul-24912/">ve finále</a> deklasovaly tchajwanské sestry Chanovy.</p>
      <figure>
        <img src="https://www.tenisportal.cz/res/data/article/photo-original/3835fa9496a342378a8b5274c5ac2e11.jpg"/>
      </figure>
      <p>V hlavní soutěži se z českých tenistek představily ještě <b>Petra Kvitová</b> a <b>Marie Bouzková</b>, jež skončily ve druhém kole, a <b>Kateřina Siniaková</b>, která ztroskotala hned na úvodní soupeřce.</p>
      <p>
        <a href="https://www.tenisportal.cz/brisbane/zpravy/">Zprávy z turnaje</a>
      </p>
      <table>
        <tr>
          <th>
            <b>BRISBANE INTERNATIONAL</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA Premier</td>
        </tr>
        <tr>
          <td><b>Místo konání:</b> Brisbane, Austrálie</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 1.000.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td><b>Kar. Plíšková (5-ČR)</b> - Curenková (Ukr.) 4-6 7-5 6-2</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Melicharová/<b>Peschkeová</b> (3-USA/<b>ČR</b>) - H. Chan/L. Chan (4-Tchaj-wan) 6-1 6-1</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kar. Plíšková - vítězka</td>
        </tr>
        <tr>
          <td>Kvitová, Bouzková - 2. kolo</td>
        </tr>
        <tr>
          <td>Siniaková - 1. kolo</td>
        </tr>
        <tr>
          <td>Muchová, Hradecká - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/800/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/800/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/800/QS.pdf">Los kvalifikace</a></td>
        </tr>
      </table>
      <p>Pro trofej pro vítězku si v novozélandském Aucklandu znovu po roce došla <b>Julia Görgesová</b> a poprvé v kariéře obhájila titul a vyhrála jeden turnaj dvakrát. Třicetiletá Němka, která po cestě do finále čelila mečbolu, <a href="https://www.tenisportal.cz/zpravy/gorgesova-v-aucklandu-zastavila-andreescuovou-a-poprve-obhajila-titul-24927/">v souboji o titul</a> zastavila teprve 18letou rozjetou kvalifikantku Biancu Andreescuovou z Kanady.</p>
      <figure>
        <img src="https://www.tenisportal.cz/res/data/article/photo-original/402690f17fb53911570751bb97d28dfd.jpg"/>
      </figure>
      <p>V hlavní soutěži novozélandského podniku bojovala pouze <b>Barbora Strýcová</b>. Nasazená Češka se loučila ve druhém kole po porážce s Amandou Anisimovovou.</p>
      <p>
        <a href="https://www.tenisportal.cz/auckland/zpravy/">Zprávy z turnaje</a>
      </p>
      <table>
        <tr>
          <th>
            <b>ASB CLASSIC</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Auckland, Nový Zéland</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 250.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Görgesová (2-Něm.) - Andreescuová (Kan.) 2-6 7-5 6-1</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Bouchardová/Keninová (Kan./USA) - Houriganová/Townsendová (N. Zél./USA) 1-6 6-1 10-7</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Strýcová - 2. kolo</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1049/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1049/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1049/QS.pdf">Los kvalifikace</a></td>
        </tr>
      </table>
      <p>V čínském Shenzhenu potvrdila roli největší favoritky a nasazené jedničky <b>Aryna Sabalenková</b>. Dvacetiletá Běloruska musela během jednoho dne zvládnout semifinále <a href="https://www.tenisportal.cz/zpravy/sabalenkova-v-shenzhenu-zvladla-dva-zapasy-a-ziskala-treti-titul-24916/">i finále</a>, v němž po obratu porazila Američanku Alison Riskeovou, a připsala si třetí triumf v kariéře.</p>
      <figure>
        <img src="https://www.tenisportal.cz/res/data/article/photo-original/32d62adbbf0fcd222889103163fd57b0.jpg"/>
      </figure>
      <p>Hlavní soutěž si z Češek zahrála pouze <b>Kristýna Plíšková</b>. Méně úspěšná z tenisových dvojčat ve druhém kole neudržela vedení proti Rumunce Mónice Niculescuové.</p>
      <p>Ve finále čtyřhry bojovala <b>Renata Voráčová</b>. Po boku domácí Ying-Ying Duan ale proti domácímu duu Shuai Peng, Zhaoxuan Yang neuspěla.</p>
      <p>
        <a href="https://www.tenisportal.cz/shenzhen-wta/zpravy/">Zprávy z turnaje</a>
      </p>
      <table>
        <tr>
          <th>
            <b>SHENZHEN OPEN</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Shenzhen, Čína</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 750.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Sabalenková (1-Běl.) - Riskeová (USA) 4-6 7-6(2) 6-3</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>S. Peng/Z. Yang (2-Čína) - Y. Duan/<b>Voráčová</b> (Čína/<b>ČR</b>) 6-4 6-3</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kr. Plíšková - 2. kolo</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1063/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1063/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1063/QS.pdf">Los kvalifikace</a></td>
        </tr>
      </table>
      <p><b><anchor name="2"/><mark>2. týden (Sydney, Hobart)</mark><br/></b>Také druhá prestižní australská generálka před startem úvodního grandslamu sezony Australian Open měla českou vítězku. Po triumfu Karolíny Plíškové v Brisbane se v Sydney radovala <b>Petra Kvitová</b>. Dvojnásobná wimbledonské šampionka <a href="https://www.tenisportal.cz/zpravy/strhana-lvice-kvitova-v-sydney-pretlacila-bartyovou-a-vyhrala-osme-finale-v-rade-24978/">ve finále</a> přetlačila domácí Ashleigh Bartyovou. Osmadvacetiletá Češka tak vyhrála už osmé finále v řadě a slavila 26. titul.</p>
      <figure>
        <img src="https://www.tenisportal.cz/res/data/article/photo-original/1bc059c511cd830bb68eecaa0e19bea4.png"/>
      </figure>
      <p>A stejně jako v Brisbane české barvy braly i deblovou trofej. Došla si pro ní <b>Kateřina Siniaková</b> spolu se Srbkou <b>Aleksandrou Kruničovou</b>, <a href="https://www.tenisportal.cz/zpravy/siniakova-vyhrala-po-boku-krunicove-ctyrhru-v-sydney-24975/">ve finále</a> porazily japonsko-polský tandem Eri Hozumiová, Alicja Rosolská.</p>
      <figure>
        <img src="https://www.tenisportal.cz/res/data/article/photo-original/bd1e96fef73a3eaded093747b1260d70.jpg"/>
      </figure>
      <p>Do hlavní soutěže se kromě Kvitové dostala ještě <b>Siniaková</b>. Na úspěšnou kvalifikaci však nenavázala, v prvním kole ve třech setech prohrála s nasazenou Belgičankou Elise Mertensovou.</p>
      <p>
        <a href="https://www.tenisportal.cz/sydney/zpravy/">Zprávy z turnaje</a>
      </p>
      <table>
        <tr>
          <th>
            <b>SYDNEY INTERNATIONAL</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA Premier</td>
        </tr>
        <tr>
          <td><b>Místo konání:</b> Sydney, Austrálie</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 823.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td><b>Kvitová (5-ČR)</b> - Bartyová (Austr.) 1-6 7-5 7-6(3)</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Kruničová/<b>Siniaková</b> (Srb./<b>ČR</b>) - Hozumiová/Rosolská (Jap./Pol.) 6-1 7-6(3)</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kvitová - vítězka</td>
        </tr>
        <tr>
          <td>Siniaková - 1. kolo</td>
        </tr>
        <tr>
          <td>Strýcová, Kolodziejová - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/702/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/702/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/702/QS.pdf">Los kvalifikace</a></td>
        </tr>
      </table>
      <p>Poslední generálce před úvodním grandslamem sezony kralovala <b>Sofia Keninová</b>. Dvacetiletá Američanka se vůbec poprvé v kariéře dostala do finále na okruhu WTA a <a href="https://www.tenisportal.cz/zpravy/keninova-ve-svem-prvnim-finale-ziskala-titul-v-hobartu-smetla-slovenku-schmiedlovou-24977/">v něm</a> smetla Slovenku Annu Karolínu Schmiedlovou. V hlavním městě ostrovního státu Tasmánie triumfovala bez ztráty setu.</p>
      <figure>
        <img src="https://www.tenisportal.cz/res/data/article/photo-original/56ff824b4c1fb77471a841b2568ec7a1.jpg"/>
      </figure>
      <p>Letošní ročník proběhl bez české účasti.</p>
      <p>
        <a href="https://www.tenisportal.cz/hobart/zpravy/">Zprávy z turnaje</a>
      </p>
      <table>
        <tr>
          <th>
            <b>HOBART INTERNATIONAL</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Hobart, Austrálie</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 250.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Keninová (USA) - Schmiedlová (SR) 6-3 6-0</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>H. Chan/L. Chan (1-Tchaj-wan) - Flipkensová/Larssonová (4-Belg./Švéd.) 6-3 3-6 10-6</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1050/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1050/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1050/QS.pdf">Los kvalifikace</a></td>
        </tr>
      </table>
      <p><b><anchor name="34"/><mark>3. - 4. týden (Australian Open)</mark><br/></b><b>Petra Kvitová</b> mohla na úvodním grandslamu sezony rozšířit svou sbírku grandslamových trofejí a poprvé se stát světovou jedničkou. Dvojnásobná wimbledonská šampionka ale <a href="https://www.tenisportal.cz/zpravy/kvitova-obrat-nedokonala-titul-z-melbourne-a-post-jednicky-vybojovala-osakaova-25116/">ve finále</a> prohrála třísetovou bitvu s <b>Naomi Ósakaovou</b>. Jednadvacetiletá Japonka tak po US Open ovládla druhý grandslam v řadě a stala se historicky první asijskou světovou jedničkou.</p>
      <figure>
        <img src="https://www.tenisportal.cz/res/data/article/photo-original/fe80f4ec2f171deae213569e15a003af.jpg"/>
      </figure>
      <p>Čtyřhru žen překvapivě ovládly <b>Samantha Stosurová</b> se <b>Shuai Zhang</b>. Nenasazené přemožitelky dvou českých párů <a href="https://www.tenisportal.cz/zpravy/ctyrhru-zen-na-australian-open-vyhraly-nenasazene-stosurova-se-shuai-zhang-25102/">ve finále</a> přehrály loňské šampionky Tímeu Babosovou a Kristinu Mladenovicovou. Domácí Stosurová se radovala ze třetího grandslamového titulu, Číňanka Shuai Zhang hrála finále grandslamu poprvé.</p>
      <figure>
        <img src="https://www.tenisportal.cz/res/data/article/photo-original/21758ac5ca3f6c0c939d76ab54ea7c0f.jpg"/>
      </figure>
      <p>České barvy se na úvodním grandslamu sezony přece jen triumfu dočkaly. <b>Barbora Krejčíková</b> vyhrála <a href="https://www.tenisportal.cz/zpravy/krejcikova-ma-prvni-grandslamovy-titul-z-mixu-australian-open-vyhrala-s-americanem-ramem-25117/">finále mixu</a> po boku Američana <b>Rajeeva Rama</b>, ve smíšené čtyřhře 23letá Češka slavila poprvé.</p>
      <figure>
        <img src="https://www.tenisportal.cz/res/data/article/photo-original/35094387fb5769ca7e90db474d428ac2.jpg"/>
      </figure>
      <p>V dívčí juniorce se radovala turnajová jednička. Šestnáctiletá Dánka <b>Clara Tausonová</b> <a href="https://www.tenisportal.cz/zpravy/souteze-junioru-na-australian-open-vyhrali-poprve-danka-a-ital-25115/">ve finále</a> nedala šanci Leylah Fernandezové z Kanady a stala se první dánskou juniorskou vítězkou Australian Open. Jediný předchozí juniorský titul pro Dánsko vybojovala před 13 lety ve Wimbledonu Caroline Wozniacká.</p>
      <figure>
        <img src="https://www.tenisportal.cz/res/data/article/photo-original/b3aa4d6f32ee3be1328a8350d7c148dd.jpg"/>
      </figure>
      <p>Ve čtyřhře juniorek slavily <b>Natsumi Kawagučiová</b> s <b>Adrienn Nagyovou</b>. Japonsko-maďarský pár ve finále porazil americkou dvojici Chloe Becková, Emma Navarrová. Japonsko si připsalo vůbec první triumf ve čtyřhře juniorek, Maďarsko se naposledy radovalo ve Wimbledonu 2015 (Dalma Gálfiová, Fanny Stollárová).</p>
      <figure>
        <img src="https://www.tenisportal.cz/res/data/article/photo-original/750cb1ce3f4a83afb1b99daac630e8e3.jpg"/>
      </figure>
      <p>V hlavní soutěži australského grandslamu se představilo dalších šest Češek. Do závěrečných kol se spolu s Kvitovou probojovala jen <b>Karolína Plíšková</b>. Ani ona nedokázala najít recept na pozdější vítězku Ósakaovou, prohrála s ní v semifinále.</p>
      <p>Zbytek českých zástupkyň - <b>Barbora Strýcová, Kateřina Siniaková, Karolína Muchová, Markéta Vondroušová</b> a <b>Kristýna Plíšková</b> - nepřešel přes druhé kolo.</p>
      <p>
        <a href="https://www.tenisportal.cz/australian-open/zpravy/">Zprávy z turnaje</a>
      </p>
      <table>
        <tr>
          <th>
            <b>AUSTRALIAN OPEN</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> grandslam</td>
        </tr>
        <tr>
          <td><b>Místo konání:</b> Melbourne, Austrálie</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 62.500.000 australských dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Ósakaová (4-Jap.) - <b>Kvitová (8-ČR)</b> 7-6(2) 5-7 6-4</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Stosurová/S. Zhang (Austr./Čína) - Babosová/Mladenovicová (2-Maď./Fr.) 6-3 6-4</td>
        </tr>
        <tr>
          <td/>
        </tr>
        <tr>
          <td>
            <b>• Finále mixu •</b>
          </td>
        </tr>
        <tr>
          <td><b>Krejčíková</b>/Ram (3-<b>ČR</b>/USA) - Sharmaová/Smith (Austr.) 7-6(3) 6-1</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry juniorek •</b>
          </td>
        </tr>
        <tr>
          <td>Tausonová (1-Dán.) - Fernandezová (4-Kan.) 6-4 6-3</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry juniorek •</b>
          </td>
        </tr>
        <tr>
          <td>Kawagučiová/Nagyová (3-Jap./Maď.) - Becková/Navarrová (8-USA) 6-4 6-4</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kvitová - finále</td>
        </tr>
        <tr>
          <td>Kar. Plíšková - semifinále</td>
        </tr>
        <tr>
          <td>Vondroušová, Kr. Plíšková - 2. kolo</td>
        </tr>
        <tr>
          <td>Strýcová, Muchová, Siniaková - 1. kolo</td>
        </tr>
        <tr>
          <td>Smitková, Martincová, Hradecká, Krejčíková, Bouzková, Zarycká, Allertová - kvalifikace</td>
        </tr>
        <tr>
          <td/>
        </tr>
        <tr>
          <td><a href="https://ausopen.com/draws#!womens-singles">Los dvouhry</a> | <a href="https://ausopen.com/draws#!womens-doubles">Los čtyřhry</a> | <a href="https://ausopen.com/draws#!mixed-doubles">Los mixu</a> | <a href="https://ausopen.com/draws#!womens-qualifying-singles">Los kvalifikace</a></td>
        </tr>
      </table>
      <p><b><anchor name="5"/><mark>5. týden (Petrohrad, Hua Hin)</mark><br/></b>První halový podnik letošní sezony v ruském Petrohradu si podmanila <b>Kiki Bertensová</b>. Sedmadvacetiletá Nizozemka <a href="https://www.tenisportal.cz/zpravy/bertensova-vyhrala-turnaj-v-petrohradu-a-ziskala-8-titul-25171/">ve finále</a> přehrála Donnu Vekičovou z Chorvatska a upravila svou finálovou bilanci na 8-2, v hale triumfovala poprvé.</p>
      <figure>
        <img src="https://www.tenisportal.cz/res/data/article/photo-original/26c5c4696bc8f82c7b803e22f87fb4b2.jpg"/>
      </figure>
      <p>Nasazenou jedničkou letošního ročníku petrohradské akce byla <b>Petra Kvitová</b>. Čerstvá finalistka Australian Open skončila ve čtvrtfinále a neobhájila loňský titul.</p>
      <p><b>Tereza Martincová</b> úspěšně prošla kvalifikací a v hlavní soutěži přidala jednu výhru. <b>Kateřina Siniaková</b> naopak pokračovala v trápení a dohrála hned v prvním kole.</p>
      <p>
        <a href="https://www.tenisportal.cz/petrohrad-wta/zpravy/">Zprávy z turnaje</a>
      </p>
      <table>
        <tr>
          <th>
            <b>ST. PETERSBURG LADIES TROPHY</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA Premier</td>
        </tr>
        <tr>
          <td><b>Místo konání:</b> Petrohrad, Rusko</td>
        </tr>
        <tr>
          <td><b>Povrch:</b> tvrdý / hala</td>
        </tr>
        <tr>
          <td><b>Dotace:</b> 823.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Bertensová (2-Niz.) - Vekičová (8-Chorv.) 7-6(2) 6-4</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Gasparjanová/Makarovová (Rus.) - Kalinská/Kužmová (Rus./SR) 7-5 7-5</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kvitová - čtvrtfinále</td>
        </tr>
        <tr>
          <td>Martincová - 2. kolo</td>
        </tr>
        <tr>
          <td>Siniaková - 1. kolo</td>
        </tr>
        <tr>
          <td>Smitková, Zarycká - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1086/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1086/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1086/QS.pdf">Los kvalifikace</a></td>
        </tr>
      </table>
      <p>V thajském Hua Hinu slavila <b>Dajana Jastremská</b>. Teprve 18letá talentovaná Ukrajinka si připsala už druhý kariérní triumf, <a href="https://www.tenisportal.cz/zpravy/osmnactileta-jastremska-vyhrala-i-druhe-finale-v-hua-hin-ale-mela-proti-tomljanovicove-namale-25170/">ve finále</a> v rozhodující sadě předvedla nečekaný obrat proti Australance Ajle Tomljanovičové. Jastremská tak zvládla i druhé finále v kariéře a udržela si v soubojích o titul stoprocentní úspěšnost, Tomljanovičová naopak prohrála i své čtvrté finále.</p>
      <figure>
        <img src="https://www.tenisportal.cz/res/data/article/photo-original/234968c9e5c91a8bcb7c6f3159110d18.jpg"/>
      </figure>
      <p>Letošní ročník proběhl bez české účasti.</p>
      <p>
        <a href="https://www.tenisportal.cz/hua-hin-wta/zpravy/">Zprávy z turnaje</a>
      </p>
      <table>
        <tr>
          <th>
            <b>TOYOTA THAILAND OPEN</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Hua Hin, Thajsko</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 250.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Jastremská (8-Ukr.) - Tomljanovičová (6-Austr.) 6-2 2-6 7-6(3)</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Beguová/Niculescuová (2-Rum.) - Blinkovová/Y. Wang (Rus./Čína) 2-6 6-1 12-10</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1096/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1096/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1096/QS.pdf">Los kvalifikace</a></td>
        </tr>
      </table>
      <p><b><anchor name="7"/><mark>7. týden (Dauhá)</mark><br/></b><b>Elise Mertensová</b> si v katarském Dauhá poprvé zahrála finále mimo nejnižší podniky série International a brala svůj největší titul. Třiadvacetiletá Belgičanka si <a href="https://www.tenisportal.cz/zpravy/mertensova-v-dauha-porazila-i-halepovou-a-slavi-zivotni-uspech-25281/">ve finále</a> vyšlápla na nasazenou jedničku, grandslamovou šampionku a bývalou světovou jedničku Simonu Halepovou a získala pátou trofej.</p>
      <figure>
        <img src="https://www.tenisportal.cz/res/data/article/photo-original/4a259f1d940f9087a8a6d943c0e89a81.jpg"/>
      </figure>
      <p>V Dauhá se do svého prvního čtvrtfinále na okruhu WTA probojovala <b>Karolína Muchová</b>. Česká kvalifikantka ve čtvrtfinále nestačila na Elinu Svitolinovou. O semifinále bojovala také <b>Barbora Strýcová</b>, kterou ve čtvrtfinále zastavila Angelique Kerberová.</p>
      <p>Na pozdější šampionku Mertensovou nenašly recept ani <b>Kateřina Siniaková</b> a lucky loser <b>Kristýna Plíšková</b>.</p>
      <p>
        <a href="https://www.tenisportal.cz/dauha/zpravy/">Zprávy z turnaje</a>
      </p>
      <table>
        <tr>
          <th>
            <b>QATAR TOTAL OPEN</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA Premier</td>
        </tr>
        <tr>
          <td><b>Místo konání:</b> Dauhá, Katar</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 916.131 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Mertensová (Belg.) - Halepová (1-Rum.) 3-6 6-4 6-3</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>H. Chan/L. Chan (Tchaj-wan) - Grönefeldová/Schuursová (4-Něm./Niz.) 6-1 3-6 10-6</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Muchová, Strýcová - čtvrtfinále</td>
        </tr>
        <tr>
          <td>Kr. Plíšková - 2. kolo</td>
        </tr>
        <tr>
          <td>Siniaková - 1. kolo</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1003/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1003/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1003/QS.pdf">Los kvalifikace</a></td>
        </tr>
      </table>
      <p><b><anchor name="8"/><mark>8. týden (Dubaj, Budapešť)</mark><br/></b><b>Petra Kvitová</b> se v Dubaji mohla stát první hráčkou se dvěma tituly v sezoně. Česká lvice ale <a href="https://www.tenisportal.cz/zpravy/kvitova-v-dubajskem-finale-podlehla-svycarce-bencicove-25340/">ve finále</a> podniku Premier 5 ve třech setech podlehla <b>Belindě Bencicové</b>. Jednadvacetiletá Bencicová v Dubaji zdolala čtyři hráčky Top 10 a slavila první triumf od srpna 2015, celkově třetí.</p>
      <figure>
        <img src="https://www.tenisportal.cz/res/data/article/photo-original/d30b6e458f036a4fc1222ed664035c49.jpg"/>
      </figure>
      <p>Českým tenistkám se dařilo i ve čtyřhře. Do finále se probojovaly <b>Barbora Strýcová</b> s Tchajwankou <b>Su-Wei Hsieh</b> a <b>Lucie Hradecká</b> s Ruskou Jekatěrinou Makarovovou. <a href="https://www.tenisportal.cz/zpravy/treti-turnaj-druhy-titul-strycova-a-su-wei-hsieh-ovladly-dubaj-25339/">Souboj o titul</a> lépe zvládly Strýcová s Hsieh.</p>
      <figure>
        <img src="https://www.tenisportal.cz/res/data/article/photo-original/0a2da9186ef5cae97673074f2b47b314.jpg"/>
      </figure>
      <p>Hlavní soutěž akce Dubai Duty Free Tennis Championships hrály ještě čtyři Češky. Po Kvitové se nejdále dostala <b>Karolína Plíšková</b>, jež prohrála čtvrtfinálovou bitvu s Hsieh. <b>Kateřina Siniaková</b> ve druhém kole nestačila na Kvitovou. <b>Barbora Strýcová</b> a kvalifikantka Lucie Hradecká skončily na úvodních soupeřkách.</p>
      <p>
        <a href="https://www.tenisportal.cz/dubaj/zpravy/">Zprávy z turnaje</a>
      </p>
      <table>
        <tr>
          <th>
            <b>DUBAI DUTY FREE TENNIS CHAMPIONSHIPS</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA Premier 5</td>
        </tr>
        <tr>
          <td><b>Místo konání:</b> Dubaj, SAE</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 2.828.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Bencicová (Švýc.) - <b>Kvitová (2-ČR)</b> 6-3 1-6 6-2</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td><b>Strýcová</b>/S. Hsieh (3-<b>ČR</b>/Tchaj-wan) - <b>Hradecká</b>/Makarovová (7-<b>ČR</b>/Rus.) 6-4 6-4</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Kvitová - finále</td>
        </tr>
        <tr>
          <td>Kar. Plíšková - čtvrtfinále</td>
        </tr>
        <tr>
          <td>Siniaková - 2. kolo</td>
        </tr>
        <tr>
          <td>Strýcová, Hradecká - 1. kolo</td>
        </tr>
        <tr>
          <td>Kr. Plíšková - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/718/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/718/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/718/QS.pdf">Los kvalifikace</a></td>
        </tr>
      </table>
      <p>Finále mělo české zastoupení také v Budapešti. Ani v maďarské hale však naše hráčka titul neslavila. <b>Markéta Vondroušová</b> si podruhé v kariéře zahrála finále na okruhu WTA, ale druhý triumf nevybojovala. Devatenáctiletá Češka <a href="https://www.tenisportal.cz/zpravy/vondrousova-titul-z-budapesti-neziskala-ve-finale-neudrzela-vedeni-proti-van-uytvanckove-25347/">ve finále</a> neudržela vedení proti <b>Alison Van Uytvanckové</b>. Čtyřiadvacetiletá Belgičanka tak úspěšně obhájila loňský triumf a zvládla i své třetí kariérní finále.</p>
      <figure>
        <img src="https://www.tenisportal.cz/res/data/article/photo-original/3b4d18112de00394e07439d7455edb03.jpg"/>
      </figure>
      <p>V hlavní soutěži z Češek účinkovala ještě <b>Tereza Smitková</b>. Česká kvalifikantka v souboji o čtvrtfinále prohrála s Pauline Parmentierovou z Francie.</p>
      <p>
        <a href="https://www.tenisportal.cz/budapest/zpravy/">Zprávy z turnaje</a>
      </p>
      <table>
        <tr>
          <th>
            <b>HUNGARIAN LADIES OPEN</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Budapešť, Maďarsko</td>
        </tr>
        <tr>
          <td><b>Povrch:</b> tvrdý / hala</td>
        </tr>
        <tr>
          <td><b>Dotace:</b> 250.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Van Uytvancková (1-Belg.) - <b>Vondroušová (8-ČR)</b> 1-6 7-5 6-2</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Alexandrovová/Zvonarevová (Rus.) - Stollárová/Watsonová (3-Maď./Brit.) 6-4 4-6 10-7</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Vondroušová - finále</td>
        </tr>
        <tr>
          <td>Smitková - 2. kolo</td>
        </tr>
        <tr>
          <td>Martincová - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1097/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1097/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1097/QS.pdf">Los kvalifikace</a></td>
        </tr>
      </table>
      <p><b><mark><anchor name="9"/>9. týden (Acapulko)</mark></b><br/>Poslední turnaj před startem velkých březnových amerických podniků se uskutečnil v Acapulku. V mexické metropoli si pro svůj premiérový titul na okruhu WTA došla <b>Yafan Wang</b>. Čtyřiadvacetiletá Číňanka <a href="https://www.tenisportal.cz/zpravy/wang-slavi-v-acapulku-premierovou-trofej-z-okruhu-wta-25397/">ve finále</a> po bitvě přemohla o čtyři roky mladší Američanku Sofii Keninovou, která premiérový triumf slavila na začátku ledna v Hobartu.</p>
      <figure>
        <img src="https://www.tenisportal.cz/res/data/article/photo-original/e4f4be4aa37fcfa4314fc75748b2325b.jpg"/>
      </figure>
      <p>V hlavní soutěži se představila <b>Marie Bouzková</b>. Talentovaná Češka ale hned v prvním kole potkala právě pozdější vítězku Wang a uhrála s ní pouhé čtyři gamy.</p>
      <p>
        <a href="https://www.tenisportal.cz/acapulco/zpravy/">Zprávy z turnaje</a>
      </p>
      <table>
        <tr>
          <th>
            <b>ABIERTO MEXICANO TELCEL</b>
          </th>
        </tr>
        <tr>
          <td>
            <b>• Shrnutí •</b>
          </td>
        </tr>
        <tr>
          <td><b>Kategorie:</b> WTA International</td>
        </tr>
        <tr>
          <td><b>Místo konání:</b> Acapulko, Mexiko</td>
        </tr>
        <tr>
          <td><b>Povrch:</b> tvrdý</td>
        </tr>
        <tr>
          <td><b>Dotace:</b> 250.000 dolarů</td>
        </tr>
        <tr>
          <td/>
        </tr>
        <tr>
          <td>
            <b>• Finále dvouhry •</b>
          </td>
        </tr>
        <tr>
          <td>Yafan Wang (Čína) - Keninová (5-USA) 2-6 6-3 7-5</td>
        </tr>
        <tr>
          <td/>
        </tr>
        <tr>
          <td>
            <b>• Finále čtyřhry •</b>
          </td>
        </tr>
        <tr>
          <td>Azarenková/S. Zheng (Běl./Čína) - Krawczyková/Olmosová (3-USA/Mex.) 6-1 6-2</td>
        </tr>
        <tr>
          <td/>
        </tr>
        <tr>
          <td>
            <b>• Česká účast •</b>
          </td>
        </tr>
        <tr>
          <td>Bouzková - 1. kolo</td>
        </tr>
        <tr>
          <td>Martincová - kvalifikace</td>
        </tr>
        <tr>
          <td/>
        </tr>
        <tr>
          <td><a href="http://wtafiles.wtatennis.com/pdf/draws/2019/1002/MDS.pdf">Los dvouhry</a> | <a href="http://wtafiles.wtatennis.com/pdf/draws/2019/1002/MDD.pdf">Los čtyřhry</a> | <a href="http://wtafiles.wtatennis.com/pdf/draws/2019/1002/QS.pdf">Los kvalifikace</a></td>
        </tr>
      </table>
    </article>
  </body>
</html>