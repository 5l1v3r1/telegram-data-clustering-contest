<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/buitenlands-voetbal/nec-over-geweigerd-spandoek-met-woord-zwart-er-worden-conclusies-getrokken-die-nergens-op-slaan~abfab581/"/>
    <meta property="og:site_name" content="HLN"/>
    <meta property="article:published_time" content="2019-11-24T13:24:00+00:00"/>
    <meta property="og:title" content="NEC over geweigerd spandoek met woord ‘zwart’: “Er worden conclusies getrokken die nergens op slaan”"/>
    <meta property="og:description" content="Een spandoek met de tekst ‘zwart is de mysterie en de kracht van de magie’, is vrijdagavond voor de wedstrijd tussen NEC en Helmond Sport in de Nederlandse tweede klasse geweigerd. Dat bevestigt Je..."/>
  </head>
  <body>
    <article>
      <h1>NEC over geweigerd spandoek met woord ‘zwart’: “Er worden conclusies getrokken die nergens op slaan”</h1>
      <address><time datetime="2019-11-24T13:24:00+00:00">24 Nov 2019, 13:24</time> by <a rel="author">Jacqueline van Ginneken</a></address>
      <p>
        <b>Een spandoek met de tekst ‘zwart is de mysterie en de kracht van de magie’, is vrijdagavond voor de wedstrijd tussen NEC en Helmond Sport in de Nederlandse tweede klasse geweigerd. Dat bevestigt Jeroen Rengers, voorzitter van de supportersvereniging van NEC. Het woord ‘zwart’ zou mogelijk aanstootgevend kunnen zijn. “Er worden conclusies getrokken die nergens op slaan”, reageert algemeen directeur Wilco van Schaik.</b>
      </p>
      <p>De tekst op het doek verwijst naar een populair clublied over NEC dat al jaren door de speakers schalt bij thuiswedstrijden in stadion De Goffert in Nijmegen en verwijst naar de clubkleuren rood, zwart en groen: ‘Rood is de kleur van de passie en de hartstocht; Zwart is de mysterie en de kracht van de magie; Groen is de hoop en de kleur van jong nieuw leven. En NEC heeft ze alle drie’.<br/><br/>Rengers: “Ik heb dit na de wedstrijd vernomen en begreep dat het spandoek van tevoren niet is voorgelegd aan de veiligheidscoördinator van NEC. Ik heb hier wel een duidelijke mening over, maar we hebben afgesproken dat we woensdag met elkaar in gesprek gaan hierover.”</p>
      <figure>
        <iframe data-src="https://twitter.com/groundhop94/status/1198179308520509441" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lees ook</h4>
        <a href="https://www.hln.be/sport/voetbal/buitenlands-voetbal/eredivisie/eredivisie-protesteert-dit-weekend-tegen-racisme-spelers-gaan-minuut-lang-stilstaan-tijdens-wedstrijd~aa40fb8e6/"/>
      </related>
      <h3>Verklaring</h3>
      <p>Aanvankelijk weigerde algemeen directeur Wilco van Schaik van de Nijmeegse eerstedivisionist te reageren op de spandoekrel. Hij wilde woensdag eerst het gesprek aangaan met de supportersvereniging. Nu de link met racisme is gelegd, komt NEC, dat in de kleuren rood, groen en zwart speelt, alsnog met een verklaring.</p>
      <p>Van Schaik: “Supporters moeten volgens protocol altijd vooraf aanmelden hoeveel en welke spandoeken ze meenemen naar uitwedstrijden. Afgelopen vrijdag hadden zij enkele spandoeken niet aangemeld en toch meegenomen. Dus dan is de afspraak ‘die doeken komen niet het stadion in’. Zo gaat dit al jaren. Achteraf bleek er een spandoek te zijn met het woord zwart, maar daar ging het niet om.”</p>
      <p>Volgens de algemeen directeur is bij NEC op geen enkele manier de connectie gemaakt tussen ‘zwart’ en ‘racisme. “Dat anderen hier nu een groot verhaal van maken is de verantwoordelijkheid van die personen. Bij NEC speelt het woord zwart totaal geen rol in of bij welke discussie dan ook, anders dan dat het een clubkleur is waar we trots op zijn.”</p>
    </article>
  </body>
</html>