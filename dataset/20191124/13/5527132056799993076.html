<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1070832/cybertruck-sprzedaz/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-24T13:30:29+00:00"/>
    <meta property="og:title" content="Internet pęka ze śmiechu z nowej Tesli. Najgłośniej śmieje się Elon Musk, bo Cybertruck sprzedaje się jak szalony"/>
    <meta property="og:description" content="Cybertruck. Nie ważne, co mówią. Ważne, by mówili. Najwyraźniej właśnie to Elon Musk powiedział swoim współpracownikom jakiś czas temu, by niedawno zaprezentować najbardziej kontrowersyjny pojazd w historii Tesli. A to same w sobie są już mocne słowa. No i jak zwykle miał rację, bo 150 tysięcy nabywców już czeka na swoje egzemplarze."/>
  </head>
  <body>
    <article>
      <h1>Internet pęka ze śmiechu z nowej Tesli. Najgłośniej śmieje się Elon Musk, bo Cybertruck sprzedaje się jak szalony</h1>
      <address><time datetime="2019-11-24T13:30:29+00:00">24 Nov 2019, 13:30</time> by <a rel="author" href="https://www.gsmmaniak.pl/author/konradba/" target="_blank">Konrad Bartnik</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/11/cybetruck.jpg"/>
        <figcaption>Fot. Tesla</figcaption>
      </figure>
      <p>Cybertruck. Nie ważne, co mówią. Ważne, by mówili. Najwyraźniej właśnie to Elon Musk powiedział swoim współpracownikom jakiś czas temu, by niedawno zaprezentować najbardziej kontrowersyjny pojazd w historii Tesli. A to same w sobie są już mocne słowa. No i jak zwykle miał rację, bo 150 tysięcy nabywców już czeka na swoje egzemplarze.</p>
      <p>Jeżeli tak jak ja mieszkasz w internecie, a komunikacja za pomocą memów to w zasadzie Twoja codzienność, to już nie masz wątpliwości. Premiera pickupa z logiem Tesli była iście genialnym posunięciem marketingowym. <b>Cybertrucka</b> zaprojektowano w Paincie, mówili. Pancerna szyba, a zbito ją bez problemu, mówili. No to popatrzcie na pierwsze wyniki sprzedaży.</p>
      <h3>Cybertruck sprzedaje się na pniu</h3>
      <p>Elon Musk najwyraźniej oszalał, prezentując Cybertruck’a. No przecież zaprojektowano go z pogwałceniem wszystkich praw, jakimi rządzą się samochody, a łazik marsjański wygrał z nim konkurs piękności przez dyskwalifikację i nokaut jednocześnie. A może w ogóle zapomniano go polakierować? Dokładnie to samo mówią wyniki sprzedaży, bo wygląda na to, że nikt go nie chce. A nie, czekajcie. Jest dokładnie odwrotnie, <b>ludzie zabijają się o Cybertruck’a</b>.</p>
      <figure>
        <iframe data-src="https://twitter.com/elonmusk/status/1198344195317985280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>150 tysięcy zamówionych egzemplarzy</b>. Zanim zamówisz swój, to tylko przypomnę, że pierwsze modele trafią do klientów za dwa lata, ale w ogóle nie ma to znaczenia. Tak jak z wysłaniem Tesli w przestrzeń kosmiczną, tak i tutaj liczy się wiadomość wysłana w świat. Mogę sprzedawać wszystko, z miotaczami ognia włącznie i nic mi nie zrobicie.</p>
      <h3>Dlaczego Cybertruck budzi pożądanie?</h3>
      <p>Pozwolę sobie przytoczyć kilka informacji o specyfikacji tego czołgu. Dostępne są trzy wersje silnika – jak się na pewno domyślasz, różnią się przyspieszeniem i zasięgiem. Najtańsza ma napęd na tył i wystarczająco mocy, by rozpędzić ten szkic z Painta <b>do 100 kilometrów na godzinę w 6.5 sekundy</b>, a do tego możesz nim przejechać ponad 400 kilometrów bez ładowania.</p>
      <p>Nieco droższy model to już napęd na wszystkie koła, mniej niż 4.5 sekundy do setki i około 480 kilometrów na jednym baku pełnym elektronów. Mało? No to mamy jeszcze jedną, która <b>do setki rozpędzi się w mniej niż 3 sekundy</b>, a budzić rozbawienie każdego użytkownika internetu możesz przez całe 800 kilometrów.</p>
      <h4>Popatrzcie na poniższe „zdjęcie”. Kicz, groteska i folklor w jednym. Jestem absolutnie zakochany.</h4>
      <figure>
        <a href="https://www.gsmmaniak.pl/1070832/cybertruck-sprzedaz/attachment/cybertruck-2/">
          <img src="https://cdn2.techmaniak.pl/wp-content/uploads/gsmmaniak/2019/11/cybertruck-2-medium.jpg"/>
        </a>
        <figcaption>Fot. Tesla</figcaption>
      </figure>
      <p>
        <i><a href="https://twitter.com/elonmusk/status/1198344195317985280">Źródło 1</a>, <a href="https://www.tesla.com/cybertruck">2</a></i>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1060242/play-konsumenckie-testy-5g-w-toruniu/"/>
        <a href="https://www.gsmmaniak.pl/1059702/powerbank-adata-t10000/"/>
        <a href="https://www.gsmmaniak.pl/1032660/apple-iphone-2020-5g/"/>
        <a href="https://www.gsmmaniak.pl/1027570/apple-rezygnuje-z-prac-nad-okularami-ar/"/>
      </related>
    </article>
  </body>
</html>