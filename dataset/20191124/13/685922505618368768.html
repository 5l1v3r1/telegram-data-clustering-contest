<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1474039"/>
    <meta property="og:site_name" content="طرفداری"/>
    <meta property="article:published_time" content="2019-11-24T13:10:44+00:00"/>
    <meta property="og:title" content="اسکارسو، نائب رئیس فدراسیون جهانی شمشیربازی: من را از سفر به ایران منع کرده بودند؛ تبلیغات درباره ایران اشتباه بود"/>
    <meta property="og:description" content="طرفداری- در نشست عضو ارشد کمیته ملی المپیک ایتالیا و نایب رییس فدراسیون جهانی شمشیربازی با سیدرضا صالحی امیری رئیس کمیته ملی المپیک که در محل سالن تشریفات  کمیته المپیک برگزار شد، کیکاووس سعیدی سرپرست دبیرکلی، پیمان فخری رئیس مرکز نظارت بر تیم های ملی، عاطفه اسلامیان معاون بین الملل، حمید سلامی مدیر واحد تشریفات، مقدم دبیر شورای راهبردی و مریم جعفری سرپرست واحد سولیداریتی حضور داشتند."/>
  </head>
  <body>
    <article>
      <h1>اسکارسو، نائب رئیس فدراسیون جهانی شمشیربازی: من را از سفر به ایران منع کرده بودند؛ تبلیغات درباره ایران اشتباه بود</h1>
      <address><time datetime="2019-11-24T13:10:44+00:00">24 Nov 2019, 13:10</time> by <a rel="author" href="https://www.tarafdari.com/user/671828" target="_blank">حسین رضایی</a></address>
      <pre>نایب‌رئیس فدراسیون جهانی شمشیربازی امروز با رئیس کمیته ملی المپیک کشورمان دیدار کرد.</pre>
      <p><a href="http://www.tarafdari.com/">طرفداری</a>- در نشست عضو ارشد کمیته ملی المپیک ایتالیا و نایب رییس فدراسیون جهانی شمشیربازی با سیدرضا صالحی امیری رئیس کمیته ملی المپیک که در محل سالن تشریفات کمیته المپیک برگزار شد، کیکاووس سعیدی سرپرست دبیرکلی، پیمان فخری رئیس مرکز نظارت بر تیم های ملی، عاطفه اسلامیان معاون بین الملل، حمید سلامی مدیر واحد تشریفات، مقدم دبیر شورای راهبردی و مریم جعفری سرپرست واحد سولیداریتی حضور داشتند.</p>
      <p>به گزارش <b>فارس</b>، جیورجیو اسکارسو عضو کمیته اجرایی و نایب رییس فدراسیون جهانی شمشیربازی ضمن ابراز خوشحالی از حضورش در ایران گفت:</p>
      <blockquote>قبل از حضور در کشور شما خیلی از افراد من را از آمدن به ایران منع می کردند اما هم اکنون بسیار خوشحالم که در ایران حضور پیدا کردم و از نزدیک می بینم که تبلیغات درباره ایران اشتباه بود.</blockquote>
      <p>وی در خصوص ارزیابی اش از شمشیربازی کشورمان با اشاره به باختی که قبلا ایتالیایی ها مقابل ایران داشتند، اظهارداشت:</p>
      <blockquote>ما به خوبی طعم قدرت شمشیربازی ایران را چشیده ایم و دنیا به تیم ملی سابر ایران که پیمان فخری مربی آن است، احترام می گذارد.</blockquote>
      <p>عضو ارشد کمیته ملی المپیک ایتالیا با اشاره به عملکرد خوب شمشیربازان ایرانی در المپیک ریو افزود:</p>
      <blockquote>با وجودی که فقط بدلیل یک ضربه مدال المپیک ریو را از دست دادید، اما تمامی کشورها از قدرت شمشیربازی ایران شگفت زده هستند و با وجودی که شمشیربازی به اروپایی ها تعلق دارد اما در حال حاضر کشورهایی مثل ایران در این رشته بسیار قدرتمند ظاهر شدند و در کلاس جهانی شمشیر می زنند.</blockquote>
      <p>عضو کمیته اجرایی فدراسیون جهانی شمشیربازی ضمن درخواست امضای تفاهم نامه با ایران عنوان کرد:</p>
      <blockquote>برای عقد این قرارداد ما به دنبال آموزش شمشیربازی نیستیم بلکه بدنبال یک همکاری دو طرفه برای رشد این رشته هستیم و توقع داریم که در وزنه برداری نیز که ایران موفق است به ما کمک کند.</blockquote>
      <p>عضو ارشد کمیته ملی المپیک ایتالیا ضمن تشکر ویژه از صالحی امیری برای راه اندازی موزه ملی ورزش اظهار کرد:</p>
      <blockquote>از تماشای موزه ملی ورزش ایران بسیارشگفت زده شدم چون پیش از این من نمونه این موزه را فقط در لوزان سوئیس دیده بودم و موزه ایران در نوع خود کار بسیار جالب و دیدنی است. بخصوص تماشای "جام ارجان" که قسمتی از تاریخ ایران است بسیار لذت بخش بود.</blockquote>
      <p>در ادامه این دیدار صالحی امیری رئیس کمیته ملی المپیک ضمن توضیحاتی درخصوص ارزشمندی و قدمت "جام ارجان" از جیورجیو اسکارسو دعوت کرد که در صورت تمایل از نمونه اصلی جام در موزه ملی ایران دیدن کند.</p>
      <p>صالحی امیری حضور پیمان فخری در کمیته ملی المپیک را بیانگر توجه به شمشیربازی دانست و اظهار کرد:</p>
      <blockquote>برای کسب هرچه بیشتر سهمیه المپیک 2020 در سه سطح برنامه ریزی های دقیقی کرده ایم و کسب 50 تا 60 سهمیه را پیش بینی می کنیم.</blockquote>
      <p>وی ادامه داد:</p>
      <blockquote>با وجودی که در مسابقات شمشیربازی مصر نتوانستیم سهمیه بگیریم اما به طور حتم در این رشته 4 سهمیه کسب خواهیم کرد که با توجه به روابط خوبمان با ایتالیا در همین زمینه از شما نیز انتظار توجه بیشتری داریم تا درخصوص تجهیزات شمشیربازی و توسعه آموزش این رشته در ایران و برگزاری گسترده رویدادها و همچنین اردوهای مشترک به ما کمک کنید.</blockquote>
      <p>عضو ارشد کمیته ملی المپیک ایتالیا ضمن تشکر از صالحی امیری رئیس کمیته ملی المپیک برای اینکه ایتالیا را دوست خود می داند، افزود:</p>
      <blockquote>به نام ورزش ایتالیا قول می دهم که در تمامی زمینه ها مساعدت و همکاری لازم را با شما خواهم داشت و قول می دهم تمامی مطالبی که شما مطرح کردید را شخصا و به صورت کتبی به رئیس کمیته ملی المپیک ایتالیا انتقال دهم.</blockquote>
      <p>در پایان این نشست جیورجیو اسکارسو عضو ارشد کمیته ملی المپیک ایتالیا و نایب رییس فدراسیون جهانی شمشیربازی انواع مدال های طلا، نقره و برنز ایتالیا را که از سال 2014 تغییر کرده به همراه یادبود دیگری به رئیس کمیته ملی المپیک تقدیم کرد.</p>
    </article>
  </body>
</html>