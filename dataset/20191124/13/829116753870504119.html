<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-tenisz-davis-kupa-magyarorszag-belgiumot-fogadja-marciusban.html"/>
    <meta property="og:site_name" content="Origo"/>
    <meta property="article:published_time" content="2019-11-24T13:36:00+00:00"/>
    <meta property="og:title" content="Megvan a magyar Davis-kupa-csapat márciusi ellenfele"/>
    <meta property="og:description" content="Jól ismerjük a riválist, 2018 februárjában nagy meccset játszottunk velük idegenben."/>
  </head>
  <body>
    <article>
      <h1>Megvan a magyar Davis-kupa-csapat márciusi ellenfele</h1>
      <address><time datetime="2019-11-24T13:36:00+00:00">24 Nov 2019, 13:36</time> by <a rel="author">MTI</a></address>
      <p>
        <b>Belgiumot fogadja a magyar férfi teniszválogatott a Davis Kupa jövő márciusi selejtezőjében.</b>
      </p>
      <p>A vasárnapi, madridi sorsoláson eldőlt, hogy a kiemelt belgák a magyarokat kapták ellenfélül, és mivel tavaly februárban Brüsszelben csapott össze a két csapat, jövőre Magyarország ad otthont a párharcnak.</p>
      <blockquote>  Járhattunk volna rosszabbul is, a hazai pálya természetesen sokat jelent, történtek már csodák Budapesten</blockquote>
      <p>– nyilatkozta az MTI-nek Köves Gábor szövetségi kapitány.</p>
      <p>"A belgák jó csapatot alkotnak, főleg ha sztárjuk, David Goffin is játszik. Tavaly 3-2-re kikaptunk tőlük, majd egyeztetjük a szövetséggel és a fiúkkal, hogy idehaza milyen borítás lenne a legjobb. Mindenesetre nem reménytelen a helyzetünk, bízom benne, hogy Fucsovics Marci és Balázs Ati is rendelkezésre áll majd" – tette hozzá.</p>
      <figure>
        <img src="https://cdn.nwmgroups.hu/s/img/i/1802/20180201fucsovics-goffin.jpg"/>
        <figcaption>David Goffin (balra) és Fucsovics Márton ezúttal Magyarországon mérkőzhet meg egymással<cite>Forrás: AFP/Eric Lalmand</cite></figcaption>
      </figure>
      <p>A két válogatott tavalyi összecsapásán a világranglistán jelenleg 11. Goffin mindkét egyes meccsét megnyerte Fucsovics, illetve Balázs ellen, a harmadik belga győzelmet pedig Ruben Bemelmans aratta.</p>
      <p>Az idei selejtezőben a Fucsovics Márton és Balázs Attila nélkül kiálló magyarok 5-0-ra kikaptak a németektől Frankfurtban, majd szeptemberben a budapesti osztályozón - immár a legjobbakkal kiegészülve - 3-2-re verték az ukránokat, így jövőre is a selejtezőben próbálkozhatnak. A március 6-án és 7-én sorra kerülő csata győztese részt vesz a novemberi, madridi 18 csapatos fináléban.</p>
    </article>
  </body>
</html>