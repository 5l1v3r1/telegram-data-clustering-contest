<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641804/%D8%AC%D8%B2%D8%A6%DB%8C%D8%A7%D8%AA-%DA%A9%D8%A7%D9%87%D8%B4-%D8%B3%D8%A7%D8%B9%D8%AA-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD%E2%80%8C-%D8%AA%D8%B1%D8%A7%D9%81%DB%8C%DA%A9-%D9%88-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T13:23:00+00:00"/>
    <meta property="og:title" content="جزئیات کاهش ساعت اجرای طرح‌ ترافیک و آلودگی هوا در پایتخت"/>
    <meta property="og:description" content="رییس پلیس راهنمایی و رانندگی تهران بزرگ جزئیات کاهش ساعت اجرای طرح ترافیک و محدوده کنتزل آلودگی هوا را تشریح کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641804/%D8%AC%D8%B2%D8%A6%DB%8C%D8%A7%D8%AA-%DA%A9%D8%A7%D9%87%D8%B4-%D8%B3%D8%A7%D8%B9%D8%AA-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD%E2%80%8C-%D8%AA%D8%B1%D8%A7%D9%81%DB%8C%DA%A9-%D9%88-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA">جزئیات کاهش ساعت اجرای طرح‌ ترافیک و آلودگی هوا در پایتخت</a>
      </h1>
      <h2>رییس پلیس راهنمایی و رانندگی تهران بزرگ جزئیات کاهش ساعت اجرای طرح ترافیک و محدوده کنتزل آلودگی هوا را تشریح کرد.</h2>
      <address><time datetime="2019-11-24T13:23:00+00:00">24 Nov 2019, 13:23</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار محمدرضا مهماندار در این‌باره گفت: با فرارسیدن نیمه دوم سال و کاهش طول روز نیروی انتظامی در نامه‌ای به شهرداری تهران خواستار کاهش ساعت اتمام طرح ترافیک و محدوده کنترل آلودگی هوا شد که در نتیجه جلسات برگزار شده شهرداری با پیشنهاد پلیس موافقت و مقرر شد که از ابتدای آذرماه تا پایان سال طرح ترافیک و طرح کنترل آلودگی هوا به جای ساعت ۱۹، در ساعت ۱۸ به پایان برسد.</p>
      <p>وی با بیان اینکه تغییری در ساعات آغاز این دو طرح ایجاد نشده است، افزود: بنابراین هم طرح ترافیک و هم طرح کنترل آلودگی هوا ساعت ۶:۳۰ صبح آغاز خواهد شد. همچنین تغییری در محدوده طرح‌ نیز ایجاد نشده است. تغییر ساعت نیز به دلیل افزایش تراکم و حجم تردد خودروها در حلقه بیرونی طرح‌های ترافیکی بود.</p>
      <p>رییس پلیس راهور تهران بزرگ با بیان اینکه تنظیمات دوربین‌های ثبت تخلفات نیز براساس ساعت جدید تغییر کرده است، اظهارکرد: بر این اساس خودروهایی که از ابتدای آذر تا پایان امسال بدون داشتن مجوز قانونی در حدفاصل ساعت ۶:۳۰ تا ۱۸ وارد محدوده طرح ترافیک شوند جریمه خواهند شد و کاهش یک ساعته در آن اعمال شده است.</p>
      <p>وی با بیان اینکه طرح‌ ترافیک و محدوده کنترل آلودگی هوا در روزهای تعطیل اجرا نخواهد شد، گفـت:‌ در ساعت اجرای محدوده کنترل آلودگی هوا در روزهای پنجشنبه نیز تغییری ایجاد نشده و مانند قبل از ساعت ۶:۳۰ آغاز شده و ساعت ۱۳ به پایان می‌رسد.</p>
      <p>سردار مهماندار در مورد شرایط تردد ساکنان طرح‌های ترافیکی تهران نیز افزود:‌ تسهیلات در نظر گرفته شده برای این افراد همچنان وجود داشته و با تغییرات اعمال شده، تغییری در آن به وجود نیامده است.</p>
      <p>رییس پلیس راهنمایی و رانندگی تهران بزرگ در مورد فعالیت دوربین‌های ثبت خروجی نیز گفت: این دوربین‌ها فعال بوده و ساعات خروج خودروها از محدوده را نیز ثبت می‌کند و همانطور که گفتم ساعتشان با ساعت جدید اتمام طرح تطبیق داده شده است.</p>
    </article>
  </body>
</html>