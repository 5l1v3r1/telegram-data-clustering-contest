<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842944"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T13:18:00+00:00"/>
    <meta property="og:title" content="স্বর্ণ ব্যবসার পাশাপাশি ডাকাতির সঙ্গেও যুক্ত তারা"/>
    <meta property="og:description" content="গাজীপুরের শ্রীপুরে এক সপ্তাহ আগে দুটি গয়নার দোকান থেকে লুট হওয়া ৪৩ ভরি স্বর্ণালঙ্কারসহ ১০ ডাকাতকে গ্রেপ্তার করেছে পুলিশ। গ্রেপ্তারকৃত ডাকাতদের মধ্যে দুজন ডাকাতির পাশাপাশি স্বর্ণ ব্যবসার সঙ্গেও যুক্ত বলে জানিয়েছে পুলিশ। আজ রবিবার সকালে গাজীপুরের পুলিশ সুপার শামসুন্নাহার তাঁর কার্যালয়ে এক সংবাদ সম্মেলনে এসব তথ্য জানান। গ্রেপ্তারকৃতরা হলেন- মনির মোল্যা ওরফে মনির ওরফে মনি মোল্লা ওরফে আকুব্বর হোসেন আকু (৩৮), আলমগীর হোসেন ওরফে আলম (৪০), তার স্ত্রী মোসাম্মৎ ছুম্মা খাতুন (৩২), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪) ও বিবেক পাল (৪২)। শ্রীপুরের জৈনা বাজারের গফুর সুপার মার্কেটে ১৬ নভেম্বর সন্ধ্যায় একদল ডাকাত ককটেল ফাটিয়ে, গুলি ছুঁড়ে ও চাপাতি ভয় দেখিয়ে নিউ দিপা জুয়েলার্স ও লক্ষ্মী জুয়েলার্স থেকে ৮০ ভরি স্বর্ণালঙ্কার, ৫০০ ভরি রুপা ও নগদ ৪ লাখ ৬৫ হাজার টাকা লুট করে নিয়ে যায়। ডাকাতদের ছোড়া গুলিতে দিপা জুয়েলার্সের মালিক দেবেন্দ্র কর্মকার গুরুতর আহত হন। এরপর পুলিশ শুক্র ও শনিবার সিরাজগঞ্জ, পাবনা, রাজবাড়ি, মাদারীপুর…"/>
  </head>
  <body>
    <article>
      <h1>স্বর্ণ ব্যবসার পাশাপাশি ডাকাতির সঙ্গেও যুক্ত তারা</h1>
      <h2>৪৩ ভরি স্বর্ণসহ গ্রেপ্তার ১০</h2>
      <address><time datetime="2019-11-24T13:18:00+00:00">24 Nov 2019, 13:18</time> by <a rel="author">কালের কণ্ঠ অনলাইন</a></address>
      <p>গাজীপুরের শ্রীপুরে এক সপ্তাহ আগে দুটি গয়নার দোকান থেকে লুট হওয়া ৪৩ ভরি স্বর্ণালঙ্কারসহ ১০ ডাকাতকে গ্রেপ্তার করেছে পুলিশ। গ্রেপ্তারকৃত ডাকাতদের মধ্যে দুজন ডাকাতির পাশাপাশি স্বর্ণ ব্যবসার সঙ্গেও যুক্ত বলে জানিয়েছে পুলিশ।</p>
      <p>আজ রবিবার সকালে গাজীপুরের পুলিশ সুপার শামসুন্নাহার তাঁর কার্যালয়ে এক সংবাদ সম্মেলনে এসব তথ্য জানান।</p>
      <p>গ্রেপ্তারকৃতরা হলেন- মনির মোল্যা ওরফে মনির ওরফে মনি মোল্লা ওরফে আকুব্বর হোসেন আকু (৩৮), আলমগীর হোসেন ওরফে আলম (৪০), তার স্ত্রী মোসাম্মৎ ছুম্মা খাতুন (৩২), মো. রানু শেখ ওরফে নান্নু শেখ (৩৮), মো. সাইদুর সরদার (৪৪), বাদশা প্রামানিক ওরফে বাবু ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪) ও বিবেক পাল (৪২)।</p>
      <p>শ্রীপুরের জৈনা বাজারের গফুর সুপার মার্কেটে ১৬ নভেম্বর সন্ধ্যায় একদল ডাকাত ককটেল ফাটিয়ে, গুলি ছুঁড়ে ও চাপাতি ভয় দেখিয়ে নিউ দিপা জুয়েলার্স ও লক্ষ্মী জুয়েলার্স থেকে ৮০ ভরি স্বর্ণালঙ্কার, ৫০০ ভরি রুপা ও নগদ ৪ লাখ ৬৫ হাজার টাকা লুট করে নিয়ে যায়। ডাকাতদের ছোড়া গুলিতে দিপা জুয়েলার্সের মালিক দেবেন্দ্র কর্মকার গুরুতর আহত হন।</p>
      <p>এরপর পুলিশ শুক্র ও শনিবার সিরাজগঞ্জ, পাবনা, রাজবাড়ি, মাদারীপুর, নারায়ণগঞ্জ, ঢাকা ও গাজীপুরে অভিযান চালিয়ে ওই দশজনকে গ্রেপ্তার করে।</p>
      <p>এ বিষয়ে পুলিশ সুপার বলেন, গ্রেপ্তারদের মধ্যে সঞ্জয় সরকার ও বিবেক পাল স্বর্ণ ব্যবসায়ী হিসেবেই পরিচিত। ঢাকার আশুলিয়ায় সঞ্জয়ের এবং ধামরাইয়ে বিবেক পালের গয়নার দোকান আছে। পাশাপাশি তারা ডাকাতির সঙ্গেও যুক্ত। লুট করা সোনা ও রূপা গলিয়ে তারা গয়না বানিয়ে বিক্রি করতেন।</p>
      <p>গ্রেপ্তারদের কাছ থেকে ৪৩ ভরি স্বর্ণালঙ্কার, ৬০০ গ্রাম রুপা, এক লাখ ৫৬ হাজার ৩২০টাকা, সাতটি ককটেল, একটি চাপাতি ও একটি মোটর সাইকেল জব্দ করেছে পুলিশ।</p>
    </article>
  </body>
</html>