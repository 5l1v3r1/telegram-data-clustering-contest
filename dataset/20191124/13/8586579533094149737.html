<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/sehit-askere-memleketinde-son-gorev-257734h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T13:56:00+00:00"/>
    <meta property="og:title" content="Şehit askere memleketinde son görev"/>
    <meta property="og:description" content="Barış Pınarı Harekâtı bölgesinde askeri aracın çarpması sonucu şehit olan Piyade Uzman Onbaşı Mustafa Akkaya, memleketi Afyonkarahisar'da düzenlenen törenin ardından toprağa verildi."/>
  </head>
  <body>
    <article>
      <h1>Şehit askere memleketinde son görev</h1>
      <address><time datetime="2019-11-24T13:56:00+00:00">24 Nov 2019, 13:56</time> by <a rel="author">Yeni Çağ Gazetesi</a></address>
      <p>
        <b>Barış Pınarı Harekâtı bölgesinde askeri aracın çarpması sonucu şehit olan Piyade Uzman Onbaşı Mustafa Akkaya, memleketi Afyonkarahisar'da düzenlenen törenin ardından toprağa verildi.</b>
      </p>
      <p>Türk Silahlı Kuvvetleri'nce (TSK) Suriye'de yürütülen 'Barış Pınarı Harekatı'nda görevli Piyade Uzman Onbaşı Mustafa Akkaya'ya, dün saat 17.00 sıralarında, askeri personelin kullandığı 'Kirpi' adı verilen zırhlı araç çarptı.</p>
      <p>Kazada ağır yaralanan Akkaya, kaldırıldığı Mehmet Akif İnan Eğitim ve Araştırma Hastanesi'nde yapılan müdahaleye rağmen kurtarılamayarak, şehit oldu.</p>
      <p>Şehit Mustafa Akkaya'nın cenazesi, Şanlıurfa'dan bugün öğle saatlerinde Afyonkarahisar'a uğurlandı. Zafer Bölgesel Havalimanı'na askeri uçakla getirilen şehidin cenazesi, buradan kara yoluyla toprağa verilmek üzere memleketi İscehisar'ın Karaağaç köyüne getirildi. Şehidin ailesinin oturduğu evin çevresine Türk bayrakları asılırken, dün acı haberi alan yakınları ve komşuları da aileyi yalnız bırakmadı.</p>
      <p>
        <b>ANNENİN FERYADI YÜREK YAKTI</b>
      </p>
      <p>Mustafa Akkaya'nın Türk bayrağına sarılı tabutu, helallik alınması için eve getirilmeden önce baba Taner Akkaya (50), anne Döndü Akkaya (46) ile şehidin 3 kardeşi eve geldi. Şehidin annesi Akkaya, "Benim oğlum ölmedi. Gözlerinden yaşlar akıyor. Yandım anam yandım" diyerek gözyaşı döktü. Şehidin kardeşleri de uzun süre gözyaşı döktü. Baba Taner Akkaya'yı, Afyonkarahisarlı diğer şehit babaları teselli etti.</p>
      <p>Şehidin cenazesi ambulansla ailesinin oturduğu evin önüne getirildi. Mustafa Akkaya'nın Türk bayrağına sarılı tabutu ambulanstan indirildikten sonra evin önünde dua okunup, helallik alındı. Anne Döndü Akkaya, "Aslan oğlum beni niye bırakıp, gittin? Ben de oğlumla gideceğim" diyerek ağıtlar yaktı. Şehidin Türk bayrağına sarılı taburu, helallik alınmasından sonra cenaze namazının kılınacağı köy meydanına getirildi.</p>
      <p>
        <b>HAREKÂTA KATILDIĞINI AİLESİNE SÖYLEMEMİŞ</b>
      </p>
      <p>Vatani görevini bitirdikten sonra yaklaşık 7- 8 ay önce sınava girerek, kazanıp, uzman onbaşı olarak görevine başlayan Mustafa Akkaya'nın, Şanlıurfa'da görev yaptığı, 10 gün önce de 'Barış Pınarı Harekatı'na katıldığı belirtildi.</p>
      <p>Şehit Akkaya'nın, 'Barış Pınarı Harekatı'na katıldığını arkadaşına söylediği, ailesinin ise haberinin olmadığı öğrenildi.</p>
      <related>
        <a href="https://www.yenicaggazetesi.com.tr/teror-orgutu-pkk-okulu-mevzi-haline-getirmis-256767h.htm"/>
        <a href="https://www.yenicaggazetesi.com.tr/suriyede-ucuncu-ortak-devriye-tamamlandi-255478h.htm"/>
        <a href="https://www.yenicaggazetesi.com.tr/rasulaynda-yerel-meclis-kuruldu-255379h.htm"/>
        <a href="https://www.yenicaggazetesi.com.tr/msb-teroristler-11-taciz-atesi-gerceklestirdi-255171h.htm"/>
      </related>
    </article>
  </body>
</html>