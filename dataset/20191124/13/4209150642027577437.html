<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/analize/Americki-bogatasi-imucniji-nego-ikad/570235?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T13:24:43+00:00"/>
    <meta property="og:title" content="Američki bogataši imućniji nego ikad"/>
    <meta property="og:description" content="Klasa američkih bogataša je imućnija nego ikada, i ima više novca za luksuzne usluge, kao što su masaže, manikir i pedikir i angažovanje privatnih trenera."/>
  </head>
  <body>
    <article>
      <h1>Američki bogataši imućniji nego ikad</h1>
      <address><time datetime="2019-11-24T13:24:43+00:00">24 Nov 2019, 13:24</time> by <a rel="author">Tanjug</a></address>
      <p>Klasa američkih bogataša je imućnija nego ikada, i ima više novca za luksuzne usluge, kao što su masaže, manikir i pedikir i angažovanje privatnih trenera.</p>
      <p>Dok broj poslova za Amerikance iz srednje klase nastavlja da se smanjuje, raste broj radnih mesta na dnu i na vrhu platne ljestvice.</p>
      <p>"Ono što nam nedostaje u ovoj zemlji su prihodi srednje klase - poslovi za koje možemo reći da su tradicionalno solidniji i dostojanstveniji", ističe Mark Mjuro, istraživač instituta Brukings.</p>
      <p>Radnici u novoj, nižoj klasi, koji vode računa da zadovolje sve prohteve dobrostojećih, ponekad se nazivaju "radnicima za bogataše", prenosi Glas Amerike.</p>
      <p>"Ima više ljudi na vrhu, koji mogu da kupuju usluge", kaže Mark Mjuro, istraživač instituta Brukings.</p>
      <p>"Ne samo da ima više bogataša, nego ima i više ljudi koji su dovoljno imućni i spremni plate te usluge - bilo da je reč o instruktorima joge, ili šetačima pasa ili kuririma koji za njih obavljaju različite sitne poslove. A na donjem dijelu društvene ljestvice ima mnogo ljudi kojima su potrebni takvi poslovi", kaže on.</p>
      <p>Radnici u službi bogatih su najčešće žene - i Latinoamerikanci. To su često ljudi bez fakultetske diplome, koji rade nekoliko poslova, pružajući usluge ljudima koji materijalno bolje stoje od njih.</p>
      <p>Na tržištu rada, za radnike bez višeg obrazovanja, najbrže raste broj poslova u domenu usluga i lične njege, pokazuju podaci američkog Biroa za statistiku rada. Očekuje se da će, u narednih 10 godina, broj takvih poslova porasti za 17%, što će dovesti do otvaranja milion novih radnih mjesta.</p>
      <p>Broj radnika koji pružaju usluge manikira i pedikira udvostručio se između 2010. i 2017, prema podacima instituta Brukings. Broj fitnes trenera i šetača pasa povećao se i do tri puta više od prosečne stope zapošljavanja. Mjuro kaže da najmanje tri miliona ljudi u SAD trenutno živi od takvih poslova.</p>
      <p>"Ne brine nas toliko što takvi poslovi postoje, nego to što oni nisu posebno dobri poslovi, zbog strukture rada u Americi. Oni nisu dobro plaćeni", kaže američki analitičar.</p>
      <p>Takve radnike lako mogu da eksploatišu njihovi poslodavci i retko dobijaju beneficije kao što su bolovanje, plaćeni odmor ili penziono osiguranje.</p>
      <p>Pa opet, takvi poslovi jesu prilika za nove imigrante da počnu karijeru u Americi. Trećina američke radne snage trenutno se bavi takozvanom ekonomijom honorarnih poslova.</p>
      <p>Oko 10 odsto njih radi puno radno vreme u takvim zanimanjima, a ostali prihvataju povremene poslove - kao što je vožnja Ubera - da dopune svoj prihod od glavnog posla.</p>
    </article>
  </body>
</html>