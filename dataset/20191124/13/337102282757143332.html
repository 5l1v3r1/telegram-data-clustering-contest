<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AD%D9%84%DB%8C-%D8%AF%D8%B1-%D9%87%D9%86%DA%AF%E2%80%8C%DA%A9%D9%86%DA%AF-%D9%81%D8%B1%D8%B5%D8%AA%DB%8C-%D8%A8%D8%B1%D8%A7%DB%8C-%D8%B7%D8%B1%D9%81%D8%AF%D8%A7%D8%B1%D8%A7%D9%86-%D8%AF%D9%85%D9%88%DA%A9%D8%B1%D8%A7%D8%B3%DB%8C-20191124/%D8%A2%D8%B3%DB%8C%D8%A7-%D9%88-%D8%A7%D9%82%DB%8C%D8%A7%D9%86%D9%88%D8%B3%DB%8C%D9%87"/>
    <meta property="og:site_name" content="RFI"/>
    <meta property="article:published_time" content="2019-11-24T13:39:20+00:00"/>
    <meta property="og:title" content="انتخابات محلی در هنگ‌کنگ: فرصتی برای طرفداران دموکراسی"/>
    <meta property="og:description" content="انتخابات شوراهای محلی هنگ‌کنگ که هیچگاه برای اهالی جذابیتی نداشته، امسال به دلیل بحرانی بودن وضعیت سیاسی مورد استقبال مردم قرار گرفته است. رأی‌دهندگان می‌خواهند از این فرصت در جهت کاهش نفوذ پکن استفاده کنند."/>
  </head>
  <body>
    <article>
      <h1>انتخابات محلی در هنگ‌کنگ: فرصتی برای طرفداران دموکراسی</h1>
      <address>
        <time datetime="2019-11-24T13:39:20+00:00">24 Nov 2019, 13:39</time>
      </address>
      <p>
        <b>انتخابات شوراهای محلی هنگ‌کنگ که هیچگاه برای اهالی جذابیتی نداشته، امسال به دلیل بحرانی بودن وضعیت سیاسی مورد استقبال مردم قرار گرفته است. رأی‌دهندگان می‌خواهند از این فرصت در جهت کاهش نفوذ پکن استفاده کنند.</b>
      </p>
      <p>از بامداد روز یکشنبه ٢۴ نوامبر/٣ آذر، صف‌های طولانی مقابل حوزه‌های رای‌گیری هنگ‌کنگی تشکیل شد. اهالی این منطقۀ نیمه خودمختار به یاد ندارند که انتخابات محلی هیچگاه با چنین استقبالی مواجه شده باشد.</p>
      <p>در شرایطی که اعتراضات مردم هنگ‌کنگ هنوز خاموش نشده، شرکت در انتخابات شوراهای محلی فرصتی به اهالی داده تا مخالفت خود را با نفوذ چین ابراز کنند.</p>
      <p>در این انتخابات، ۴۵٢ عضو ١٨ شورای محلی برگزیده می‌شوند. این شوراها در مورد مسائل روزمره مثل جمع‌آوری زباله و سایر خدمات شهری تصمیم می‌گیرند و چندان جذابیتی برای مردم ندارند. از سال ١٩٩٧ که هنگ‌کنگ از قیمومیت بریتانیا بیرون آمد و به چین برگردانده شد، این شوراهای محلی تحت نفوذ پکن قرار داشته و نمایندگان آن تقریباً همگی طرفدار حکومت چین بوده‌اند.</p>
      <p>اما اینک، بعد از حدود شش ماه تظاهرات و اعتراضات متناوب، طرفداران دموکراسی می‌خواهند از فرصت انتخابات برای پایان دادن به نفوذ پکن در شوراهای محلی استفاده کنند.</p>
      <p>تا حوالی ظهر روز یکشنبه، نزدیک به ۴٨ درصد از چهار میلیون نفری که برای رأی دادن ثبت نام کرده‌اند، به پای صندوق‌ها رفته بودند. تعداد ثبت نام شدگان امسال، نسبت به انتخابات قبلی، ناگهان ۴٠٠هزار نفر افزایش یافته‌ است. این افزایش چشمگیر، نتیجۀ مستقیم کوشش مدافعان دموکراسی است که با تبلیغ پیگیر، مردم را به شرکت در انتخابات تشویق کردند. بدین ترتیب، آنان تلاش می‌کنند تا انتخابات محلی را به نوعی همه‌پرسی علیه حکومت هنگ‌کنگ و خانم کَری لَم، رئیس اجرایی این حکومت تبدیل کنند.</p>
      <p>طی هفته‌های اخیر، حکومت هنگ‌کنگ چند بار تهدید کرد که در صورت ادامۀ تظاهرات خشونت‌آمیز، انتخابات را به تعویق خواهد انداخت. شاید به همین دلیل، طی چند روز اخیر هنگ‌کنگ نسبتاً آرام بود. این در حالی است که دانشگاه پلی‌تکنیک که کانون اعتراضات بوده، همچنان در محاصرۀ نیروهای انتظامی قرار دارد.</p>
      <p>ظهر روز یکشنبه، بعد از چند ساعت رأی‌گیری، خانم کری لم از برگزاری آرام انتخابات ابراز خوشنودی کرد. کارشناسان سیاسی انتظار دارند که امسال، تعداد طرفداران دموکراسی در شوراهای محلی افزایش یابد، هرچند که دستیابی به اکثریت، هنوز برای آنان بسیار بعید به نظر می‌رسد.</p>
    </article>
  </body>
</html>