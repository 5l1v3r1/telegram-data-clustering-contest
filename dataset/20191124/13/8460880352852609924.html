<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/kis-csoportokban-terveznek-nagy-dolgokat-itthon-es-a-hataron-tul-is-2139462/"/>
    <meta property="og:site_name" content="BAMA"/>
    <meta property="article:published_time" content="2019-11-24T13:07:00+00:00"/>
    <meta property="og:title" content="Kis csoportokban terveznek nagy dolgokat, itthon és a határon túl is"/>
    <meta property="og:description" content="Vesszőből fontak gömböt."/>
  </head>
  <body>
    <article>
      <h6 class="kicker">ARCKÉP</h6>
      <h1>Kis csoportokban terveznek nagy dolgokat, itthon és a határon túl is</h1>
      <address><time datetime="2019-11-24T13:07:00+00:00">24 Nov 2019, 13:07</time> by <a rel="author">Mészáros B. Endre</a></address>
      <h4>A PTE MIK Boszorkány utcai bejáratánál az előtérben láttam, amint két hallgató betelepszik egy hatalmas formatervezett gömbkosárba. Mint dr. Rétfalvi Donáttól, az Építész Intézet igazgatójától megtudtuk, a hagyományos vesszőfonással készült három modern formatervezett mű (The Balls) idén Szaporcán a Bőköz Fesztivál ékei voltak.</h4>
      <p><b>– Építészek az Ormánság Fesztiválon?</b><br/>– Hogy az efféle tervezői tevékenység a karunkon mennyire nem szokatlan, ahhoz elöljáróban két honlapot (thebasket.mik.pte.hu, spacepoetry.net) ajánlanék. Az egyik a Bőköz Fesztivál aktivitásaihoz kapcsolódik, a másik pedig a határon túli erdélyi értékmentéseinkről szól. Énlakán szervezett építőtáborainkról, ahol a diákokkal épületeket mérünk fel, „Küklopsz” kilátót és „Székely iránytűt” építettünk, feltárjuk az itt húzódó „Limes”-t és igyekszünk megőrizni a Torockóhoz hasonló ősi falusi épített és kulturális örökséget.</p>
      <p><b>– Mi a cél a Bőköz kosarakkal?</b><br/>– Hogy a tradíciókra építkezve helyi anyagokból korszerű dizájnnal használati tárgyakat hozzunk létre, felhívva az emberek figyelmét eltűnőfélben lévő értékeinkre.</p>
      <p><b>– Mindent kollektíven készítenek a hallgatókkal közösen?</b><br/>– Fiatal tehetségekből álló teameket foglalkoztatunk műhelykeretek között, ez az oktatási modellünk. A vidékiség ebben a szakmában korábban hátrány volt, hiszen sokkal kisebb létszámmal tudunk dolgozni, de ma ez már az egyik erényünk, ebben a kiscsoportos formában sikerült jó néhány nemzetközi szintű eredményt elérni.</p>
      <p><b>– Az országon kívül is felfigyeltek már a munkájukra?</b><br/>– A Karnak több mint 700 külföldi hallgatója van, a végzősök fele pedig már a világ más más részeiből érkezik. Ha csak a top hármat emelem ki: az USA-ban Denverrel, valamint Kínával és a Fülöp-szigetekkel van igen jó kapcsolatunk.</p>
      <p><b>– Mi tart az oktatásban egy profi építészt?</b><br/>– Az elhivatottság a tehetségkondozásban és hogy nagyon hiszek az oktatási módszerünkben. Másrészt mindemellett gyakorló építész és belsőépítész is vagyok.</p>
      <p><b>– Mit tesz, ha Rétfalvi Donát elhivatott nem tervez?</b><br/>–Gimnazistaként volt egy rockbandánk, ahol gitároztam. Napjainkra már nem maradt sok extra, viszont van egy Erdélyből mentett pumim, és nagyon izgatnak a szakmába vágó informatikai újdonságok.</p>
      <table bordered="">
        <tr>
          <td><b>Hallgatói csoportokat visz sikerre</b><br/>Rétfalvi Donát 1976-ban született Pécsett, édesapja Rétfalvi Sándor Munkácsy-díjas szobrászművész. Pécsre járt általánosba, de a középiskolát Nagykanizsán, a Batthyány Lajos Gimnáziumban végezte el. A Pollack Mihály Műszaki Főiskolán diplomázott építészként, majd kijárta az akkor induló egyetemi képzést is, 2007-ben Summa Cum Laude doktorált. Az ezredfordulótól tanít az PTE MIK Építész Intézetében, 2018 elejétől intézet­igazgató. Több hallgatói tervező csoporttal is komoly sikereket ért el országos és nemzetközi versenyeken. Másfél éve párkapcsolatban él.</td>
        </tr>
      </table>
      <p> </p>
    </article>
  </body>
</html>