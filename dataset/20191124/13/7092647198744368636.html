<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39828/%D8%B1%D8%B4%D8%AF-%DB%B2%DB%B7-%D8%AF%D8%B1%D8%B5%D8%AF%DB%8C-%D8%A7%D9%86%D8%AA%D8%B5%D8%A7%D8%A8-%D9%85%D8%AF%DB%8C%D8%B1%D8%A7%D9%86-%D8%B2%D9%86-%D8%AF%D8%B1-%D8%B5%D9%86%D8%B9%D8%AA-%D8%A2%D8%A8-%D9%88-%D8%A8%D8%B1%D9%82"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-24T13:25:00+00:00"/>
    <meta property="og:title" content="رشد ۲۷ درصدی انتصاب مدیران زن در صنعت آب و برق"/>
    <meta property="og:description" content="معاون امور زنان و خانواده رئیس‌جمهور با اشاره به اینکه وزارت نیرو در انتصاب مدیران زن رشد قابل توجهی داشته است، بیان کرد: براساس ارزیابی صورت گرفته از ابتدای دولت دوازدهم تاکنون شاهد افزایش ۲۷ درصدی انتصاب مدیران زن در وزارت نیرو هستیم."/>
  </head>
  <body>
    <article>
      <h1>رشد ۲۷ درصدی انتصاب مدیران زن در صنعت آب و برق</h1>
      <address><time datetime="2019-11-24T13:25:00+00:00">24 Nov 2019, 13:25</time> by <a rel="author">پایگاه خبری صنعت برق - برق نیوز BarghNews</a></address>
      <p><i>معاون امور زنان و خانواده رئیس‌جمهور با اشاره به اینکه وزارت نیرو در انتصاب مدیران زن رشد قابل توجهی داشته است، بیان کرد: براساس ارزیابی صورت گرفته از ابتدای دولت دوازدهم تاکنون شاهد افزایش ۲۷ درصدی انتصاب مدیران زن در وزارت نیرو هستیم. </i>به‌گزارش <a href="https://barghnews.com/">برق نیوز</a>، معصومه ابتکار در مراسم رونمایی از طرح توان‌افزایی و ارتقای توان مدیریتی بانوان در صنعت آب و برق با بیان این مطلب افزود: معاونت امور زنان و خانواده ریاست‌جمهوری با حمایت وزارت نیرو توانسته است تاکنون در هشت استان کشور پویش رد پای آب را برای جلب مشارکت سازمان‌های مردم نهاد، فعالان و زنان برگزار کند. وی با تاکید بر اینکه زنان می‌توانند تحولات جدی را برای اصلاح الگوی مصرف آب، انرژی و غذا اعمال کنند، گفت: تمامی آمار موجود حکایت از آن دارد که وضعیت مناسبی و درستی به لحاظ مصرف منابع نداریم؛ از این رو بایستی در تلاش برای نهادینه کردن سبک زندگی سازگار با محیط زیست و توسعه پایدار در کشور باشیم. معاون رئیس‌جمهور با تاکید براینکه ۴۱ درصد کارکنان دولت بانوان هستند، گفت: در میان وزارتخانه‌های کشور به طور متوسط حدود ۱۸.۸ مدیران از میان بانوان انتخاب شده اند که این رقم در ابتدای دولت دوازدهم نزدیک ۱۳.۶ درصد بوده است. همچنین هم‌اکنون حدود ۷۰ زن همتراز معاون و مشاور وزیر مشغول به فعالیت هستند. ابتکار با تاکید بر اینکه در تلاش برای تعادل میان کار و خانه هستیم، گفت: بانوان در کنار مسئولیتی که در جامعه دارند نباید مسئولیت خانواده را نادیده بگیرند. امروز گفتگو میان اعضای خانواده از حدود دو ساعت به کمتر از ۲۰ دقیقه رسیده است. از این رو در تلاش برای ارتقای موضوع گفت‌وگوی خانواده و ارتقای مهارت‌های داخلی خانواده‌ها هستیم.</p>
    </article>
  </body>
</html>