<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_Elmondta_a_rendorseg_mennyibe_kerult_a_varoslakok_elzarasa_Erdogantol"/>
    <meta property="og:site_name" content="HVG.hu"/>
    <meta property="article:published_time" content="2019-11-24T13:48:00+00:00"/>
    <meta property="og:title" content="Elmondta a rendőrség, mennyibe került a városlakók elzárása Erdogantól"/>
    <meta property="og:description" content="1,4 millió forintnyi kordont helyeztek ki aznap, a rendőröknek 20 millió forintnál is több túlapénzt fizettek."/>
  </head>
  <body>
    <article>
      <h1>Elmondta a rendőrség, mennyibe került a városlakók elzárása Erdogantól</h1>
      <address><time datetime="2019-11-24T13:48:00+00:00">24 Nov 2019, 13:48</time> by <a rel="author">hvg.hu</a></address>
      <p>
        <b>1,4 millió forintnyi kordont helyeztek ki aznap, a rendőröknek 20 millió forintnál is több túlapénzt fizettek.</b>
      </p>
      <p>Mint az ismert, <a href="https://hvg.hu/itthon/20191107_Erdogan_Budapest_kozlekedes">november 7-én Recep Tayyip Erdoğan török elnök látogatása miatt megbénult egész Budapest</a>, a rendőrség hermetikusan zárt le utcákat, metróállomásokat, és arra is volt példa, hogy utasokat szállítottak le a villamosról, metróról, majd nem engedték ki őket az állomásról. Este a munkából, iskolából hazaigyekvők közül is többen bent ragadtak a rendőrök között, és nem tudtak hazamenni. </p>
      <p>A momentumos Donáth Anna EP-képviselő mindenesetre közérdekű adatigénylést nyújtott be a Budapesti Rendőr-főkapitánysághoz, hogy megtudja, mennyibe került mindez, most pedig választ is kapott a kérdéseire. Mint közölte,</p>
      <blockquote>A BRFK válasza alapján a BRFK részéről felmerült rendőri biztosítása összesen 67 millió 638 ezer forintba került.</blockquote>
      <p>A BRFK által küldött listából mindaználtal az is kiderül, hogy ebből közel 1,4 millió forint volt a kordonozás, és 4,8 millió forintot költöttek autók elszállítására (az érintett területeken parkolni sem volt szabad).</p>
      <p>A többi költség gyakorlatilag mind a rendőrökkel kapcsolatos, ugyanis közel 6 millió ment az élelmezésükre, 5,5 millió "szállásra" valószínűleg azoknak a rendőröknek, akik nem budapestiek voltak, és 320 ezer forint mobil WC-kre. A rendőrautók üzemanyaga az Edogan-látogatás napján 757 ezer forintba került, és</p>
      <blockquote>közel 20,4 millió volt a bizztosítást végző rendőrök munkabére, de még ennél is többet, közel 21 milliót költött a BRFK túlórapénzekre.</blockquote>
      <p>Donáth Anna közölte, mivel lehetséges, hogy az Erdogan-látogatással kapcsolatos költségek más szerveknél vagy fővárosi cégeknél is keletkeztek, ezért ezeknek a költségeknek is megpróbálnak utánajárni.  </p>
      <related>
        <a href="https://hvg.hu/tudomany/20191108_erdogan_budapesti_latogatasa_memek_orban_viktor_ader_janos"/>
        <a href="https://hvg.hu/itthon/20191108_A_rendorseg_es_a_Fidesz_szerint_is_a_tuntetesek_miatt_volt_kaosz_Budapesten"/>
      </related>
    </article>
  </body>
</html>