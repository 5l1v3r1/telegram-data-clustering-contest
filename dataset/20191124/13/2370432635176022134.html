<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T13:33:52+00:00"/>
    <meta property="og:title" content="Επίθεση Ανδρουλάκη σε Γεννηματά: Το συνέδριο του ΠΑΣΟΚ δεν είναι αντάξιο της ιστορίας του και έχει ευθύνες η ηγεσία"/>
    <meta property="og:description" content="Άσκησε αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών"/>
  </head>
  <body>
    <article>
      <h6 class="kicker">Είχε προηγηθεί πυρ από τον γερουλάνο</h6>
      <h1>Επίθεση Ανδρουλάκη σε Γεννηματά: Το συνέδριο του ΠΑΣΟΚ δεν είναι αντάξιο της ιστορίας του και έχει ευθύνες η ηγεσία</h1>
      <h2>Άσκησε αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών</h2>
      <address><time datetime="2019-11-24T13:33:52+00:00">24 Nov 2019, 13:33</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Facebook 0</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Twitter</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">LinkedIn</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Περισσότερα</a>
        </li>
      </ul>
      <p>Το πολιτικό και ιδεολογικό πλαίσιο για τις προκλήσεις της παράταξης ως μιας νέας σοσιαλδημοκρατικής προοπτικής, προσδιόρισε στην ομιλία του στο συνέδριο του ΠΑΣΟΚ, ο ευρωβουλευτής Νίκος Ανδρουλάκης.</p>
      <p>Ο κ. Ανδρουλάκης τόνισε ότι το Κίνημα Αλλαγής χρειάζεται να διατυπώσει ένα πρωτοποριακό πολιτικό λόγο που θα είναι μπροστά από τη ΝΔ και τον ΣΥΡΙΖΑ, καλώντας την ηγεσία να πάρει τις σχετικές πρωτοβουλίες.</p>
      <p>Άσκησε αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ.</p>
      <p>Εμφανίστηκε ωστόσο αισιόδοξος υποστηρίζοντας ότι «μπορούμε να τα καταφέρουμε. Μας δίνει περιθώριο η επιστροφή του ΣΥΡΙΖΑ στην πρακτική των μπαχαλάκηδων και της ΝΔ στη πελατειακή πολιτική της Δεξιάς. Αρκεί η προηγούμενη περίοδος των χαμηλών ποσοστών να είναι μικρό διάλλειμα».</p>
      <p>Όσο για τη διεκδίκηση της ηγεσίας το 2021, ο Νίκος Ανδρουλάκης σημείωσε πως «το που θα βρίσκεται τότε ο καθένας είναι προσωπική επιλογή. Το που θα είναι οι ψηφοφόροι είναι στοίχημα για όλους.</p>
      <p>Θλιβερό να συγκρίνουμε τα ποσοστά του ΚΙΝΑΛ με τα ποσοστά του διασπασμένου ΠΑΣΟΚ. Γιατί η ανασφάλεια ήταν χειρότερη από την προοπτική», είπε ο κ. Ανδρουλάκης και πρόσθεσε ότι «ο Στ. Θεοδωράκης ήρθε για να φύγει και οι κ. Ραγκούσης, Μπίστης κι άλλοι που αποχώρησαν έκαναν μαθήματα σ΄ όσους κράτησαν όρθια την παράταξη».</p>
      <p>«Ποιος έφερε τον Δούρειο Ίππο εδώ μέσα; Θα κάναμε τα ίδια λένε; Μάλλον δεν κατάλαβαν τίποτα», υπογράμμισε ο ευρωβουλευτής του Κινήματος Αλλαγής.</p>
      <p>Ο Νίκος Ανδρουλάκης ανέφερε ακόμη ότι τα όσα επεσήμανε πρόσφατα για «τον κίνδυνο η παράταξη να γίνει ΚΚΕ του Κέντρου», δεν συνιστούσαν παρά τη προειδοποίηση ότι αντίθετα με αυτό, η διαφορετική άποψη ήταν κατάκτηση επί Ανδρέα Παπανδρέου και Κώστα Σημίτη.</p>
      <p>Επίσης υποστήριξε ότι το συνέδριο, όπως γίνεται, δεν αρμόζει στην ιστορία του ΠΑΣΟΚ. «Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας», σημείωσε</p>
      <p>Κατέθεσε ένα συνολικό προβληματισμό για τις ιδεολογικές και πολιτικές προκλήσεις του χώρου και τα μεγάλα ζητήματα προοπτικής της χώρας. «Πρέπει να επινοήσουμε μια νέα πολιτική αναγέννησης της σοσιαλδημοκρατίας. Πρέπει να κατανοήσει η ευρωπαϊκή σοσιαλδημοκρατία ότι ο αγώνας για τη Δημοκρατία είναι συνεχής αγώνας. Πρέπει να εμπνεόμαστε από τον Ανδρέα Παπανδρέου που ήταν αντισυστημικός μέσα στο σύστημα», είπε ο κ. Ανδρουλάκης.</p>
      <h3>Πυρ Γερουλάνου στο συνέδριο του ΠΑΣΟΚ: Ό,τι και να θάψετε εδώ μέσα σήμερα, θα αναστηθεί εκεί έξω αύριο</h3>
      <p>Σε ιδιαίτερα υψηλούς τόνους, όπως άλλωστε είχε προϊδεάσει μέσω των τοποθετήσεών του, αλλά και του ψηφίσματος που έκανε λόγο για «συνέδριο – παρωδία» κινήθηκε στην τοποθέτησή του στο 11ο συνέδριο του ΠΑΣΟΚ, ο Παύλος Γερουλάνος, το μεσημέρι της Κυριακής.</p>
      <p>«Μας ζητούν να θάψουμε το ΠΑΣΟΚ, να το μετατρέψουμε σε μια μικρή σφραγίδα στα συρτάρια ενός λογιστή», ανέφερε χαρακτηριστικά ο κ. Γερουλάνος, εξαπολύοντας πυρά κατά της ηγεσίας για τις συνεδριακές διαδικασίες που προώθησε.</p>
      <p>Αναφερόμενος δε στο ψήφισμά του, μίλησε για «2.000 φωνές που λένε «φτάνει πιά», περισσότερες από αυτές που καταφέρατε να κινητοποιήσετε στο συνέδριο».</p>
      <p>«Σήμερα μας ζητούν να θάψουμε το ΠΑΣΟΚ εδω μέσα, αύριο όλοι ΠΑΣΟΚ θα είμαστε εκει εξω. Στις επόμενες εκλογές ΠΑΣΟΚ θα λέει οτι είναι ακόμη και η ηγεσία», πρόσθεσε ακόμη. Παράλληλα, εξέφρασε τη θέση ότι «χωρίς το ΠΑΣΟΚ το ΚΙΝΑΛ μπαίνει στις οχθες που χάραξε το Ποτάμι».</p>
      <p>
        <b>«Πρέπει να αλλάξει η ηγεσία»</b>
      </p>
      <p>Μίλησε δε ευθέως για ανάγκη αλλαγής ηγεσίας, «όχι για προσωπικές φιλοδοξίες», όπως ανέφερε, αλλά γιατί «μια ηγεσία πρέπει να συνθέτει και όχι να διχάζει». «Σήμερα τέτοια ηγεσία δεν έχουμε», υπογράμμισε επιτιθέμενος ευθέως στη Φ. Γεννηματά.</p>
      <p>«Ψηφίστε ό,τι θέλετε, άλλωστε δεν υπάρχει απαρτία», σημείωσε ο κ. Γερουλάνος θέτοντας και ζήτημα αν το παρόν συνέδριο νομιμοποιείται να λάβει αποφάσεις, λόγω χαμηλής συμμετοχής</p>
      <p>«Ο,τι και να θάψετε σήμερα εδώ μέσα, θα αναστηθεί αύριο εκεί έξω»</p>
      <p>«Ο,τι και να θάψετε σήμερα εδώ μέσα, θα αναστηθεί αύριο εκεί έξω. Σήμερα επιλέγετε από ποια μεριά της ιστορίας θα είστε. Από αυτούς που το έθαψαν ή από αυτούς που το αναγέννησαν», πρόσθεσε επίσης, σε μια αποστροφή που από κάποιους εξελήφθη και ως προαναγγελία δημιουργίας δικής του πολιτικής κίνησης.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Facebook 0</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Twitter</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">LinkedIn</a>
        </li>
        <li>
          <a href="https://www.eleftherostypos.gr/politiki/491910-epithesi-androulaki-se-gennimata-to-synedrio-tou-pasok-den-einai-antaxio-tis-istorias-tou-kai-exei-eythynes-i-igesia/#">Περισσότερα</a>
        </li>
      </ul>
    </article>
  </body>
</html>