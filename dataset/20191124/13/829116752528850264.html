<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191124-agrarminiszter-2020tol-25-szazalekkal-tobb-tamogatast-kapnak-a-meheszek.html"/>
    <meta property="og:site_name" content="Origo"/>
    <meta property="article:published_time" content="2019-11-24T13:52:00+00:00"/>
    <meta property="og:title" content="Agrárminiszter: 2020-tól 25 százalékkal több támogatást kapnak a méhészek"/>
    <meta property="og:description" content="A magyar méhészet kicsi, de stratégiai fontosságú ágazat - mondta Nagy István agrárminiszter."/>
  </head>
  <body>
    <article>
      <h1>Agrárminiszter: 2020-tól 25 százalékkal több támogatást kapnak a méhészek</h1>
      <address><time datetime="2019-11-24T13:52:00+00:00">24 Nov 2019, 13:52</time> by <a rel="author">MTI</a></address>
      <p><b>A nemzeti méhészeti program részeként 2020-tól 25 százalékkal több támogatást kapnak a méhészek - mondta Nagy István agrárminiszter vasárnap Gödöllőn. Jövőre 1000 forintra emelik a beporzási támogatást, illetve a méhészek számára elérhető forrás 998,5 millió forintra bővül.<br/></b>Nagy István a magyar méhészek XI. világtalálkozóján azt mondta, hogy</p>
      <aside>a magyar méhészet kicsi, de stratégiai fontosságú ágazat, amely nélkül nagy ágazatok kerülnének bajba.</aside>
      <p>Hangsúlyozta, hogy a méhek által végzett beporzás nélkül a biológiai sokszínűség kerülne veszélybe. Erre tekintettel a kormány ebben az évben bevezette a beporzási támogatást, amelynek összege méhcsaládonként 500 forint volt.</p>
      <aside>Jövőre ezt a támogatást 1000 forintra emelik</aside>
      <p>- tette hozzá Nagy István. A 25 százalékos emelés azt jelenti - mondta -, hogy a méhészek számára elérhető forrás 998,5 millió forintra bővül.</p>
      <figure>
        <img src="https://cdn.nwmgroups.hu/s/img/i/1808/20180802beekeeper-at-work-brandenburg-beekeeping.jpg?w=644&amp;h=436"/>
        <figcaption>Illusztráció<cite>Forrás: dpa Picture-Alliance/AFP/Verwendung weltweit/Patrick Pleul</cite></figcaption>
      </figure>
      <p>Nagy István beszélt arról is, hogy</p>
      <aside>az Európai Unión kívüli országokból, főként Kínából érkező méz gyakran gyengébb minőségű.</aside>
      <p>A magasabb technológiai színvonalon és magasabb élelmiszer-biztonsági feltételek mellett termelő tagállami méhészek nehezen állják az árversenyt, aminek hosszabb távon az lehet a következménye, hogy piaci alapon egyre kevésbé lesz fenntartható a méhészeti tevékenység.</p>
      <p>Az agrárminiszter kiemelte, hogy a méhészet gazdaságosságának csökkenése miatt egyre kevésbé választják a fiatalok a méhészkedést. Ezzel nem az a legnagyobb probléma, hogy 30 000 tonna méz helyett csak 15 000 tonna termelődik, hanem a méhcsaládok csökkenésével elmaradhat a beporzás, aminek már nemzetgazdasági következménye lehet.</p>
    </article>
  </body>
</html>