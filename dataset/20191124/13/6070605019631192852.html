<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/premsa-machin-espanyol-santander-jornada_0_2345765510.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T13:42:57+00:00"/>
    <meta property="og:title" content="Machín: &quot;No hem de pensar que vindrà ningú a salvar-nos, hem de ser nosaltres els que sortim d'aquí&quot;"/>
    <meta property="og:description" content="El tècnic reconeix que no han entrat gens bé al partit contra el Getafe"/>
  </head>
  <body>
    <article>
      <h1>Machín: "No hem de pensar que vindrà ningú a salvar-nos, hem de ser nosaltres els que sortim d'aquí"</h1>
      <h2>El tècnic reconeix que no han entrat gens bé al partit contra el Getafe</h2>
      <address>
        <time datetime="2019-11-24T13:42:57+00:00">24 Nov 2019, 13:42</time>
      </address>
      <p>“És evident que no hem entrat bé, tots érem conscients que era important entrar bé, que tot això es diu moltes vegades, que el partit era molt important, com ho seran els següents". Pablo Machín no amaga les evidències, com ara la desastrosa sortida del seu equip, cinc minuts plens de dubtes que han permès al Getafe avançar-se en <a href="https://www.ara.cat/esports/futbol/espanyol/cronica-espanyol-getafe-santander-jornada_0_2345765508.html?utm_medium=social&amp;utm_source=twitter&amp;utm_campaign=ara">un partit on els blanc-i-blaus han pagat car cedir aquest gol inicial</a>. "Si treiem aquests cinc primers minuts, diríem que hem fet un partit concentrats i implicats de deu. Però ens han faltat aquests cinc primers minuts, per això no estic content. Un equip com nosaltres no podem donar cap avantatge que sigui controlable", ha afegit el tècnic de Sòria, que ha elogiat, això si, que el seu Espanyol hagi sabut "mantenir la calma" per acabar empatant.</p>
      <p>El preparador blanc-i-blau ha destacat "l'ajuda de l'afició", que "no ha posat nerviós l'equip". Machín ha volgut donar valor al punt aconseguit, que trenca la ratxa de sis derrotes seguides a casa en Lliga: "Altres dies amb millors sensacions no vam obtenir punts, avui és el primer a casa. Sumar sempre és positiu, i en les circumstàncies en què estem és important. Hem de pensar que hi ha llum al final del túnel". El tècnic ha reivindicat l'"actitud enorme" dels jugadors i el convenciment que poden sortir d'aquesta situació. Machín ha deixat clar que han de ser els jugadors de l'actual plantilla els que reaccionin. "Hem de pensar que no vindrà cap salvador a salvar-nos, hem de ser nosaltres qui ens tregui d’aquí a nivell de sensacions i de punts. El tècnic, això si, ha enviat un missatge al club: "A mesura que s’aproximi el mercat hivernal ja pensarem en reforços que ens ajudin a millorar el nivell que hem mostrat fins ara". </p>
      <p>"Mirem la classificació, perquè és impossible no saber com vas, però tinc molt clar que la única forma que hi ha per salvar la categoria és optimitzar el teu equip. Veig que l’equip ho està interioritzant. No ens podem excusar dient que queda molt, perquè els punts que se’n van, no tornen. Estem en una situació difícil, encara no és dramàtica pel mes en què estem", ha afegit l'entrenador de l'Espanyol, que ha resumit els problemes del seu equip en les mancances a les àrees: "Hem de ficar més gols i que ens en facin menys. Hem de tenir més encerts que errors, i evitar gols evitables. Hem d’incidir que els gols siguin per encerts del rival, no perquè els ho posem fàcil". </p>
    </article>
  </body>
</html>