<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996236_izkustveniiat_intelekt_moje_da_iznenada_priiatno/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T13:10:00+00:00"/>
    <meta property="og:title" content="Изкуственият интелект може да изненада приятно Германия до 2025 г."/>
    <meta property="og:description" content="Става дума за 480 млрд. евро, добавени към брутния вътрешен продукт на страната до 2025 г. - 13 процента ръст в сравнение с 2019 г., пише ДПА."/>
  </head>
  <body>
    <article>
      <h1>Изкуственият интелект може да изненада приятно Германия до 2025 г.</h1>
      <address><time datetime="2019-11-24T13:10:00+00:00">24 Nov 2019, 13:10</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Изкуственият интелект може да доведе до огромно увеличение на брутния вътрешен продукт (БВП) на Германия за малко над пет години. Това показва проучване на Германската асоциация на интернет индустрията ("Еко") и консултантската компания Артър Ди Литъл.</p>
      <p>Става дума за 480 млрд. евро, добавени към брутния вътрешен продукт на страната до 2025 г. - 13 процента ръст в сравнение с 2019 г., пише ДПА.</p>
      <p>Това е "напълно реалистично" при систематично прилагане на изкуствен интелект в технолоии и приложения, се казва в изследването, обхващащо около 150 случая на използването му. Най-сериозна ще е ползата за търговията, потреблението, енергетиката и околната среда.</p>
      <p>От тази сума 330 млрд. евро биха дошли от икономии на разходи (особено големи са шансовете за компаниите, навлезли в Индустрия 4.0), а други 150 млрд. евро идват - от потенциала за продажби.</p>
      <p>При това (в повечето случаи) няма да се стигне до закриване на работни места, смятат авторите на изследването. Според изследването, подкрепено от института "Водафон", "над 70 процента от приложенията, поддържани от изкуствен интелект, до 2025 г. няма да заменят служители, а укрепват създаването на стойност и конкурентната позиция в сътрудничество със служителите".</p>
      <p>В някои области представянето на изкуствения интелект ще надхвърли човешките способности, например при разпознаване на реч, идентификация на обекти и преводи. В други сфери потенциалът на изкуствения интелект за разглеждания период е под човешкото представяне, например при разработването на софтуер за безпилотно управление на автомобили, уточняват авторите.</p>
      <p>Нужно е обаче германската икономика да мисли за международната конкурентна среда, в която са нужни експерименти и отваряне за иновации, <a href="http://docs.dpaq.de/15552-20191114_pm_ki_studie_final.pdf">казва</a> председателят на "Еко" Оливер Зюме, цитиран в доклада. Според него компаниите в Германия "не могат да си позволят" да отлагат по-активното и решително внедряване на изкуствен интелект в различни сфери на дейността си.</p>
    </article>
  </body>
</html>