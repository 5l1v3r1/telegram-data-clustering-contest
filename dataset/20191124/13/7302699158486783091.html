<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112747"/>
    <meta property="og:site_name" content="MGR Online"/>
    <meta property="article:published_time" content="2019-11-24T13:19:00+00:00"/>
    <meta property="og:title" content="“พี่ศรี”ละเอียดยิบ จี้เอาผิด ก๊วน อนค.เขียนประตูห้องสภาเลอะ ชี้ทำลายทรัพย์สินราชการ-ผิด พ.ร.บ.รักษาความสอาด"/>
    <meta property="og:description" content="“ศรีสุวรรณ”ออกแถลงการณ์จี้เลขาฯ สภา เอาผิดสมาชิก อนค.เขียนกระจกประตูห้องพัก ส.ส.ให้กำลังใจ “ธนาธร” จนเปรอะ ชี้ผิดฐานทำลายทรัพย์สินราชการ โทษจำคุกไม่เกิน 5 ปีปรับ 1 หมื่น ผิด พ.ร.บ.รักษาความสะอาด โทษปรับ 5 พันบาท"/>
  </head>
  <body>
    <article>
      <h1>“พี่ศรี”ละเอียดยิบ จี้เอาผิด ก๊วน อนค.เขียนประตูห้องสภาเลอะ ชี้ทำลายทรัพย์สินราชการ-ผิด พ.ร.บ.รักษาความสอาด</h1>
      <address><time datetime="2019-11-24T13:19:00+00:00">24 Nov 2019, 13:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011663801.JPEG"/>
      </figure>
      <p><b>“ศรีสุวรรณ”ออกแถลงการณ์จี้เลขาฯ สภา เอาผิดสมาชิก อนค.เขียนกระจกประตูห้องพัก ส.ส.ให้กำลังใจ “ธนาธร” จนเปรอะ ชี้ผิดฐานทำลายทรัพย์สินราชการ โทษจำคุกไม่เกิน 5 ปีปรับ 1 หมื่น ผิด พ.ร.บ.รักษาความสะอาด โทษปรับ 5 พันบาท </b><br/><br/>วันนี้(24 พ.ย.) นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ได้ออกแถลงการณ์สมาคมฯ เรื่อง ขอเรียกร้องให้เลขาธิการสภาผู้แทนฯ เอาผิดพลพรรค อนค.ที่“มือบอน”ขีดเขียนประตูกระจกรัฐสภาทำให้ทรัพย์สินของราชการเสียหาย มีรายละเอียดว่า<br/><br/>ตามที่ปรากฏภาพข่าวในสื่อโซเชียลเป็นการทั่วไป กรณีที่พลพรรคอนาคตใหม่ ต่างไปช่วยกันขีดเขียนข้อความหลากหลายความคิดเห็นในเชิงการให้กำลังใจนายธนาธร จึงรุ่งเรืองกิจ หน.พรรคอนาคตใหม่ ต่อการที่ศาลถูกศาลรัฐธรรมนูญวินิจฉัยให้พ้นสภาพความเป็น ส.ส. เนื่องจากฝ่าฝืนรัฐธรรมนูญ ม.98(3) ประกอบ ม.101(6) กรณีมีการถือครองหุ้นสื่อมวลชนของบริษัท วี-ลัค มีเดีย จำกัด ในขณะที่ไปสมัครรับเลือกตั้งเป็นสมาชิกสภาผู้แทนราษฎรเมื่อวันที่ 6 ก.พ.2562 ด้วยคะแนนเสียง 7 : 2 ณ บริเวณประตูกระจกทางเข้าห้องพักของ ส.ส.พรรคอนาคตใหม่ ในอาคารรัฐสภานั้น</p>
      <figure>
        <img src="https://mpics.mgronline.com/pics/Images/562000011663802.JPEG"/>
      </figure>
      <p>การกระทำดังกล่าว อาจถือได้ว่าเป็นการเจตนาที่จะทำให้ทรัพย์สินของทางราชการเสียหาย ทำให้เสื่อมค่า หรือทำให้ไร้ประโยชน์ซึ่งเป็นทรัพย์ที่ใช้หรือมีไว้เพื่อสาธารณประโยชน์ ซึ่งต้องห้ามตามประมวลกฎหมายอาญา ม.360 ต้องระวางโทษจำคุกไม่เกิน 5 ปี หรือปรับไม่เกิน 1 หมื่นบาท หรือทั้งจำทั้งปรับ นอกจากนั้นยังอาจเข้าข่ายความผิดตาม ม.12 ของ พ.ร.บ.รักษาความสะอาดและความเป็นระเบียบเรียบร้อยของบ้านเมือง 2535 ต้องระวางโทษปรับไม่เกิน 5 พันบาทอีกด้วย</p>
      <figure>
        <img src="https://mpics.mgronline.com/pics/Images/562000011663803.JPEG"/>
      </figure>
      <p>ประตูกระจกดังกล่าวถือเป็นเป็นส่วนหนึ่งของรัฐสภา ซึ่งเป็นอาคารสถานที่ราชการมีเลขาธิการสภาผู้แทนราษฎรเป็นผู้ควบคุม ดูแล ตามที่กฎหมายบัญญัติ ดังนั้นเมื่อมีสมาชิกพรรคหรือ ส.ส.พรรคอนาคตใหม่ ได้กระทำการฝ่าฝืนกฎหมายเยี่ยงนั้น จะทำเพิกเฉยไม่รู้ไม่เห็นไม่ได้ เพราะกรณีที่เกิดขึ้นปรากฏเผยแพร่กันมากมายในสื่อโซเชียลมีเดียเป็นที่วิพากษ์วิจารณ์กันอย่างมากของสาธารณะชนถึงความไม่เหมาะสมของพฤติการณ์ดังกล่าว และถือว่าเป็นความผิดที่สำเร็จแล้ว<br/><br/>สมาคมองค์การพิทักษ์รัฐธรรมนูญไทย จึงขอเรียกร้องให้เลขาธิการสภาผู้แทนฯปฏิบัติหน้าที่ในการเอาผิดผู้ที่กระทำการฝ่าฝืนดังกล่าวเสียโดยเร็ว เพื่อไม่ให้เป็นเยี่ยงอย่างที่ไม่ดีต่อสังคมต่อไป</p>
      <figure>
        <img src="https://mpics.mgronline.com/pics/Images/562000011663804.JPEG"/>
        <figcaption>นายศรีสุวรรณ จรรยา (แฟ้มภาพ)</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/politics/photo-gallery/9620000112747"/>
      </related>
    </article>
  </body>
</html>