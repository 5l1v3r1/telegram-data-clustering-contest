<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623141/%D8%B4%DA%A9%D8%A7%DB%8C%D8%AA-%D8%A2%D9%85%D8%A7%D8%B2%D9%88%D9%86-%D8%A8%D9%87-%D8%AE%D8%A7%D8%B7%D8%B1-%D8%A7%D8%B9%D9%85%D8%A7%D9%84-%D9%86%D9%81%D9%88%D8%B0-%D8%AA%D8%B1%D8%A7%D9%85%D9%BE-%D8%AF%D8%B1-%D9%85%D9%86%D8%A7%D9%82%D8%B5%D9%87-%D9%85%DB%8C%D9%84%DB%8C%D8%A7%D8%B1%D8%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T13:06:00+00:00"/>
    <meta property="og:title" content="شکایت آمازون به خاطر &quot;اعمال نفوذ ترامپ&quot; در مناقصه میلیاردی"/>
    <meta property="og:description" content="علاوه بر انتقادهای مکرر ترامپ از جف بزوس، آنچه ظن اعمال نفوذ او در مناقصه اخیر را برای ناظران بیشتر کرده، مالکیت بنیانگذار آمازون بر &quot;واشنگتن پست&quot; است؛ روزنامه‌ای که از نظر ترامپ موضع خصمانه‌ای علیه دولت او دارد."/>
  </head>
  <body>
    <article>
      <h1>شکایت آمازون به خاطر "اعمال نفوذ ترامپ" در مناقصه میلیاردی</h1>
      <address>
        <time datetime="2019-11-24T13:06:00+00:00">24 Nov 2019, 13:06</time>
      </address>
      <p>
        <i>علاوه بر انتقادهای مکرر ترامپ از جف بزوس، آنچه ظن اعمال نفوذ او در مناقصه اخیر را برای ناظران بیشتر کرده، مالکیت بنیانگذار آمازون بر "واشنگتن پست" است؛ روزنامه‌ای که از نظر ترامپ موضع خصمانه‌ای علیه دولت او دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شرکت آمازون به خاطر "اعمال نفوذ" ترامپ در واگذاری یک قرارداد ۱۰ میلیارد دلاری، شکایت خود از تصمیم وزارت دفاع آمریکا را تسلیم دادگاه کرد. مایکروسافت برنده مناقصه برای مدرنیزه کردن زیرساخت‌های پنتاگون اعلام شده است.</p>
      <p>به گزارش دویچه وله، آمازون به خاطر اعمال نفوذ ترامپ در واگذاری یک قرارداد ۱۰ میلیارد دلاری شکایت خود از تصمیم پنتاگون را تسلیم دادگاه کرد</p>
      <p>شرکت اینترنتی آمازون شکایت خود از تصمیم وزارت دفاع آمریکا (پنتاگون) در مورد یک مناقصه پرسود را تسلیم دادگاه کرد.</p>
      <p>برنده این مناقصه در رقابت با آمازون، شرکت مایکروسافت اعلام شده و مبلغ قرارداد تا ۱۰ میلیارد دلار برآورد می‌شود.</p>
      <p>قرارداد "ابرواره‌‌ مشترک برای زيرساخت‌های دفاعی" موسوم به قرارداد جيدی (Jedi) که خبر آن در ماه مارس سال ۲۰۱۸ اعلام شد، هدف نوسازی و مدرنیزه کردن وزارت دفاع آمریکا را دنبال می‌کند.</p>
      <p>تا پیش از اعلام نام شرکت مایکروسافت به عنوان برنده مناقصه، آمازون نامزد اصلی با بیشترین شانس برای گرفتن این قرارداد محسوب می‌شد. این غول تجارت الکترونیک سپس از اعمال نفوذ و "دخالت سیاسی" در روند واگذاری این پروژه خبر داد.</p>
      <p>شرکت آمازون در متن شکایت ارائه‌شده به دادگاه از جمله به طرح دیدگاه‌های منفی دونالد ترامپ، رئیس جمهوری آمریکا، نسبت به خود اشاره کرده است. جف بزوس، بنیانگذار آمازون، از مدت‌ها پیش هدف حملات ترامپ قرار گرفته بود.</p>
      <p>به گزارش "واشنگتن پست"، آمازون قصد دارد چهار ویدئو را به عنوان اسناد و شواهد خود به دادگاه ارائه دهد.</p>
      <p>به ادعای این شرکت اینترنتی، از جمله ترامپ در یکی از این ویدئوها در جریان یکی از برنامه‌های انتخاباتی‌اش در فوریه سال ۲۰۱۶ و در ویدئویی دیگر در گفت‌وگو با مجری شبکه تلویزیونی "فاکس نیوز" نشان می‌دهد که خواستار جلوگیری از داده شدن قرارداد پنتاگون به آمازون است. با وجود این، مارک اسپر، وزیر دفاع آمریکا، هفته گذشته این اتهام را رد کرده بود.</p>
      <p>علاوه بر انتقادهای مکرر ترامپ از جف بزوس، آنچه ظن اعمال نفوذ او در مناقصه اخیر را برای ناظران بیشتر کرده، مالکیت بنیانگذار آمازون بر "واشنگتن پست" است؛ روزنامه‌ای که از نظر ترامپ موضع خصمانه‌ای علیه دولت او دارد.</p>
      <p>هدف از پروژه ۱۰ ساله "جیدی" ایجاد یک سیستم محاسباتی قدرتمند در زیرساخت‌های پنتاگون است که قرار است بر طراحی بخش‌های نظامی وزارت دفاع آمریکا متمرکز شود. در جریان این پروژه قرار است یک ابرواره (Cloud) امن برای پنتاگون به وجود آید.</p>
      <p>به گزارش شرکت بازارپژوهشی آمریکایی گارتنر، آمازون پیشرو تجاری رایانش ابری (Cloud Computing) است و ۴۸ درصد این بازار را در اختیار دارد. شرکت مایکروسافت با در اختیار داشتن ۵ / ۱۵ درصد این بازار، مقام دوم در این عرصه را به خود اختصاص می‌دهد.</p>
    </article>
  </body>
</html>