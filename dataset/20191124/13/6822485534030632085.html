<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903091.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T13:06:00+00:00"/>
    <meta property="og:title" content="میرلوحی: در اوج کمبود اتوبوس اغتشاشگران اتوبوس آتش زدند"/>
    <meta property="og:description" content="به گزارش فارس، سید محمود میرلوحی عضو شورای اسلامی شهر تهران درخصوص حوادث اخیر در شهر تهران و خسارت‌های وارده شده به مدیریت شهری گفت: ملت ما استحقاق استفاده از یک دموکراسی پایدار را دارند و مردم نشان داده اند که پیشرو گفتمان و گفت و گو هستند."/>
  </head>
  <body>
    <article>
      <h1>میرلوحی: در اوج کمبود اتوبوس اغتشاشگران اتوبوس آتش زدند</h1>
      <address>
        <time datetime="2019-11-24T13:06:00+00:00">24 Nov 2019, 13:06</time>
      </address>
      <p>عضو شورای اسلامی شهر تهران با اشاره به کمبود اتوبوس در تهران گفت: عده ای آمدند و به نام مردم اتوبوس ها را به آتش کشیدند.</p>
      <p>به گزارش فارس، سید محمود میرلوحی عضو شورای اسلامی شهر تهران درخصوص حوادث اخیر در شهر تهران و خسارت‌های وارده شده به مدیریت شهری گفت: ملت ما استحقاق استفاده از یک دموکراسی پایدار را دارند و مردم نشان داده اند که پیشرو گفتمان و گفت و گو هستند.</p>
      <p>وی افزود: متاسفانه شاهدیم که گاهی یک سری مطالبات مدنی به واسطه برخی اشتباهات تبدیل به محلی برای فرصت طلبی عده ای می شود.</p>
      <p>میرلوحی گفت: ما در منطقه مزاحمین منطقه ای هم داریم که باعث می شوند در چنین فضایی مطالبات مردمی به اغتشاش و آشوب کشیده شود.</p>
      <p>عضو شورای اسلامی شهر تهران ادامه داد: باید این دو صف از یکدیگر جدا شوند و باید برای این موضوع فکری کرد تا مردم مجال گفتن حرفشان را داشته باشند.</p>
      <p>وی تصریح کرد: مردم هم در دی ماه سال ۹۶ و هم در حوادث اخیر به خوبی صف‌ خود را از اغتشاشگران جدا کردند و اجازه فرصت طلبی به سودجویان را ندادند.</p>
      <p>میرلوحی گفت: از مردم تشکر میکنیم که به صورت کاملا مسالمت آمیز حرفشان را زدند و صف خود را از آنهایی که قصد اغتشاش داشتند جدا کردند.</p>
      <p>عضو شورای اسلامی شهر تهران خاطرنشان کرد: ما امروز در سطح شهر تهران و در کل کشور مشکل اتوبوس داریم و کمبودهایی در این حوزه داریم آن وقت یک عده ای به نام مردم و با نفوذ در صف مردم می آیند و اتوبوس ها را به آتش می کشند.</p>
      <p>وی ادامه داد: مردم باید بدانند که امروز مدیریت شهری همه تلاش خود را برای رفع نیازهای شهری به کار بسته و نباید اجازه دهند عده ای به نام مطالبات مردمی خسارتی به امکانات شهر وارد کنند.</p>
    </article>
  </body>
</html>