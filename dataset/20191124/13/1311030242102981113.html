<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626074/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%A6%E0%A7%87%E0%A6%96%E0%A6%BE-%E0%A6%95%E0%A6%B0%E0%A6%B2%E0%A7%87%E0%A6%A8-%E2%80%98%E0%A6%AE%E0%A6%BF%E0%A6%B8-%E0%A6%87%E0%A6%89%E0%A6%A8%E0%A6%BF%E0%A6%AD%E0%A6%BE%E0%A6%B0%E0%A7%8D%E0%A6%B8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T13:10:00+00:00"/>
    <meta property="og:title" content="প্রধানমন্ত্রীর সঙ্গে দেখা করলেন ‘মিস ইউনিভার্স বাংলাদেশ’"/>
    <meta property="og:description" content="প্রধানমন্ত্রী শেখ হাসিনার সঙ্গে গতকাল শনিবার গণভবনে সাক্ষাৎ করেছেন ‘মিস ইউনিভার্স বাংলাদেশ ২০১৯’ শিরিন আক্তার শিলা। এ সময় আরও ছিলেন এই প্রতিযোগিতায় প্রথম রানারআপ আলিশা ইসলাম এবং দ্বিতীয় রানারআপ ও ‘মিস ওয়ার্ল্ড বাংলাদেশ ২০১৭’ জেসিয়া ইসলাম।"/>
  </head>
  <body>
    <article>
      <h1>প্রধানমন্ত্রীর সঙ্গে দেখা করলেন ‘মিস ইউনিভার্স বাংলাদেশ’</h1>
      <address><time datetime="2019-11-24T13:10:00+00:00">24 Nov 2019, 13:10</time> by <a rel="author">বিনোদন প্রতিবেদক</a></address>
      <p>প্রধানমন্ত্রী শেখ হাসিনার সঙ্গে গতকাল শনিবার গণভবনে সাক্ষাৎ করেছেন ‘মিস ইউনিভার্স বাংলাদেশ ২০১৯’ শিরিন আক্তার শিলা। এ সময় আরও ছিলেন এই প্রতিযোগিতায় প্রথম রানারআপ আলিশা ইসলাম এবং দ্বিতীয় রানারআপ ও ‘মিস ওয়ার্ল্ড বাংলাদেশ ২০১৭’ জেসিয়া ইসলাম। তাঁরা প্রধানমন্ত্রীকে ফুল দিয়ে শুভেচ্ছা জানান। আয়োজকদের পক্ষ থেকে উপস্থিত ছিলেন ‘মিস ইউনিভার্স বাংলাদেশ’-এর চেয়ারম্যান রিজওয়ান বিন ফারুক ও পরিচালক তাহরিন ফাইয়াজ হক।</p>
      <p>আগামী ৮ ডিসেম্বর যুক্তরাষ্ট্রের জর্জিয়ার আটলান্টার টাইলার পেরি স্টুডিওতে অনুষ্ঠিত হবে ‘মিস ইউনিভার্স’ প্রতিযোগিতার চূড়ান্ত অনুষ্ঠান। এই অনুষ্ঠানে এবার অংশ নিচ্ছে বাংলাদেশ। এই প্রতিযোগিতায় অংশ নেওয়ার জন্য ২৭ নভেম্বর রাতে একটি ফ্লাইটে যুক্তরাষ্ট্রের উদ্দেশে ঢাকা ছাড়বেন শিরিন আক্তার শিলা।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/060513fbf97bd73357d0d54b968734b0-5dda81b4ba8a1.jpg"/>
        <figcaption>প্রধানমন্ত্রী শেখ হাসিনাকে ফুল দিয়ে শুভেচ্ছা জানান ‘মিস ইউনিভার্স বাংলাদেশ ২০১৯’ শিরিন আক্তার শিলা, প্রথম রানারআপ আলিশা ইসলাম এবং দ্বিতীয় রানারআপ ও ‘মিস ওয়ার্ল্ড বাংলাদেশ ২০১৭’ জেসিয়া ইসলাম। ছবি: ফেসবুক থেকে নেওয়া</figcaption>
      </figure>
      <p>আয়োজকদের পক্ষ থেকে জানানো হয়, এই প্রতিযোগিতায় অংশ নেওয়ার আগে প্রধানমন্ত্রী শেখ হাসিনার কাছ থেকে দোয়া নেওয়ার জন্য গিয়েছিলেন ‘মিস ইউনিভার্স বাংলাদেশ ২০১৯’ শিরিন আক্তার শিলা। এটা ছিল সৌজন্য সাক্ষাৎ। প্রধানমন্ত্রী বেশ আগ্রহের সঙ্গে এই প্রতিযোগিতা আর ‘মিস ইউনিভার্স বাংলাদেশ ২০১৯’-এর ব্যাপারে জানতে চেয়েছেন। তিনি শিলার জন্য শুভকামনা জানিয়েছেন। এ ধরনের সাক্ষাৎ সত্যিই অনুপ্রেরণার।</p>
      <p>গত ২৩ অক্টোবর রাতে রাজধানীর বসুন্ধরা কনভেনশনের নবরাত্রি হলে ‘মিস ইউনিভার্স বাংলাদেশ ২০১৯’ আয়োজনের চূড়ান্ত অনুষ্ঠান অনুষ্ঠিত হয়। সেখানে সেরা ১০ প্রতিযোগীর মধ্য থেকে মেধা, যোগ্যতা আর সৌন্দর্যের বিচারে বিজয়ী হন ঠাকুরগাঁওয়ের মেয়ে শিরিন আক্তার শিলা। তাঁর মাথায় মুকুট পরিয়ে দেন সাবেক মিস ইউনিভার্স ও বলিউড তারকা সুস্মিতা সেন।</p>
    </article>
  </body>
</html>