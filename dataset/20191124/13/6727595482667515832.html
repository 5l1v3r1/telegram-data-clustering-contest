<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/tammannah-support-kamal-hasan-rajanikanth-alliance.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T13:33:00+00:00"/>
    <meta property="og:title" content="കമല്‍ഹാസന്‍-രജനീകാന്ത് രാഷ്ട്രീയ സഖ്യത്തെ പിന്തുണച്ച് തമന്ന; പാര്‍ട്ടിയില്‍ ചേരുമോ എന്ന് വ്യക്തമാക്കാതെ നടി"/>
    <meta property="og:description" content="AIADMK DMK Kamal Hassan National News Rajanikanth Tamannaah India കമല്‍ഹാസനും രജനീകാന്തും രാഷ്ട്രീയ സഖ്യത്തിനൊരുങ്ങുന്നു എന്നതാണ് തമിഴ്‌നാട്ടിലെ പുതിയ ചര്‍ച്ച. ഈ സഖ്യത്തെ"/>
  </head>
  <body>
    <article>
      <h1>കമല്‍ഹാസന്‍-രജനീകാന്ത് രാഷ്ട്രീയ സഖ്യത്തെ പിന്തുണച്ച് തമന്ന; പാര്‍ട്ടിയില്‍ ചേരുമോ എന്ന് വ്യക്തമാക്കാതെ നടി</h1>
      <address><time datetime="2019-11-24T13:33:00+00:00">24 Nov 2019, 13:33</time> by <a rel="author">ന്യൂസ് ഡെസ്‌ക്</a></address>
      <p>കമല്‍ഹാസനും രജനീകാന്തും രാഷ്ട്രീയ സഖ്യത്തിനൊരുങ്ങുന്നു എന്നതാണ് തമിഴ്‌നാട്ടിലെ പുതിയ ചര്‍ച്ച. ഈ സഖ്യത്തെ പിന്തുണക്കുകയാണ് നടി തമന്ന.</p>
      <p>പുതിയ സഖ്യം രൂപം കൊള്ളുകയാണെങ്കില്‍ അത് നാടിന് നല്ലതായിരിക്കുമെന്നാണ് തമന്നയുടെ പ്രതികരണം. കമല്‍ഹാസന്റെ പാര്‍ട്ടിയിലോ രജനീകാന്തിന്റെ പാര്‍ട്ടിയിലോ ചേരുമോ എന്ന കാര്യത്തില്‍ തമന്ന പ്രതികരിച്ചില്ല.</p>
      <p>തമിഴ്നാടിന്റെ താത്പര്യത്തിനു വേണ്ടി ആവശ്യം വന്നാല്‍ തങ്ങള്‍ ഒരുമിക്കുമെന്ന് ഇരുവരും വ്യക്തമാക്കിയതോടെയാണു രാഷ്ട്രീയചര്‍ച്ചകള്‍ ഇവരിലേക്കു മാറിയത്.</p>
      <p>സംസ്ഥാനത്തെ പ്രമുഖ രാഷ്ട്രീയ കക്ഷികള്‍ വ്യത്യസ്ത നിലപാടുകളാണ് ഇവര്‍ക്കെതിരെ സ്വീകരിച്ചിരിക്കുന്നത്. ഭരണകക്ഷിയായ എ.ഐ.എ.ഡി.എം.കെ ഇരുവരെയും വിമര്‍ശിച്ചുകൊണ്ടാണ് ഇപ്പോള്‍ രംഗത്തുവന്നിരിക്കുന്നത്. ഇരുവര്‍ക്കും ശിവാജി ഗണേശന്റെ സ്ഥിതി വരുമെന്നായിരുന്നു മുഖ്യമന്ത്രി ഇ. പളനിസ്വാമിയുടെ പ്രതികരണം.</p>
      <related>
        <a href="https://www.doolnews.com/missing-ncp-mla-releases-video786.html?utm_source=doolnews&amp;utm_medium=related"/>
      </related>
      <p>അമ്പതുകള്‍ മുതല്‍ എഴുപതുകള്‍ വരെ തമിഴ് സിനിമയിലെ രണ്ടു ധ്രുവങ്ങളായിരുന്ന ശിവാജി ഗണേശനും എം.ജി.ആറും രാഷ്ട്രീയത്തിലേക്കിറങ്ങിയെങ്കിലും വിജയിച്ചത് എം.ജി.ആര്‍ മാത്രമായിരുന്നു. ഇതു സൂചിപ്പിച്ചാണ് അദ്ദേഹം ഇക്കാര്യം പറഞ്ഞത്.</p>
      <p>അതേസമയം ഇരുവരെയും വിമര്‍ശിക്കുകയോ അനുകൂലിച്ചു സംസാരിക്കുകയോ ചെയ്യാതെയുള്ള തന്ത്രമാണ് സ്റ്റാലിന്റെ ഡി.എം.കെ നടത്തുന്നത്. ആക്രമിച്ചാല്‍ ഇരുവര്‍ക്കും വീണ്ടും അമിത പ്രാധാന്യം കൈവരുമെന്ന ചിന്തയാണ് ഡി.എം.കെയെ ഇതിനു പ്രേരിപ്പിക്കുന്നതെന്നാണു രാഷ്ട്രീയ വൃത്തങ്ങള്‍ പറയുന്നത്.</p>
      <p>അതേസമയം എ.ഐ.എ.ഡി.എം.കെ തുടര്‍ച്ചയായി നടത്തുന്ന ആക്രമണങ്ങള്‍ ഇരുവര്‍ക്കും സഹായകരമാണ്.</p>
      <related>
        <a href="https://www.doolnews.com/writer-asokan-charuvil-said-that-better-teachers-are-getting-minority-in-common-education-system456.html?utm_source=doolnews&amp;utm_medium=related"/>
      </related>
      <p>2019-ലെ ലോക്സഭാ തെരഞ്ഞെടുപ്പില്‍ കമല്‍ ഹാസന്‍ ബി.ജെ.പിയെ വിമര്‍ശിക്കുന്നതു പോലെതന്നെ എ.ഐ.എ.ഡി.എം.കെയുടെയും നിശിത വിമര്‍ശകനായിരുന്നു അദ്ദേഹം. ഹിന്ദുത്വ രാഷ്ട്രീയത്തിനെതിരെ ഡി.എം.കെ സ്വീകരിച്ചിരിക്കുന്ന നിലപാട് തന്നെയാണ് കമല്‍ ഹാസനും ഇന്നോളം സ്വീകരിച്ചുപോന്നിട്ടുള്ളത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇരുവരും ഒന്നിച്ചാല്‍ തമിഴ്നാട്ടിലെ ദ്രാവിഡ പാര്‍ട്ടികളായ എ.ഐ.എ.ഡി.എം.കെയുടെയും ഡി.എം.കെയുടെയും വോട്ടുബാങ്കില്‍ വിള്ളല്‍ വീഴ്ത്താന്‍ കഴിയുമോയെന്നുള്ളതാണ് ഇപ്പോള്‍ ഉയര്‍ന്നിരിക്കുന്ന ചോദ്യം.</p>
      <related>
        <a href="https://www.doolnews.com/ncp-laeder-who-met-ajith-pawar.html?utm_source=doolnews&amp;utm_medium=related"/>
      </related>
      <p>2006ലെ നിയമസഭാ തെരഞ്ഞെടുപ്പില്‍ മത്സരിക്കാനായി പാര്‍ട്ടി രൂപീകരിച്ച നടന്‍ വിജയകാന്തിന് ആദ്യ ശ്രമത്തില്‍ എട്ടുശതമാനം വോട്ടാണു ലഭിച്ചത്. അന്ന് ജയലളിതയും എം. കരുണാനിധിയും അവിടെയുണ്ടായിരുന്നു എന്നതും ഓര്‍ക്കണം. ആ സാഹചര്യത്തിലും വിജയകാന്തിനു സാന്നിധ്യം അറിയിക്കാനായി.</p>
      <p>ഈ വര്‍ഷം ലോക്സഭാ തെരഞ്ഞെടുപ്പിലാകട്ടെ, കമലിന്റെ പാര്‍ട്ടിക്കു ലഭിച്ചത് 3.7 ശതമാനം വോട്ടാണ്. തമിഴ്നാട്ടില്‍ കമലിനേക്കാള്‍ ജനപിന്തുണയുള്ള രജനിക്ക് അതിനേക്കാള്‍ വോട്ട് നേടാനാകുമെന്നാണു രാഷ്ട്രീയവൃത്തങ്ങള്‍ കരുതുന്നത്.</p>
      <related>
        <a href="https://www.doolnews.com/bjp-wanted-to-jail-ajit-pawar-shiv-sena-sanjay-raut-confident567.html?utm_source=doolnews&amp;utm_medium=related"/>
      </related>
      <p>ഡി.എം.കെയുടെ വോട്ടുബാങ്കില്‍ കമലിനു വിള്ളല്‍ വീഴ്ത്താനാകുമ്പോള്‍ രജനിക്ക് എ.ഐ.എ.ഡി.എം.കെ പാളയത്തില്‍ ഞെട്ടലുണ്ടാക്കാന്‍ കഴിഞ്ഞേക്കും. എന്നാല്‍ രജനിക്ക് ഇനിയും രാഷ്ട്രീയമായി പലതും തെളിയിക്കേണ്ടിയിരിക്കുന്നുവെന്നതാണു യാഥാര്‍ഥ്യം.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/-fZjnRGiBIA" width="560" height="315" data-service="Youtube" scrolling="no"/>
      </figure>
    </article>
  </body>
</html>