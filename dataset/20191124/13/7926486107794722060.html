<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013081/%D9%BE%DB%8C%D8%A7%D9%85-%D8%B3%D8%B1%D9%84%D8%B4%DA%A9%D8%B1-%D8%A8%D8%A7%D9%82%D8%B1%DB%8C-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D9%87%D9%81%D8%AA%D9%87-%D8%A8%D8%B3%DB%8C%D8%AC"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T13:17:19+00:00"/>
    <meta property="og:title" content="پیام سرلشکر باقری به مناسبت هفته بسیج"/>
    <meta property="og:description" content="رئیس ستاد کل نیروهای نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبار برشمرد."/>
  </head>
  <body>
    <article>
      <h1>پیام سرلشکر باقری به مناسبت هفته بسیج</h1>
      <address>
        <time datetime="2019-11-24T13:17:19+00:00">24 Nov 2019, 13:17</time>
      </address>
      <p>
        <i>رئیس ستاد کل نیروهای نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبار برشمرد.</i>
      </p>
      <p><b>به گزارش مشرق، </b>سرلشکر محمد باقری رئیس ستاد کل نیروهای مسلح در پیامی فرا رسیدن چهلمین سالروز صدور فرمان تاریخی حضرت امام خمینی (ره) مبنی بر تشکیل بسیج مستضعفین را تبریک گفت.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012967/%D8%AA%D9%88%D8%B7%D8%A6%D9%87-%D8%AE%DB%8C%D9%84%DB%8C-%D8%A8%D8%B2%D8%B1%DA%AF-%D8%A7%D8%AE%DB%8C%D8%B1-%D8%AF%D8%B1-%DB%B4%DB%B8-%D8%B3%D8%A7%D8%B9%D8%AA-%D8%AC%D9%85%D8%B9-%D8%B4%D8%AF-%D8%B3%D9%BE%D8%A7%D9%87-%D9%88-%D8%A8%D8%B3%DB%8C%D8%AC-%D9%BE%D8%A7%DB%8C-%D9%87%D8%B1-%DA%A9%D8%A7%D8%B1%DB%8C">توطئه خیلی بزرگ اخیر در ۴۸ ساعت جمع شد / سپاه و بسیج پای هر کاری رفتند موفق بوده‌اند</a>
      </blockquote>
      <p>متن پیام سرلشکر باقری به این شرح است:</p>
      <p>بسم الله الرحمن الرحیم</p>
      <p>فرا رسیدن پنجم آذر ماه، چهلمین سالروز صدور فرمان تاریخی حضرت امام خمینی (ره) مبنی بر تشکیل "بسیج مستضعفین" –که از نقاط عطف شگفت انگیز و معنادار انقلاب اسلامی و پدیده برجسته تاریخ معاصر ایران عزیز است- را به آحاد ملت شریف و عظیم الشأن ایران اسلامی به ویژه خیل عظیم بسیجیان سلحشور و دریادل تبریک و تهنیت عرض می نمایم.</p>
      <p>با گذشت چهار دهه از ظهور فرهنگ و تفکر بسیجی و پدیدار شدن بسیج مستضعفین در سپهر میهن اسلامی؛ نقش آفرینی های بزرگ و سرنوشت ساز این نهاد مبارک و مردم پایه، بسیج و بسیجیان را در امتداد دفاع مقدس هشت ساله، هم اینک فراتر از یک نیروی دفاعی و حاضر در میدان های مقابله با تهدیدات سخت و نیمه سخت، به سرمایه عظیم و گره‌گشای ملت در عرصه های رویارویی با دشمنی های امروز نظام سلطه و استکبار با محوریت امریکا و حاکمان ظالم و جنایتکار کاخ سفید در صحنه جنگ اقتصادی و جنگ نرم –که تزلزل استحکام، وحدت و قدرت درونی و فروپاشی اقتصادی کشور را دنبال می کند- تبدیل کرده است.</p>
      <p>این تأثیرات راهبردی و تعیین کننده که در فرصت ها و حوزه های حساس و بحرانی مانند آنچه در عرصه مقابله با فتنه گری و آشوب طلبی اخیر دشمن در صحنه موج سواری و سوءاستفاده از اعتراضات مردمی نسبت به افزایش قیمت بنزین و اجرای طرح مدیریت مصرف سوخت توسط اشرار مسلح و مزدوران تحت حمایت و پشتیبانی امریکا، اسرائیل، منافقین و دیگر گروهک های پلید ضد انقلاب رقم خورد، اهمیت نقش این مجموعه هوشیار و پای کار انقلاب در حفظ ثبات، اقتدار و امنیت کشور را یادآوری می کند و ضرورت صیانت از فرهنگ، تفکر، روحیه و الگوی بسیج به مثابه عنصری کارآمد و موثر در حل معادلات و منازعات عرصه تقابل با جبهه دشمن را مورد تاکید قرار می دهد.</p>
      <p>یاد، خاطره و آرمان های تمدن ساز شهیدان و حماسه سازان بسیجی در عرصه های مختلف دفاع از انقلاب و میهن اسلامی از جمله شهدای امنیت آفرین فتنه اخیر را گرامی می دارم و با تجلیل از مجاهدت های مخلصانه و خدمات بی منت و بی انتهای بسیج در روند پیشرفت و تعالی کشور و امدادرسانی جهادی به مردم در سختی ها و مصایب در برهه های گوناگون و تکریم بیعت علوی و عاشورایی آنان با ولی فقیه زمان؛ تداوم موفق جلوه گری های تعهد، بصیرت و هوشمندی بسیجیان انقلابی و ولایتمدار، تحت راهبری های حکیمانه مقام معظم رهبری و فرماندهی کل قوا حضرت امام خامنه ای (مدظله العالی) که متضمن تحقق بیانیه گام دوم انقلاب و پشتوانه نیل به آمال و آرزوهای بسیج جهانی اسلام در آزادسازی قدس شریف و آمادگی برای طلوع خورشید ولایت عظمی (ارواحنا فداه) است، را از درگاه حضرت حق خواستارم.</p>
      <p>رئیس ستاد کل نیروهای مسلح</p>
      <p>سرلشکر پاسدار محمد باقری</p>
      <p>منبع: سپاه نیوز</p>
    </article>
  </body>
</html>