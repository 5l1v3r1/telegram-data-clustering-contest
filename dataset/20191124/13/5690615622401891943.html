<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837517-na-rivnenschini-vnaslidok-dtp-odin-z-vodiyiv-potrapiv-do-reanimatsiyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T13:11:00+00:00"/>
    <meta property="og:title" content="На Рівненщині внаслідок ДТП один з водіїв потрапив до реанімації"/>
    <meta property="og:description" content="КИЇВ. 24 листопада. УНН. У Рівненській області через зіткнення двох автомобілів один з водіїв потрапив до реанімації із закритою черепно-мозковою травмою …"/>
  </head>
  <body>
    <article>
      <h1>На Рівненщині внаслідок ДТП один з водіїв потрапив до реанімації</h1>
      <address><time datetime="2019-11-24T13:11:00+00:00">24 Nov 2019, 13:11</time> by <a rel="author">Анна Мурашко</a></address>
      <p><b>КИЇВ. 24 листопада. УНН.</b> У Рівненській області через зіткнення двох автомобілів один з водіїв потрапив до реанімації із закритою черепно-мозковою травмою. Про це <b>УНН</b> повідомляє з посиланням на пресслужбу поліції Рівненської області.</p>
      <p>Так, ДТП сталася сьогодні, 24 листопада, близько першої години ночі.</p>
      <p>"Поліцейські встановили, що 31-річний дубровиччанин – водій автомобіля BMW, під час проїзду перехрестя вулиць Поштова-Шевченка не надав переваги у русі та допустив зіткнення з автомобілем Peugeot, яким керував 25-річний житель села Рудня Дубровицького району. Унаслідок ДТП останній із закритою черепно-мозковою травмою, струсом головного мозку та гематомою доставлений до Дубровицької районної лікарні, госпіталізований у реанімацію", - йдеться в повідомленні.</p>
      <p>Також у водіїв відібрані зразки крові для визначення стану сп’яніння. Водій BMW, а також двоє пасажирів, які були в автомобілях — не постраждали.</p>
      <p>"Транспортні засоби із механічними пошкодженнями доставлені на територію відділення поліції", - зазначається в повідомленні.</p>
      <p>Слідчі за фактом порушення правил безпеки дорожнього руху внесли відомості до Єдиного реєстру досудових розслідувань за частиною 1 статті 286 Кримінального кодексу України.</p>
      <p>Нагадаємо, <a href="https://www.unn.com.ua/uk/news/1837505-u-dtp-na-donechchini-zaginula-odna-lyudina-sche-chetvero-postrazhdali?fbclid=IwAR00gJozMy0Q1OXryjv-mXfe0FwnSi2ojhXTcpdDh2tdhj4lOxdDSqVrcNg">у ДТП на Донеччині</a> загинула одна людина, ще четверо постраждали.</p>
    </article>
  </body>
</html>