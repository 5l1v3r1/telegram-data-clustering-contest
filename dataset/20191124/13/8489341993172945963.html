<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807104/%D8%AF%D9%88-%D9%85%D8%AC%D9%85%D9%88%D8%B9%D9%87-%D8%BA%D9%86%DB%8C-%D8%AA%D8%A7%D8%B1%DB%8C%D8%AE%DB%8C-%D8%AF%D8%B1-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D9%85%D8%B1%DA%A9%D8%B2%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%86%DA%AF%D9%87%D8%AF%D8%A7%D8%B1%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T13:44:00+00:00"/>
    <meta property="og:title" content="با ایجاد دو مجموعه کتابخانه‌ای تخصصی؛ دو مجموعه غنی تاریخی در کتابخانه مرکزی دانشگاه خلیج فارس نگهداری می‌شود"/>
    <meta property="og:description" content="کتابخانه مرکزی دانشگاه خلیج فارس بوشهر دو مجموعه غنی کتب تاریخی دکتر نوایی و دکتر حمیدی را در خود جای داده است."/>
  </head>
  <body>
    <article>
      <h1>با ایجاد دو مجموعه کتابخانه‌ای تخصصی؛ دو مجموعه غنی تاریخی در کتابخانه مرکزی دانشگاه خلیج فارس نگهداری می‌شود</h1>
      <h2>کتابخانه مرکزی دانشگاه خلیج فارس بوشهر دو مجموعه غنی کتب تاریخی دکتر نوایی و دکتر حمیدی را در خود جای داده است.</h2>
      <address>
        <time datetime="2019-11-24T13:44:00+00:00">24 Nov 2019, 13:44</time>
      </address>
      <p>به گزارش خبرنگار دانشگاه خبرگزاری دانشجو، کتابخانه مرکزی <b>دانشگاه خلیج فارس بوشهر</b> در ساختمان معاونت پژوهش و فناوری واقع شده که در بخش مرجع آن دو مجموعه خاص کتابخانه‌ای به نام‌های دکتر نوایی و دکتر حمیدی نگهداری می‌شود.</p>
      <p>غزنوی، کارشناس کتابخانه مرکزی دانشگاه خلیج فارس بوشهر در این باره گفت: مجموعه دکتر نوایی این کتابخانه، در سال ۷۸ توسط اسدپور خریداری شده و ایشان در این زمینه تلاش‌های زیادی داشتند تا اینکه در نهایت موفق شدند این مجموعه را با مبلغ ۲۰ میلیون تومان خریداری کنند.</p>
      <p>غزنوی افزود: با توجه به اینکه دکتر نوایی، استاد گروه تاریخ بوده اند، در این مکان مجموعه‌ای غنی از کتب تاریخی همچون تاریخ ایران، تاریخ جهان، تاریخ ادبیات، تاریخ ادبیات معاصر و تاریخ ادیان نگهداری می‌شود.</p>
      <p>کارشناس کتابخانه مرکزی دانشگاه خلیج فارس بوشهر اضافه کرد: در مجموعه دکتر حمیدی نیز که در سال ۹۷ به کتابخانه دانشگاه اهدا شده است به دلیل اینکه ایشان استاد گروه زبان بوده اند، مجموعه‌ای از کتب زبان و ادبیات فارسی، تاریخ، ادیان و دیوان شاعران نگهداری می‌شود.</p>
      <p>ارتباط با سازمان‌های بیرونی از سیاست‌های کلی مجموعه <b>کتابخانه مرکزی دانشگاه خلیج فارس بوشهر</b> است و اقداماتی در این راستا نیز از سوی این مجموعه صورت گرفته است.</p>
      <figure>
        <img src="https://snn.ir/files/fa/news/1398/9/3/847732_882.jpg"/>
      </figure>
      <p>باقری، رئیس کتابخانه مرکزی دانشگاه خلیج فارس بوشهر نیز در این باره گفت: تاکنون معادل حدود ۵۰ میلیون تومان کتاب برای کتابخانه دانشگاه از سوی مرکز علوم منطقه‌ای خریداری شده و این مبلغ تا سقف ۷۰ میلیون تومان نیز پیش بینی شده چرا که لیست کتب مورد نیاز اعضای هیئت علمی داده شده و مابقی آن هم خریداری خواهد شد.</p>
      <p>رئیس کتابخانه مرکزی دانشگاه خلیج فارس بوشهر افزود: کتابخانه مرکزی دانشگاه در زمینه چاپ مشترک کتاب نیز فعالیت دارد و در این راستا با مرکز علوم منطقه‌ای همکاری داریم. کتبی که اعضای هیئت علمی دانشگاه تالیف یا ترجمه می‌کنند پس از تایید نهایی در شورای نشر و انجام پروسه داوری، تمامی مراحل آماده سازی تا توزیع آن به عهده مرکز علوم منطقه‌ای است و فعلا یک عنوان نشر مشترک با این مجموعه داشته ایم. امیدواریم با همت اعضای هیئت علمی و سریعتر کردن پروسه آماده سازی بتوانیم کتاب‌های بیشتری با مجموعه منطقه‌ای به صورت مشترک نشر دهیم.</p>
      <p>باقری ابراز کرد: شهریور ۹۷ که تفاهم نامه‌ای با مرکز نشر داشتیم، سه عنوان چاپ مشترک کتاب مورد پذیرش مرکز نشر قرار گرفت و از این طریق عناوینی که اعضای هیئت علمی دانشگاه تالیف کرده بودند به چاپ رسید.</p>
      <p>وی خاطرنشان کرد: با مجموعه سازمان صمت نیز که متولی چاپ و نشر کتاب‌های هیئت علمی ذیل وزارت علوم است، تفاهم نامه‌ای منعقد کرده ایم.<br/><br/>روایی، کارشناس بخش دیجیتال کتابخانه مرکزی دانشگاه خلیج فارس بوشهر با اشاره به عضویت این مجموعه در سامانه همانندجو گفت: این سامانه باعث پشتیبانی و حمایت از حقوق پدیدآورندگان کتب و جنبش دسترسی آزاد می‌شود و موجب پیشگیری از سرقت ادبی خواهد شد.</p>
      <p>عضویت در طرح غدیر، سامانه فارس پیپر و برگزاری گارگاه‌های آموزشی با هدف مهارت افزایی از جمله فعالیت‌هایی است که در این کتابخانه صورت می‌گیرد.</p>
    </article>
  </body>
</html>