<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/24/mohammed-azharuddin-hits-back-at-ambati-rayudu-and-he-replies.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T13:38:00+00:00"/>
    <meta property="og:title" content="അഴിമതിക്കെതിരെ മന്ത്രി ഇടപെടണം; ‘അതൃപ്തനായ റായുഡു’, അസ്ഹർ പോര്"/>
    <meta property="og:description" content="ഹൈദരാബാദ് ∙ ഇന്ത്യൻ ക്രിക്കറ്റ് താരം അമ്പാട്ടി റായുഡു വീണ്ടും വിവാദക്കുരുക്കിൽ. മുൻ ഇന്ത്യൻ ക്യാപ്റ്റൻ കൂടിയായ മുഹമ്മദ് അസ്ഹറുദ്ദീൻ പ്രസിഡന്റായ.ambati rayudu. rayudu. azharaduddin rayudu. azharuddin ambati rayudu. hca. ambati rayudu hca. hca news. ambati rayudu news. azharuddin news. cricket news. india cricket news. മലയാളം ക്രിക്കറ്റ് വാർത്തകൾ. മുഹമ്മദ് അസ്ഹറുദ്ദീൻ. അമ്പാട്ടി റായുഡു.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>അഴിമതിക്കെതിരെ മന്ത്രി ഇടപെടണം; ‘അതൃപ്തനായ റായുഡു’, അസ്ഹർ പോര്</h1>
      <address><time datetime="2019-11-24T13:38:00+00:00">24 Nov 2019, 13:38</time> by <a rel="author">മനോരമ ലേഖകൻ</a></address>
      <p>ഹൈദരാബാദ് ∙ ഇന്ത്യൻ ക്രിക്കറ്റ് താരം അമ്പാട്ടി റായുഡു വീണ്ടും വിവാദക്കുരുക്കിൽ. മുൻ ഇന്ത്യൻ ക്യാപ്റ്റൻ കൂടിയായ മുഹമ്മദ് അസ്ഹറുദ്ദീൻ പ്രസിഡന്റായ ഹൈദരാബാദ് ക്രിക്കറ്റ് അസോസിയേഷനിൽ (എച്ച്സിഎ) വ്യാപക അഴിമതിയാണെന്ന് ട്വീറ്റ് ചെയ്താണ് റായുഡു ഇക്കുറി വാർത്തകളിൽ ഇടംപിടിച്ചത്. അഴിമതികൾ അവസാനിപ്പിക്കാൻ മന്ത്രി കെ.ടി രാമറാവുവിന്റെ ഇടപെടൽ ആവശ്യപ്പെട്ടാണ് റായുഡുവിന്റെ ട്വീറ്റ്.</p>
      <p>‘പ്രിയ മന്ത്രി, എച്ച്സിഎയുമായി ബന്ധപ്പെട്ട് നടക്കുന്ന കണക്കറ്റ അഴിമതികളിലേക്കു താങ്കളുടെ ശ്രദ്ധ ക്ഷണിക്കുന്നു. നമ്മുടെ സ്വന്തം ക്രിക്കറ്റ് ടീം പണത്തിലും അഴിമതിയിലും മുങ്ങിക്കിടക്കുമ്പോൾ എങ്ങനെയാണ് ഹൈദരാബാദ് മഹത്തായൊരു നഗരമാകുന്നത്? അസോസിയേഷനിലെ ഒരുപറ്റം ആളുകൾക്കെതിരെ അഴിമതി വിരുദ്ധ വിഭാഗത്തിന്റെ കേസുകളുണ്ട്. അവയെല്ലാം മറയ്ക്കപ്പെട്ടിരിക്കുകയാണ്’ – റായുഡു ട്വീറ്റ് ചെയ്തു.</p>
      <figure>
        <iframe data-src="https://twitter.com/RayuduAmbati/status/1198088137689321472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ആരോപണം ഉന്നയിച്ചതിനു പിന്നാലെ അടുത്ത സീസണിലെ രഞ്ജി ട്രോഫിയിൽനിന്നു റായുഡു പിൻമാറി. അതേസമയം, റായുഡുവിന്റെ ആരോപണത്തിനെതിരെ രൂക്ഷവിമർശനവുമായി എച്ച്സിഎ പ്രസിഡന്റ് മുഹമ്മദ് അസ്ഹറുദ്ദീൻ രംഗത്തെത്തി. റായുഡു അസംതൃപ്തനായ ക്രിക്കറ്റ് താരമാണെന്നായിരുന്നു അസ്ഹറുദ്ദീന്റെ പ്രതികരണം.</p>
      <p>എന്നാൽ, തന്റെ ആരോപണങ്ങളെ വ്യക്തിപരമായി കാണേണ്ടതില്ലെന്ന് വ്യക്തമാക്കി റായുഡു ഇന്നു വീണ്ടും ട്വീറ്റ് ചെയ്തു. മുഹമ്മദ് അഹ്സറുദ്ദീനെ ടാഗ് ചെയ്താണ് റായുഡുവിന്റെ ഏറ്റവും പുതിയ ട്വീറ്റ്.</p>
      <figure>
        <iframe data-src="https://twitter.com/RayuduAmbati/status/1198523612187127808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>‘ഹായ്, ഈ വിഷയത്തെ നമുക്ക് വ്യക്തിപരമായി കാണേണ്ട. ഈ വിഷയം നമ്മൾ ചില വ്യക്തികളേക്കാൾ എത്രയോ വലുതാണ്. ഹൈദരാബാദ് ക്രിക്കറ്റ് അസോസിയേഷനിൽ എന്താണ് നടക്കുന്നതെന്ന് നമുക്ക് രണ്ടു പേർക്കുമറിയാം. അസോസിയേഷനെ ശുദ്ധീകരിക്കാനുള്ള സുവർണാവസരമാണ് താങ്കൾക്കു ലഭിച്ചിരിക്കുന്നത്. അസോസിയേഷനെ നശിപ്പിക്കുന്ന കുബുദ്ധികളിൽനിന്ന് സ്വയം അകന്നു നിൽക്കാൻ താങ്കൾ തയാറാകണം. അങ്ങനെ വരും തലമുറകളിലെ ഒട്ടേറെ ഭാവി താരങ്ങളെയാകും താങ്കൾ രക്ഷിക്കുക’ – അസ്ഹറുദ്ദീനെ ടാഗ് ചെയ്ത് റായുഡു കുറിച്ചു.</p>
      <p>
        <b>English Summary: Azharuddin hits back at Ambati Rayudu after he alleges corruption in HCA</b>
      </p>
    </article>
  </body>
</html>