<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/mister-in-romania-o-fata-de-13-ani-data-disparuta-din-slatina-a-fost-gasita-in-caracal_3059935.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T13:52:19+00:00"/>
    <meta property="og:title" content="MISTER în România. O fată de 13 ani dată dispărută din Slatina a fost găsită în Caracal"/>
    <meta property="og:description" content="Fata în vârstă de 13 ani, dispărută sâmbătă seara de la un centru de primire minori din municipiul Slatina, a fost găsită duminică în Caracal, localitate în care minora a locuit până săptămâna trecută."/>
  </head>
  <body>
    <article>
      <h1>MISTER în România. O fată de 13 ani dată dispărută din Slatina a fost găsită în Caracal</h1>
      <address><time datetime="2019-11-24T13:52:19+00:00">24 Nov 2019, 13:52</time> by <a rel="author">PUBLIKA.MD</a></address>
      <p>Fata în vârstă de 13 ani, dispărută sâmbătă seara de la un centru de primire minori din municipiul Slatina, a fost găsită duminică în Caracal, localitate în care minora a locuit până săptămâna trecută.<br/><br/>"Minora de 13 ani plecată dintr-un centru de protecţie socială din municipiul Slatina a fost găsită pe raza municipiului Caracal", au anunţat duminică, reprezentanţii Inspectoratului de Poliţie Judeţean (IPJ) Olt.<br/><br/>Ea a fost găsită de poliţişti în jurul orei 14,00 şi a spus că nu a fost victima vreunei infracţiuni.<br/><br/>O fată în vârstă de 13 ani, din Caracal, beneficiară a măsurii de protecţie socială la un centru de zi din Slatina, a fost dată dispărută după ce sâmbătă seara a părăsit centrul fără acordul personalului şi nu s-a întors, scrie <a href="https://www.agerpres.ro/social/2019/11/24/update-olt-fata-de-13-ani-data-disparuta-din-slatina-a-fost-gasita-in-caracal--408271">agerpres.ro</a>.<br/><br/>Potrivit reprezentanţilor Inspectoratului de Poliţie Judeţean (IPJ) Olt, este pentru prima dată când minora a părăsit centrul fără a reveni.<br/><br/>Minora se afla sub măsură de protecţie la centrul de minori din cadrul Direcţiei Generale de Asistenţă Socială şi Protecţia Copilului (DGASPC) Olt începând de săptămâna trecută, în urma unei sesizări de la autorităţile din Caracal. Sesizarea ar fi fost formulată pe motiv că minora ar fi rămas singură acasă, mama ei fiind plecată în Spania.</p>
    </article>
  </body>
</html>