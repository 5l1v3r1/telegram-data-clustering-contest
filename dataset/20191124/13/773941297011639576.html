<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/oi-ellinikes-epicheiriseis-echoyn-strammeno-to-vlemma-sto-ntoympai/"/>
    <meta property="og:site_name" content="economico.gr"/>
    <meta property="article:published_time" content="2019-11-24T13:12:19+00:00"/>
    <meta property="og:title" content="Οι ελληνικές επιχειρήσεις έχουν στραμμένο το βλέμμα στο Ντουμπάι"/>
    <meta property="og:description" content="Στο Ντουμπάι θα χτυπά από αύριο η καρδιά της ελληνικής επιχειρηματικής κοινότητας και συγκεκριμένα στο Dubai World Trade Centre όπου ανοίγει τις πύλες της η 40η διεθνής έκθεση δομικών υλικών και κατασκευών «BIG 5 SHOW 2019»."/>
  </head>
  <body>
    <article>
      <h1>Οι ελληνικές επιχειρήσεις έχουν στραμμένο το βλέμμα στο Ντουμπάι</h1>
      <address><time datetime="2019-11-24T13:12:19+00:00">24 Nov 2019, 13:12</time> by <a rel="author">Ελεάνα Ζαμπάρα</a></address>
      <p>Στο Ντουμπάι θα χτυπά από αύριο η καρδιά της ελληνικής επιχειρηματικής κοινότητας και συγκεκριμένα στο Dubai World Trade Centre όπου ανοίγει τις πύλες της η 40η διεθνής έκθεση δομικών υλικών και κατασκευών «BIG 5 SHOW 2019».</p>
      <p>Η φετινή διοργάνωση της έκθεσης «BIG 5» έχει ιδιαίτερη σημασία λόγω της επικείμενης έκθεσης «EXPO 2020» όπου θα συμμετάσχουν 192 χώρες, μεταξύ των οποίων και η Ελλάδα. Η «EXPO 2020» θα διεξαχθεί από 20 Οκτωβρίου 2020 έως 10 Απριλίου 2021 στο Ντουμπάι και προετοιμάζεται να υποδεχθεί περισσότερους από 25 εκατ. επισκέπτες, οι οποίοι θα εξερευνήσουν τις επιχειρηματικές προοπτικές που έχουν να προσφέρουν τα Ηνωμένα Αραβικά Εμιράτα.</p>
      <p>Αξίζει να σημειωθεί ότι η αγορά κατασκευών των ΗΑΕ είναι η δεύτερη μεγαλύτερη στις χώρες του Κόλπου (μετά την Σαουδική Αραβία), αγγίζοντας το 1 τρισ. δολ (συμπεριλαμβανομένων έργων από στάδιο προγραμματισμού έως εκτέλεση κατασκευών).</p>
      <p>Σύμφωνα με ανάλυση του Γραφείου Οικονομικών και Εμπορικών Υποθέσεων της ελληνικής πρεσβείας στα ΗΑΕ, μετά από 2 χρόνια συρρίκνωσης (λόγω των χαμηλών τιμών πετρελαίου), ο κλάδος ανέκαμψε το 2018, καταγράφοντας ανάπτυξη 4,8% (έναντι μέσου ρυθμού ανάπτυξης 1,08% την πενταετία 2014-2018).</p>
      <p>Η ανοδική πορεία του κλάδου αναμένεται να συνεχιστεί κατά την πενταετία 2019-2023, με καταλύτη την τελική ευθεία προς την «EXPO 2020» και την ευνοϊκή επίδραση από την ανάκαμψη των τιμών του πετρελαίου, καθώς και την βελτίωση του επενδυτικού κλίματος σε όλους τους υπο-κλάδους (κατοικίες, ενέργεια, υπηρεσίες ωφέλειας, υποδομές, εμπορικά και επαγγελματικά ακίνητα).</p>
      <p>Εξάλλου, πληθώρα αναπτυξιακών προγραμμάτων που έχει ανακοινώσει η εμιρατινή Κυβέρνηση, όπως το στρατηγικό πλάνο υπουργείου Παιδείας 2017-2021, η ενεργειακή στρατηγική 2050, το οικιστικό πρόγραμμα Sheikh Zayed, η στρατηγική τουρισμού Ντουμπάι, κλπ, εξασφαλίζουν την προώθηση επενδύσεων σε μεταφορές, ενέργεια, κοινωνικές υποδομές, κλπ.</p>
      <p>Ενδεικτικά αναφέρεται ότι, σύμφωνα με το Business News for Construction-BNC Network, στο τέλος του 2017 (Σεπτέμβριος 2017), ήταν υπό κατασκευή 7.531 έργα στα ΗΑΕ, αξίας 252,7 δισ. δολ. (έναντι 6.145 έργων τον Σεπτέμβριο του προηγούμενου χρόνου), καταγράφοντας αύξηση κατά 23 και 16% σε όγκο και αξία, αντίστοιχα. Συνολικά τα ενεργά κατασκευαστικά έργα την ίδια περίοδο στα ΗΑΕ ανέρχονταν σε 11.636 (αξίας 805 δισ. δολ.), συμπεριλαμβάνοντας πέραν αυτών υπό κατασκευή, τα προκηρυγμένα, υπό σχεδιασμό και στάσιμα έργα.</p>
      <p>Αναφoρικά με την παρουσία ελληνικών εταιρειών η έκθεση του Γραφείου Οικονομικών και Εμπορικών Υποθέσεων σημειώνει ότι στα ΗΑΕ δραστηριοποιούνται κυρίως μεγάλες ελληνικές εργοληπτικές εταιρείες (7ης τάξης) σε σημαντικά δημόσια και ιδιωτικά έργα, είτε άμεσα είτε ως υπεργολάβοι. Ειδικότερα, ελληνικές εταιρείες έχουν υλοποιήσει/συμμετάσχει σε εμβληματικά έργα στη χώρα, όπως νοσοκομεία, ξενοδοχεία, λιμενικά έργα, έργα οδοποιίας, επιβλητικές γέφυρες, έργα διαχείρισης αποβλήτων, ηλεκτρομηχανολογικά έργα κ.ά..</p>
      <p>Δυναμική ελληνική συμμετοχή στην «BIG 5»<br/>Η «BIG 5» που θα πραγματoποιηθεί από 25-28 Νοεμβρίου, αποτελεί τη μεγαλύτερη και σπουδαιότερη έκθεση για όλους τους κλάδους των δομικών υλικών και κατασκευών στην Μέση Ανατολή με σημαντικό επενδυτικό ενδιαφέρον. Λόγω της γεωγραφικής της θέσης, η έκθεση, συγκεντρώνει εμπορικούς επισκέπτες όχι μόνον από την περιοχή των Ηνωμένων Αραβικών Εμιράτων και της Μέσης Ανατολής, αλλά και από τις γειτονικές χώρες με σημαντικότερες αυτή της Σαουδικής Αραβίας, του Ιράν, της Ινδίας και της Υποσαχάριας και Βόρειας Αφρικής.</p>
      <p>Η εθνική συμμετοχή στην «BIG 5» διοργανώνεται από τον Οργανισμό Enterprise Greece για 18η συνεχόμενη χρονιά. Οι συμμετέχουσες εταιρείες ανέρχονται σε 51, αυξημένες κατά 16% σε σχέση με πέρυσι και η συνολική κάλυψη σε 1.654 τ.μ. (+24%), πλέον του χώρου StartUp City. Επισημαίνεται ότι το σύνολο των ελληνικών εταιρειών στην έκθεση συμμετέχει μέσω του Enterprise Greece. Το ελληνικό περίπτερο εφέτος αύξησε συνολικά την έκτασή του σε 1.357 τ.μ. σε διάφορα Halls του εκθεσιακού κέντρου βάσει της κατηγοριοποίησης των προϊόντων. Στο πλαίσιο της έκθεσης, οι συμμετέχουσες επιχειρήσεις θα παρουσιάσουν προϊόντα μαρμάρου, ξυλείας και υαλουργίας, μεταλλικές κατασκευές, μονωτικά υλικά, ηλιακά συστήματα, εντοιχιζόμενες κουζίνες, συστήματα διαχείρισης νερού, θωρακισμένες πόρτες, προϊόντα αλουμινίου, χρώματα, είδη κιγκαλερίας, συστήματα ήχου κ.λ.π. Σημειώνεται ότι το 2018 η ελληνική συμμετοχή ξεπέρασε αυτή του 2017 με την κάλυψη εκθεσιακής επιφάνειας 1.330 τ.μ. περίπου και με τη συμμετοχή σαράντα τεσσάρων εταιριών.</p>
      <p>Αξίζει να αναφερθεί ότι πέρυσι εντάχθηκε για πρώτη φόρα στην «BIG 5» ο χώρος StartUp City, όπου προβάλλονται σε εθνικό περίπτερο οι startups που έχουν αναπτύξει εφαρμογές καινοτόμες στο κλάδο των δομικών. Εφέτος ο συνολικός αριθμός των συμμετοχών ανέρχεται σε δεκατέσσερις. Το Enterprise Greece οργάνωσε το μόνο εθνικό περίπτερο στον εν λόγω χώρο, σηματοδοτώντας την έναρξη της προβολής της καινοτομίας στον κατασκευαστικό κλάδο, με τρεις ελληνικές εταιρείες και έναν σύνδεσμο.</p>
      <p>Σύμφωνα με τα στοιχεία της διοργανώτριας εταιρείας dmg events, το 2018 στην έκθεση «BIG 5» συμμετείχαν συνολικά 2.248 επιχειρήσεις από όλους τους κλάδους των δομικών υλικών και των κατασκευών από 64 συνολικά χώρες και η εκθεσιακή επιφάνεια που κάλυψαν ανήλθε σε πάνω από 110.000 τετραγωνικά μέτρα, ενώ οι εμπορικοί επισκέπτες ανήλθαν σε 68.750.</p>
      <p>Η έκθεση συγκεντρώνει και προβάλλει τη μεγαλύτερη ποικιλία σε προϊόντα και υπηρεσίες του τομέα των κατασκευών. Ειδικότερα προβάλλονται : Δομικά υλικά (δόμηση, μόνωση, οδοποιία, κατασκευές), ηλεκτρολογικό υλικό, κλιματισμός, εξοπλισμός αεροδρομίων, καλώδια, ηλεκτρικά μηχανήματα, τεχνολογία υδάτων &amp; περιβάλλοντος (πισίνες, σιντριβάνια, προστασία περιβάλλοντος, είδη ύδρευσης, άρδευσης), τεχνολογία κλιματισμού (ψύξη – θέρμανση) κατοικιών και επαγγελματικών χώρων, συστήματα καθαρισμού και συντήρησης, προϊόντα μεταλλουργίας και υαλουργίας, μπάνια, κεραμικά, μάρμαρα υλικά επεξεργασίας μαρμάρων.</p>
      <p>Παράλληλα, με την «BIG 5 SHOW DUBAI» διοργανώνονται οι εκθέσεις: «URBAN DESIGN &amp; LANDSCAPING EXPO» – αστικού σχεδιασμού και αρχιτεκτονικής εξωτερικών χώρων, «MΙDDLE EAST STONE»- μαρμάρου και πλακιδίων, «HVAC-R» – ψύξης/θέρμανσης, «SOLAR» – ηλιακών συστημάτων και προϊόντων ενέργειας, «BIG 5 HEAVY» – μηχανημάτων και «TECHNOLOGIES + INNOVATION» – τεχνολογίας.</p>
      <p>Πηγή: ΑΠΕ-ΜΠΕ</p>
    </article>
  </body>
</html>