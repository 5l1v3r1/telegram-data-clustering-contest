<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90425"/>
    <meta property="og:site_name" content="Denník politika"/>
    <meta property="article:published_time" content="2019-11-24T13:35:04+00:00"/>
    <meta property="og:title" content="Zákony platia pre všetkých, tvrdí Raši. Truban však žiada radikálne a odvážne zmeny"/>
    <meta property="og:description" content="Rašiho vyrušujú informácie z aplikácie Threema a komunikácie Mariana K."/>
  </head>
  <body>
    <article>
      <h1>Zákony platia pre všetkých, tvrdí Raši. Truban však žiada radikálne a odvážne zmeny</h1>
      <address><time datetime="2019-11-24T13:35:04+00:00">24 Nov 2019, 13:35</time> by <a rel="author">Webnoviny</a></address>
      <h3>
        <a href="https://www.webnoviny.sk/kuzlo-farebnych-norskych-nohavic-sa-stratilo/">Fotogaléria: Richard Raši</a>
      </h3>
      <h3>Fotogaléria: Michal Truban</h3>
      <p>24.11.2019 (Webnoviny.sk) – Zákony na Slovensku platia pre všetkých rovnako. Tvrdí to podpredseda vlády SR Richard Raši (Smer-SD). Vicepremiér to povedal v relácii O 5 minút 12 RTVS s tým, že polícia preveruje všetky podozrenia a platí veta padni komu padni.</p>
      <h3>Rašiho vyrušuje účelová Threema</h3>
      <p>Volebný líder koalície strán Progresívne Slovensko a Spolu-občianska demokracia Michal Truban sa naopak domnieva, že situácia si vyžaduje radikálne a odvážne zmeny.</p>
      <p>Rašiho vyrušujú informácie z aplikácie Threema a komunikácie Mariana K., ktoré sa podľa neho vyťahujú na verejnosť účelovo. Faktom však zostáva, že komunikáciu Mariana K. ako dôkaz pripustil aj Špecializovaný trestný súd.</p>
      <p><i>„Stále platí, že, ak sa potvrdí konštatovanie, ktoré by malo trestnoprávny dosah, musí byť preverené. Ak niekto disponuje nahrávkami, alebo prepismi, nech ich zverejní všetky. Odkedy sa vymenila vláda a premiérom je Peter Pellegrini nemôže nikto povedať, že by sa niečo nevyšetrovalo, alebo, že má polícia zviazané ruky,“</i> povedal Raši.</p>
      <h3>Údajná dohoda Kočnera s Ficom</h3>
      <p>Podľa Trubana sú potrebné rázne riešenia. <i>„Treba zlepšovať aj malé veci, ale potrebujeme nové a odvážne riešenia v tomto prípade. Vidíme tu a čítame komunikáciu Mariana K. a bývalej štátnej tajomníčky rezortu spravodlivosti Moniky Jankovskej, ale aj ďalšie rozsiahle podozrenia,“</i> uviedol Truban. Obaja politici hovorili aj o ďalšej údajnej nahrávke Mariana K. s podnikateľom Suchobom.</p>
      <p>Marian K. na nej hovorí o tajnej dohode s Robertom Ficom (Smer-SD). Informáciu priniesol uplynulý pracovný týždeň spravodajský portál <a href="https://dennikn.sk/">Denník N</a>, ktorý má k dispozícii zvukový záznam. Marian K. si podľa denníka nahral aj rozhovor s podnikateľom v IT Michalom Suchobom.</p>
      <p>Ten od neho prišiel pýtať peniaze za to, že finančná správa mu nebude kontrolovať dane. Podľa Trubana je práve toto dôvod na zvolanie Bezpečnostnej rady vlády. Raši tvrdí, že ak existujú dôvodné podozrenia, budú preverené.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/zakony-platia-pre-vsetkych-tvrdi-rasi-truban-vsak-ziada-radikalne-a-odvazne-zmeny/"><u>Zákony platia pre všetkých, tvrdí Raši. Truban však žiada radikálne a odvážne zmeny</u></a> © SITA Všetky práva vyhradené.</p>
    </article>
  </body>
</html>