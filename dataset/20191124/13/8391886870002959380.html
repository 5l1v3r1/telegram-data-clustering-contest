<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/zorluoglunun-duygulandiran-hayat-hikayesi-bir-mektupla-hayati-degisti-h375292.html"/>
    <meta property="og:site_name" content="HABER 61"/>
    <meta property="article:published_time" content="2019-11-24T13:22:08+00:00"/>
    <meta property="og:title" content="Zorluoğlu'nun duygulandıran hayat hikayesi! Bir mektupla hayatı değişti!"/>
    <meta property="og:description" content="Trabzon Büyükşehir Belediye Başkanı Murat Zorluoğlu 24 Kasım Öğretmenler Günü'nde öğretmeni ile olan anısını anlattı."/>
  </head>
  <body>
    <article>
      <h1>Zorluoğlu'nun duygulandıran hayat hikayesi! Bir mektupla hayatı değişti!</h1>
      <h2>Trabzon Büyükşehir Belediye Başkanı Murat Zorluoğlu 24 Kasım Öğretmenler Günü'nde öğretmeni ile olan anısını anlattı.</h2>
      <address>
        <time datetime="2019-11-24T13:22:08+00:00">24 Nov 2019, 13:22</time>
      </address>
      <p>BAŞKAN ZORLUOĞLU'NUN ÖĞRETMENİ İLE OLAN ANISI HERKESİ DUYGULANDIRDI</p>
      <p>24 Kasım Öğretmenler Günü nedeniyle <a href="https://www.haber61.net/haberleri/trabzon">Trabzon</a>'da gerçekleştirilen programda, ilkokul öğretmeni ile yaşadığı ve hayatının dönüm noktasını teşkil eden anısını katılımcılara anlatan Trabzon Büyükşehir Belediye Başkanı Murat Zorluoğlu, "Bir çocuğun hayatında bu kadar bariz değişiklik yapabilecek başka bir meslek yoktur" dedi.</p>
      <p>Konuşma yapmak için, program öncesinde her hangi bir hazırlık yapmadığını ifade ederek sözlerine başlayan Zorluoğlu, "Bir konuşma yapar mısınız? dediler, 'memnuniyetle' dedim. Öğretmenlere hitap etmek benim için şereftir. Ben sizlere bir öğretmen ile bir öğrenci arasında yaşanan gerçek bir hikayeyi anlatmak istiyorum" diyerek başladığı sözlerini şu şekilde sürdürdü:</p>
      <p>"1970'lerin sonu. Anadolu'nun ücra bir köyü. Birleştirilmiş sınıflarda eğitim yapılıyor. Üç sınıf, üç tanede öğretmen var. Orada eğitime başlayan bir çocuk, 3'üncü sınıftan 4'üncü sınıfa geçtiğinde bir kaza neticesinde annesini kaybeder. Çocuğun yurt dışında işçi olarak çalışan babası gelip, mecburen çocuklarını alarak çalıştığı Avrupa ülkesine götürür. Aradan bir kaç ay geçtikten sonra o çocuğun öğretmeninden bir mektup gelir. Ögretmen der ki, 'Yusuf abi, benim öğrencimi geri gönder. Ben burada ona gerekli kolaylığı sağlarım. Ben onu okuturum. O çocuk geri gelmeli. Orada heder olmamalı! Geri dönerse ilerde çok farklı noktalara gelir.' Bu mektup aileyi şaşırtır! Aile kendi arasında değerlendirir ama geri göndermek istemez. Ama öğretmenin mektupları devam eder. Her seferinde ısrarla çocuğu geri ister. Sonunda aile ısrarlara dayanamaz ve 2 yıl sonra, bir mart günü çocuk geri gönderilir. Öğretmeni ona 5'nci sınıf diplomasını verir. Sonra ortaokul, sonra lise, sonra üniversite... Çocuk gerçekten başarılı olur. Önemli noktalara gelir. Öğretmen haklı çıkmıştır, çocuk başarmıştır."</p>
      <figure>
        <img src="https://resim.haber61.net/upload/2019/11/24/WhatsApp_Image_2019-11-24_at_16.16.08.jpeg"/>
      </figure>
      <p>Öğretmen ile öğrencinin kimliklerini açıklayarak konuşmasına devam eden Başkan Zorluoğlu, "Öğretmeni de çocuğu da merak ettiniz değil mi? Size söyleyeyim: Öğretmen Trabzon'da, şu anda emekli ve sağlıklı. Allah sağlıklı, hayırlı, uzun ömürler versin. Sabah görüştüm ve öğretmenler gününü kutladım. O ögrenci ise şu an karşınızda ve size Büyükşehir Belediye Başkanı olarak hitap etmenin onurunu ve mutluluğunu yaşıyor" diye konuştu.</p>
      <p>Konuşması alkışlarla kesilen Zorluoğlu, sözlerini şu şekilde tamamladı: "Bu, benim başımdan geçen gerçek bir hikaye. Ben aranızda ve ülkemizde benim Rasim Öğretmenim gibi çok sayıda öğretmen olduğuna inanıyorum. Bir çocuğun hayatında bu kadar bariz degişiklik yapabilecek başka bir meslek olabileceğine inanmıyorum. Tüm öğretmenlerimizi bu duygularla saygı ile selamlıyorum. Ebediyete intikal etmiş öğretmenlerimize Allah'tan rahmet diliyorum. Emekli olmuş öğretmenlerimize Mevlam, sağlık ve afiyet içinde emeklilik hayatı nasip eylesin. Çalışan, emek sarf eden, eser üreten değerli öğretmenlerimizi de tekrar saygıyla selamlıyorum. Öğretmenler gününüz kutlu olsun."</p>
      <figure>
        <img src="https://resim.haber61.net/upload/2019/11/24/WhatsApp_Image_2019-11-24_at_16.16.04.jpeg"/>
      </figure>
      <p>Ortahisar İlçe Milli Eğitim Müdürlüğü tarafından Hamamizade İhsanbey Kültür Merkezinde düzenlenen programda, Trabzon Valisi İsmail Ustaoğlu, Trabzon Büyükşehir Belediye Başkanı Murat Zorluoğlu, İl Milli Eğitim Müdürü Hızır Aktaş, İl Jandarma Komutanı Tuğgeneral Erhan Demir, Ortahisar Kaymakamı Tolga Toğan, kamu kurumları ve STK'ların temsilcileri ile öğretmenler ve aileleri hazır bulundu.</p>
      <p>
        <i>Güncelleme Tarihi: 24 Kasım 2019, 19:15</i>
      </p>
    </article>
  </body>
</html>