<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/italija-sardine-protiv-salvinija/"/>
    <meta property="og:site_name" content="Krstarica"/>
    <meta property="article:published_time" content="2019-11-24T13:47:00+00:00"/>
    <meta property="og:title" content="Italija: Sardine protiv Salvinija"/>
    <meta property="og:description" content="RIM - Italija je tokom godina imala mnogo živopisnih političkih simbola, među kojima i hrast, maslinu i belu radu, a sada je jedna skromna sardina postala"/>
  </head>
  <body>
    <article>
      <h1>Italija: Sardine protiv Salvinija</h1>
      <address><time datetime="2019-11-24T13:47:00+00:00">24 Nov 2019, 13:47</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521242-750x430.jpg"/>
        <figcaption>Foto: Tanjug/Ettore Ferrari/ANSA via AP</figcaption>
      </figure>
      <p>RIM – Italija je tokom godina imala mnogo živopisnih političkih simbola, među kojima i hrast, maslinu i belu radu, a sada je jedna skromna sardina postala simbol pokreta koji bi mogao da ugrozi lidera krajnje desnice Matea Salvinija.</p>
      <p>Pokret u povoju, 6.000 sardina, sebi je za cilj postavio da osujeti naizgled neizbežan uspon na vlast Salvinijeve Lige, prvo u bogatom severnom regionu Emilija-Romanja, gde su za januar zakazani lokalni izbori, a zatim i dalje.</p>
      <p>„Želimo da pokažemo da možemo da pobedimo zmaja populizma našim idejama i našim umom“, kaže Matija Santori, jedan od četvoro mladih Italijana koji su osnovali pokret 6.000 sardina.</p>
      <p>Pokret je osnovan ovog meseca na skupu u glavnom gradu Emilija-Romanje, Bolonji.</p>
      <p>Santori i njegovi prijatelji nadali su se da će privući 6.000 ljudi, ali se pojavio više nego dvostruko veći broj učesnika skupa, koji su se kao sardine „spakovali“ na glavnom trgu.</p>
      <p>Nekoliko dana kasnije, oko 7.000 ljudi je, prkoseći jakoj kiši, održalo sličan protest u Modeni, dok je juče oko 8.000 ljudi, među kojim su mnogi nosili plakate s naslikanim sardinama, okupirali elegantni centar Ređo Emilije kako bi se suprotstavili Salviniju.</p>
      <p>Pokret 6.000 sardina nije politička stranka i nema nameru da to postane, ali njeni članovi tvrde da žele da razmrdaju Italijane, da se suprotstave oštrim antrimigrantskim porukama Lige koja dominira na društvenim mrrežama i da pokušaju da uvedu priostojnost u javne rasprave.</p>
      <p>„Mnogo je mržnje na društvenim mrežama. Liga želi da izazove konflikte, a mi moramo da se odupremo i da kažemo ne“, rekla je prosvetna radnica Gaja Landini.</p>
      <p>Smeštena u plodnoj dolini reke Po, Emilija-Romanja je neprekidno bila pod vlašću levičarskih stranaka, počevši od Komunističke partije posle Drugog svetskog rata.</p>
      <p>Salvini, čiji je desničarski blok pobedio na svih pet lokalnih izbora održanih ove godine, obećao je da će 26. januara „osloboditi istorijsku levičarsku tvrđavu“.</p>
      <p>(Tanjug)</p>
    </article>
  </body>
</html>