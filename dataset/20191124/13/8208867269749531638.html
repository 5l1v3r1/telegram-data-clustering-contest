<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/24/news/a_roma_la_tessera_dem_passa_da_30_a_60_euro_zingaretti_da_l_ok-241802200/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T13:20:00+00:00"/>
    <meta property="og:title" content="A Roma la tessera dem passa da 30 a 60 euro. Zingaretti dà l'ok"/>
    <meta property="og:description" content="Il segretario Pd: &quot;Siamo gli unici con le mani pulite&quot;. Nella capitale la federazione più cara d'Italia, per ripianare un debito di oltre"/>
  </head>
  <body>
    <article>
      <h1>A Roma la tessera dem passa da 30 a 60 euro. Zingaretti dà l'ok</h1>
      <h2>Il segretario Pd: "Siamo gli unici con le mani pulite". Nella capitale la federazione più cara d'Italia, per ripianare un debito di oltre 2 milioni di euro</h2>
      <address><time datetime="2019-11-24T13:20:00+00:00">24 Nov 2019, 13:20</time> by <a rel="author">MAURO FAVALE</a></address>
      <p>ROMA - Un anno e mezzo fa, nel circolo Pd di Ottavia (la borgata dove vive la sindaca di Roma Virginia Raggi) arrivarono a organizzare uno show room di materassi pur di rimpinguare in qualche modo le esangui casse del partito. Un evento una tantum che a poco servì per tamponare una situazione complicata per la federazione romana dei dem.<br/><br/>A tal punto che, due sere fa, l’assemblea cittadina ha deliberato il raddoppio del costo del tesseramento per il 2020: dai vecchi 30 euro ai nuovi 60. Un aumento sensibile che fa di Roma la federazione più cara d’Italia: a Milano e Bologna la tessera costa 30 euro, a Palermo e Modena 15, a Napoli 22. Solo così, secondo il neo tesoriere capitolino, il deputato Claudio Mancini, «potremo mantenere aperti i circoli e iniziare ad affrontare il debito» del Pd che in città ha superato i 2 milioni di euro.<br/><br/>Campagne elettorali dispendiose, feste dell’Unità sempre meno affollate, affitto delle sedi, pagamento del personale (attualmente azzerato): così, nei 12 anni di vita del partito, Roma ha accumulato un debito a sei zeri. E così, come accade anche in Campidoglio dove il bilancio della capitale è soggetto a uno stringente piano di rientro, anche i dem hanno varato la loro “manovra”: dei 60 euro del tesseramento, metà andranno alla federazione romana, e metà al circolo di iscrizione. «Complessivamente, due terzi delle entrate serviranno per pagare il debito, un terzo per le iniziative politiche che non intendiamo certo limitare», spiega Mancini.<br/><br/>«Sessanta euro non è poco — ammette il segretario Nicola Zingaretti, iscritto a Roma al circolo Trionfale — sono 5 euro al mese date a un partito che ha le mani pulite e chiede ai militanti uno sforzo straordinario». In ogni caso sono previste riduzioni per studenti, disoccupati e pensionati con reddito basso che pagheranno 30 euro e non saranno obbligati a presentare alcuna documentazione. «I nostri iscritti li conosciamo», sottolinea Mancini.<br/><br/>L’obiettivo per il 2020 è arrivare a 5000 tesserati, 500 in più del 2019, 2000 in meno del 2018, quando ci fu il congresso. Ma lo sforzo non sarà richiesto solo agli iscritti “semplici”: gli eletti in Parlamento nella capitale dovranno versare al partito cittadino 500 euro al mese, 300 gli assessori regionali, 250 i consiglieri regionali, fino ai 50 al mese per quelli municipali. Pochi, assicura Mancini i morosi eccellenti: «Si metteranno in regola entro il 31 dicembre».</p>
    </article>
  </body>
</html>