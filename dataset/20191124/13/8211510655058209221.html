<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/grosjean-da-un-asino-non-tiri-fuori-un-cavallo-da-corsa-469006.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T13:00:11+00:00"/>
    <meta property="og:title" content="Grosjean: “Da un asino non tiri fuori un cavallo da corsa”"/>
    <meta property="og:description" content="Il pilota francese, con una divertente ed amara metafora, ha sintetizzato la difficile stagione vissuta dalla Haas durante tutto il 2019"/>
  </head>
  <body>
    <article>
      <h1>Grosjean: “Da un asino non tiri fuori un cavallo da corsa”</h1>
      <h2>Il pilota francese, con una divertente ed amara metafora, ha sintetizzato la difficile stagione vissuta dalla Haas durante tutto il 2019</h2>
      <address><time datetime="2019-11-24T13:00:11+00:00">24 Nov 2019, 13:00</time> by <a rel="author">Matteo Senatore</a></address>
      <p>Protagonista di una sorprendente cavalcata nel 2018, soprattutto grazie alle prestazioni di Kevin Magnussen, la <b>Haas</b> nel 2019 si è sciolta come neve al sole. Dopo aver dato filo da torcere alla Renault per tutta la scorsa stagione nella corsa al quarto posto iridato tra i costruttori infatti, la scuderia americana ha sbagliato completamente il progetto per la vettura di quest’anno, precipitando in campionato al nono posto. Emblematico il saldo dei punti rispetto a 12 mesi fa, che recita un poco incoraggiante <b>-62 in classifica</b>. Per bocca degli stessi piloti della scuderia, il team sta già lavorando da mesi al progetto della vettura 2020, con la speranza di poter recuperare la competitività perduta quest’anno.</p>
      <figure>
        <img src="https://www.formulapassion.it/wp-content/uploads/2019/07/Photo4_s.r.l._1015703.jpg"/>
      </figure>
      <p>A riassumere perfettamente l’annata della squadra è stato il pilota francese <b>Romain Grosjean</b>, protagonista suo malgrado della peggior stagione in carriera, tanto da aver rischiato concretamente di perdere il sedile. Interrogato sulle scarse performance della <b>VF-19</b>, l’ex pilota di Lotus e Renault ha voluto comunque ringraziare la squadra per il l’impegno dedicato alla causa: <i>“È stata una stagione difficile per il team, ma non possiamo dimenticare il duro lavoro svolto da tutti e la dedizione messa da tutti nella squadra. Abbiamo sempre fatto funzionare la macchina al meglio di quanto potevamo. Non tirerai mai fuori da un asino un cavallo da corsa, ma noi ci abbiamo provato”</i> ha concluso, chiaramente riferendosi alla monoposto.</p>
      <figure>
        <img src="https://www.formulapassion.it/wp-content/uploads/2019/07/Photo4_s.r.l._1019424-Custom.jpg"/>
      </figure>
      <p>Salvo improbabili stravolgimenti, ad Abu Dhabi Grosjean concluderà la stagione con appena<b> otto punti conquistati</b> e soli tre piazzamenti a punti, precedendo in campionato la sola coppia dei piloti Williams. Rispetto al suo compagno di box Kevin Magnussen il 33enne francese ha conquistato 12 punti in meno.</p>
      <footer>RIPRODUZIONE RISERVATA</footer>
    </article>
  </body>
</html>