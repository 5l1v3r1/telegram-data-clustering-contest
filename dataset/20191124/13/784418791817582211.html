<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%99%d7%a9-%d7%aa%d7%97%d7%9c%d7%99%d7%a3-%d7%9c%d7%91%d7%a0%d7%a7%d7%99%d7%9d/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T13:26:37+00:00"/>
    <meta property="og:title" content="יש תחליף לבנקים"/>
    <meta property="og:description" content="כשמחירי המשכנתאות יורדים מחיר האשראי עולה • במקום לקחת הלוואה בנקאית בריבית רצחנית, קובי טורנהיים מציג את החלופה הזולה בדמות אשראי חוץ בנקאי • ויש לו גם טיפ מיוחד מה כן כדאי לעשות בבנק"/>
  </head>
  <body>
    <article>
      <h1>יש תחליף לבנקים</h1>
      <address><time datetime="2019-11-24T13:26:37+00:00">24 Nov 2019, 13:26</time> by <a rel="author">קובי טורנהיים</a></address>
      <p>
        <b>כשמחירי המשכנתאות יורדים מחיר האשראי עולה • במקום לקחת הלוואה בנקאית בריבית רצחנית, קובי טורנהיים מציג את החלופה הזולה בדמות אשראי חוץ בנקאי • ויש לו גם טיפ מיוחד מה כן כדאי לעשות בבנק</b>
      </p>
      <p>בניגוד לרושם שיש לאנשים ששום דבר לא משתנה בבנקים, אני רוצה לעדכן אתכם שבחודשים האחרונים חלו שינויים מרחיקי לכת בענף הבנקאות.</p>
      <p>הכל התחיל מהמגמה שבה חברות להלוואות חברתיות, חברות ביטוח, חברות נדל"ן וחברות אשראי חוץ בנקאי, התחילו להעמיק את הפעילות שלהם ולהעניק הלוואות לגופים עסקיים וגם לגופים פרטיים, בעידודם של בנק ישראל ורשות שוק ההון,</p>
      <p>נוצר מצב שהחברות החוץ בנקאיות גדלו ונהיו דומיננטיות בשוק האשראי, בעוד הבנקים החליטו להתמקד בענף המשכנתאות ולקחו צעד אחורה בכל הקשור לאשראי "הרגיל".</p>
      <p>מה שקרה כתוצאה מזה, שהריביות על המשכנתא צנחו ואני דוחק בכם בתקופה האחרונה למחזר את המשכנתאות שלכם, יש לי לקוחות שחסכו מאות אלפי שקלים בזכות המיחזור, ובאופן כללי ממליץ לסיים את לקיחת המשכנתא כמה שיותר מהר כדי ליהנות מהריביות הנמוכות.</p>
      <p>אולם מה שקורה בשוק ההלוואות הרגילות בבנקים זה בדיוק הפוך.</p>
      <p>בעקבות הרמיזות המפורשות ומכתב הטיוטה של בנק ישראל המגביל את יכולת הבנקים לשווק הלוואות בכלל ו"הלוואות ברגע" בפרט, כולל איום אישי על מנהלי הבנק במידה והבנקים יפרו את ההנחיות חדשות, הבנקים העלו בחודשיים האחרונים את הריביות על ההלוואות הרגילות שהם נותנים.</p>
      <p>קחו למשל את בנק פועלים שעד לא מזמן העניק בנדיבות הלוואות של "אשראי ברגע" בריבית של פריים + 3% שזה יוצא בסה"כ 4.75%, היום הם כבר לוקחים על "אשראי ברגע", ריביות שנעות בין  8% ללקוחות איכותיים ועד ל 15% ללקוחות פחות איכותיים. ושאר הבנקים צועדים בעקבותיו וגם העלו ריביות.</p>
      <p>לכן כל מי שחושב שכשריבית הפריים נמוכה, בהכרח הריבית שנשלם על ההלוואות שלנו תהיה נמוכה, כדאי שיחשוב שוב.</p>
      <p>נכון להיום ההלוואות הכי זולות זה הלוואת רכב שעולה בסביבות פריים + חצי אחוז סה"כ 2.25% והלוואת הצטרפות לבנק למעבירי משכורת ששם ניתן לקבל ריבית של בין 0% ל 2.25% תלוי באיזה בנק.</p>
      <p>אולם המהלך המפתיע של השנה שייך דווקא לחברות החוץ בנקאיות, שהורידו את הריביות לגובה סביר וניתן לקבל בחברת "מקס" (לאומי קארד לשעבר) למשל, הלוואה שעולה באזור ה 6% ללקוחות איכותיים. דבר שלא ראינו מעולם בתחום האשראי החוץ בנקאי.  וישנן חברות חוץ בנקאיות נוספות שנותנות הלוואות בריביות "ניתנות לעיכול". בניגוד לעבר שהריביות בשוק החוץ בנקאי נעו סביב 10% וצפונה.</p>
      <p>לסיכום: הבנקים העלו ריביות, החוץ בנקאיים הורידו ריביות. לכן כשאתם ניגשים לקחת הלוואה מהבנק כדאי שתבדקו טוב טוב את הריבית הנקובה, כי יש סיכוי שתקבלו ריבית טובה יותר דווקא מחוץ לבנק.</p>
      <p> </p>
      <p>
        <b>
          <i>הכותב הוא קובי טורנהיים – יועץ משכנתאות ומגייס אשראי לעסקים</i>
        </b>
      </p>
    </article>
  </body>
</html>