<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/mekle-gada-investoru-2019.d?id=51656041"/>
    <meta property="og:site_name" content="DELFI"/>
    <meta property="article:published_time" content="2019-11-24T13:01:04+00:00"/>
    <meta property="og:title" content="Meklē 'Gada investoru 2019' "/>
    <meta property="og:description" content="Latvijas privātā un juridiskā sektora investori ir aicināti līdz 13. decembrim iesniegt pieteikumus ikgadējam apbalvojumam &quot;Gada investors 2019&quot; par šī gada nozīmīgākajām investīcijām Latvijā, portālu &quot;Delfi&quot; informēja rīkotāji."/>
  </head>
  <body>
    <article>
      <h1>Meklē 'Gada investoru 2019' </h1>
      <address><time datetime="2019-11-24T13:01:04+00:00">24 Nov 2019, 13:01</time> by <a rel="author">DELFI Bizness</a></address>
      <p>
        <b>Latvijas privātā un juridiskā sektora investori ir aicināti līdz 13. decembrim iesniegt pieteikumus ikgadējam apbalvojumam "Gada investors 2019" par šī gada nozīmīgākajām investīcijām Latvijā, portālu "Delfi" informēja rīkotāji.</b>
      </p>
      <p>Apbalvojums "Gada investors" tiks pasniegts jau piekto reizi, apzinot un popularizējot aizvadītā gada sekmīgākās pašmāju investīcijas. Tā ir Latvijas Privātā un Riska kapitāla asociācijas (LVCA) un Latvijas Biznesa Eņģeļu Tīkla (LatBAN) iniciatīva ar mērķi godināt investorus un darījumu konsultantus, kā arī ilggadējos nozares atbalstītājus, kuri snieguši nozīmīgu ieguldījumu Latvijas investīciju vides un uzņēmējdarbības attīstībā.</p>
      <p>"Esam patiesi gandarīti, ka šis apbalvojums kļuvis par Latvijas uzņēmējdarbības vides tradīciju un ka varam uzteikt tos pašmāju investīciju nozares profesionāļus, kuri sniedz nozīmīgu pienesumu valsts ekonomiskajā attīstībā un izaugsmē. Turklāt apbalvojums ir kļuvis arī par stabilu platformu zināšanu apmaiņai starp Latvijas investoriem, sekmējot gan privātā, gan juridiskā sektora investīciju attīstību, atdevi un arī vairojot investoru kompetenci," sacījis LatBAN valdes loceklis Juris Birznieks.</p>
      <p>Šogad privātā sektora investoru kategorijā apbalvojums tiks pasniegts trīs nominācijās: "Gada investīcija" par investīcijas apjomu un perspektīvāko nākotnes prognozi, "Gada ienesīgākā investīcija" – ienesīgākā investīcija pēc investīcijas atdeves koeficienta un absolūtos skaitļos no projekta nopelnītās summas un "Gada videi draudzīgākā investīcija" par apjomīgāko investīciju ar pozitīvāko ietekmi uz vidi.</p>
      <p>""Gada investors" ir iespēja atskatīties uz paveikto, saprast Latvijas investīciju tendences un attīstību. Ik gadu apbalvojumam tiek pieteikti investori, kuru ieguldījumi ir svarīgi Latvijas ekonomikas attīstībai. Šie veiksmes stāsti piesaista jaunuzņēmumu un privātā kapitāla investīciju jomai aizvien jaunus investorus. Atzīmējot apbalvojuma piecgadi, aicinām investorus apliecināt savus panākumus, piesakot tos balvai un parādot savu ieguldījumu plašākai sabiedrībai," aicina LVCA valdes priekšsēdētāja Kristīne Bērziņa.</p>
      <p>Balvai pieteikties aicināti arī juridiskā sektora investori un konsultanti. Viņu sasniegumi tiks apbalvoti četrās nominācijās: "Gada investīcija", "Gada pārdošana", "Gada finanšu konsultants" un "Gada juridiskais konsultants". Tiks apbalvoti arī "Gada nozares atbalstītāji" par ilgtspējīgu ieguldījumu nozares attīstībā.</p>
      <p>Šī apbalvojuma uzvarētājus noteiks LatBAN un LVCA valdes.</p>
      <p>Pieteikumus privātā un juridiskā sektora nominācijām iespējams iesniegt līdz šī gada 13. decembrim. Privātā sektora apbalvojumam pieteikties var ikviens Latvijas investors, savus pretendentus var izvirzīt arī jebkurš interesents. Savukārt juridiskā sektora investorus un konsultantus apbalvojumiem var pieteikt LVCA biedri. Plašāka informācija par balvu "Gada investors 2019", konkursa nolikums un pieteikšanās kārtība pieejama tīmekļa vietnē: http://www.gadainvestors.lv.</p>
      <p>"Gada investors 2019" svinīgā apbalvošanas ceremonija notiks 2020. gada 23. janvārī.</p>
      <p>Pērn "Gada investors 2018" balvu "Gada investīcija" privāto investoru sektorā saņēma privātais investors Anatolijs Prohorovs par atkārtotu investīciju audiotehnoloģiju uzņēmumā "Sonarworks". Savukārt juridisko un institucionālo investoru sektorā apbalvojumu nominācijā "Gada investīcija" saņēma starptautiskā investīciju kompānija "Kartesia" par pirmo investīciju darījumu Baltijas valstīs – antireflektīvā stikla ražošanas uzņēmuma "GroGlass" iegādi. Plašāk par visu kategoriju 2018. gada laureātiem: http://www.gadainvestors.lv.</p>
    </article>
  </body>
</html>