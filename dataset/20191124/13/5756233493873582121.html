<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623149/%D8%AD%D9%85%D9%84%D9%87-%D8%A8%D9%87-%D9%85%D9%86%D8%B2%D9%84-%D9%86%D9%85%D8%A7%DB%8C%D9%86%D8%AF%D9%87-%D8%B3%D8%A7%D8%A8%D9%82-%D9%88%D9%84%DB%8C-%D9%81%D9%82%DB%8C%D9%87-%D8%AF%D8%B1-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T13:27:00+00:00"/>
    <meta property="og:title" content="حمله به منزل نماینده سابق ولی فقیه در استان کرمان"/>
    <meta property="og:description" content="پسر آیت الله جعفری از حمله شخصی ناشناس به منزل نماینده سابق ولی فقیه در استان کرمان خبر داد."/>
  </head>
  <body>
    <article>
      <h1>حمله به منزل نماینده سابق ولی فقیه در استان کرمان</h1>
      <address>
        <time datetime="2019-11-24T13:27:00+00:00">24 Nov 2019, 13:27</time>
      </address>
      <p>
        <i>پسر آیت الله جعفری از حمله شخصی ناشناس به منزل نماینده سابق ولی فقیه در استان کرمان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"سید هادی جعفری" در خصوص حمله به منزل امام جمعه سابق کرمان گفت: در ساعت ۱۸ و ۳۰ دقیقه روز سه شنبه هفته گذشته، یک فرد ناشناس که هنوز هویت آن مشخص نشده است، از غفلت مامورین حفاظتی منزل آیت الله جعفری استفاده و با شکستن درب حیاط منزل «سیدیحیی جعفری» (نماینده سابق ولی فقیه در استان کرمان) وارد منزل ایشان می‌شود.</p>
      <p>وی با بیان این مطلب که این فرد سه عدد از پنجره‌های منزل آیت الله جعفری را می‌شکند، ادامه داد: این فرد ناشناس زمانی که قصد حمله به داخل منزل آیت الله را داشت، با مامورین حفاظتی درگیر می‌شود که با رسیدن نیروهای کمکی، فرد ضارب دستگیر می‌شود.</p>
      <p>پسر آیت الله جعفری اظهار کرد: ظاهرا گفته می‌شود که فرد حالت روانی داشته و اکنون در بیمارستان بستری است، اما هم اکنون پرونده توسط نیروهای امنیتی در دست بررسی است.</p>
      <p>وی در پاسخ به این سوال که آیا فرد ضارب قصد سرقت از منزل آیت الله جعفری را داشته است؟ گفت: فرد قصد سرقت نداشته زیرا با فحاشی به مسئولین و حاج آقا وارد منزل شده است ضمن آنکه هیچ سلاحی را نیز به همراه نداشت.</p>
      <p>جعفری با بیان این مطلب که هیچ آسیبی به شخص آیت الله جعفری و اهالی منزل نرسیده است، عنوان کرد: این فرد کاملا می‌دانسته که وارد منزل چه کسی شده است و به نظر بنده با اطلاع قبلی این کار را انجام داده است.</p>
    </article>
  </body>
</html>