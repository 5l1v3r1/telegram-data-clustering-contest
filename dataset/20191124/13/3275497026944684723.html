<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/24/342693/registration-and-cost-of-cng-car-in-iran/"/>
    <meta property="og:site_name" content="زومیت"/>
    <meta property="article:published_time" content="2019-11-24T13:30:00+00:00"/>
    <meta property="og:title" content="ثبت‌نام و هزینه دوگانه‌سوز شدن خودرو با رعایت استاندارد"/>
    <meta property="og:description" content="با افزایش قیمت بنزین، تقاضا برای خودروهای گازسوز به‌شدت رشد کرده است. در این مطلب، شرایط ثبت‌نام و هزینه‌ها و راهکارهای موجود برای تبدیل خودروهای بنزینی به دوگانه‌سوز را بررسی کرده‌ایم."/>
  </head>
  <body>
    <article>
      <h1>ثبت‌نام و هزینه دوگانه‌سوز شدن خودرو با رعایت استاندارد</h1>
      <address><time datetime="2019-11-24T13:30:00+00:00">24 Nov 2019, 13:30</time> by <a rel="author" href="http://www.zoomit.ir/user/ashtari/" target="_blank">محمدرضا اشتری</a></address>
      <p>با افزایش قیمت بنزین، تقاضا برای خودروهای گازسوز به‌شدت رشد کرده است. در این مطلب، شرایط ثبت‌نام و هزینه‌ها و راهکارهای موجود برای تبدیل خودروهای بنزینی به دوگانه‌سوز را بررسی کرده‌ایم.</p>
      <hr/>
      <p>بنابر اظهارات مسئولان و کارشناسان در روزهای گذشته، تنها نیمی از ظرفیت شبکه‌ی سوخت CNG در کشور بهره‌برداری شده است. با این اوصاف، افزایش جایگاه‌های عرضه‌ی سوخت مخصوص خودروهای گازسوز و ایجاد شرایط تبدیل مدل‌های بنزینی به دوگانه‌سوز راه‌حلی برای بهبود شرایط اقتصادی ایران و کیفیت هوا در شهرهای بزرگ خواهد بود. هم‌اکنون ۲،۴۷۲ جایگاه عرضه‌ی سی‌ان‌جی در سطح کشور فعال‌ هستند</p>
      <p>پس از اعلام خبر سهمیه‌بندی بنزین، میزان مصرف سی‌ان‌جی در کشور طبق اعلام مدیران شرکت ملی پخش فراورده‌های نفتی بیش‌ از ۱۰ درصد افزایش یافت و پیش‌بینی شده که در آینده‌ی نزدیک، این عدد به ۲۶ درصد افزایش یابد. پیش از آغاز سهمیه‌بندی بنزین، به‌طور میانگین روزانه ۱۹ میلیون مترمکعب گاز طبیعی فشرده (CNG) در جایگاه‌ها توزیع می‌شود که به‌گفته‌ی مدیر طرح سی‌ان‌جی شرکت ملی پخش فراورده‌های نفتی، این رقم با اعلام طرح سهمیه‌بندی بنزین و هم‌زمان با اجرای این طرح به‌طور میانگین به روزانه ۲۱ میلیون مترمکعب رسیده است. همچنین، خودروهای دوگانه‌سوز اکنون امکان استفاده از سهمیه‌ی بنزین خود را نیز دارند و پیش‌بینی می‌شود با اتمام سهمیه‌ی بنزین ماهانه، مقدار مصرف سی‌ان‌جی در کشور حدود دومیلیون مترمکعب دیگر افزایش یابد.</p>
      <figure>
        <img src="https://cdn01.zoomit.ir/2018/11/3528f46b-91cc-4a75-97f1-815b2671c99e.jpg"/>
      </figure>
      <h4>بیشتر بخوانید:</h4>
      <p>
        <a href="http://www.zoomit.ir/2019/11/21/342630/rising-fuel-prices-is-a-new-crisis-in-iran-car-market/">افزایش قیمت بنزین؛ بحران تازه در بازار خودرو </a>
        <a href="http://www.zoomit.ir/2019/11/21/342625/iran-taxi-fuel-increased/">سهمیه بنزین تاکسی‌ها افزایش یافت </a>
        <a href="http://www.zoomit.ir/2019/11/20/342600/remove-fuel-card-25-year-cars-motorcycles/">ابطال کارت سوخت خودروهای ۲۵ ساله و موتورسیکلت‌های ۱۰ ساله </a>
        <a href="http://www.zoomit.ir/2019/11/19/342577/gasoline-rationing-several-cars/">سهمیه بنزین به افرادی که چند خودرو دارند تعلق می‌گیرد </a>
        <a href="http://www.zoomit.ir/2019/11/19/342570/allocation-fuel-old-cars/">اختصاص سهیمه سوخت به خودروهای فرسوده</a>
      </p>
      <hr/>
      <p><i>حسن قلی‌پور</i>، مدیر طرح سی‌ان‌جی شرکت ملی پخش فراورده‌های نفتی، در‌این‌باره با اشاره به اینکه زمان فعلی برای پیش‌بینی دقیق زود است و امیدواریم تا پایان آذر بتوانیم مقدار دقیق این افزایش را اعلام کنیم، گفت:</p>
      <blockquote>پیش‌بینی ما این است که میزان مصرف سی‌ان‌جی در کشور روزانه به حدود ۲۴ میلیون مترمکعب برسد. با افزایش تعداد جایگاه‌های عرضه‌ی سی‌ان‌جی در سطح کشور، هم‌اکنون ظرفیت مناسبی به‌لحاظ عرضه‌ی سی‌ان‌جی به خودروها در کشور وجود دارد. با همکاری مؤسسه‌ی استاندارد در تلاشیم جایگاه‌های عرضه سی‌ان‌جی را که غیرعملیاتی شده بودند، هر‌چه‌زودتر عملیاتی کنیم.</blockquote>
      <figure>
        <img src="https://cdn01.zoomit.ir/2019/11/b2493a80-d1b7-46b4-8d90-2e35c91de372.jpg"/>
      </figure>
      <h3>تعداد جایگاه‌های عرضه‌ی CNG به‌سرعت افزایش می‌یاید</h3>
      <p><i>حمید قاسمی‌ده‌چشمه</i>، معاون مدیرعامل شرکت ملی پخش فراورده‌های نفتی با تأکید بر این موضوع که با مصرف سی‌ان‌جی هزینه‌ی سوخت تا ۸۰ درصد کاهش خواهد یافت، اظهار کرد:</p>
      <blockquote>۳،۹۰۰ جایگاه بنزین و ۲،۴۰۰ سی‌ان‌جی در کشور وجود دارد. هزینه هر لیتر بنزین ۱۰۰۰ تومانی مانع از آن بود که کسی تمایلی به استفاده از سی‌ان‌جی داشته باشد؛ اما اکنون تقاضا برای استفاده از سی‌ان‌جی افزایش یافته است. سال گذشته دستمزد جایگاه‌داران از ۱۴۵ تومان به ۲۴۰ تا ۲۶۰ تومان افزایش یافت. هدف از این امر توسعه متوازن جایگاه‌ها است که تضمین آن نیز افزایش سوددهی جایگاه‌داران برآورد شده است که برای این موضوع نیز اقداماتی انجام شده و می‌توان گفت اکنون ایجاد جایگاه‌های سی‌ان‌جی برای جایگاه‌داران مقرون‌به‌صرفه است.در‌حال‌حاضر، بازگشت سرمایه‌ی جایگاه سی‌ان‌جی با‌توجه‌به کارمزدهای جدید با ۱۰ ساعت کار در روز به سه سال رسیده است. اکنون بخش خصوصی تمایل بیشتری برای سرمایه‌گذاری در جایگاه‌های سی‌ان‌جی خواهد داشت.یکی از اصلی‌ترین مشکلات احداث جایگاه سی‌ان‌جی نبود زمین در شهرهای بزرگ است. همین مسئله موجب شده اکنون به‌سمت احداث جایگاه‌های کوچک برویم تا جایگاه‌ها در فضایی ۱۰۰ متر مربعی احداث شود. برای همین منظور نیز با شهرداری صحبت‌هایی کرده‌ایم. در‌همین‌راستا، ۳۲۴ نقطه در تهران برای احداث جایگاه‌های کوچک مقیاس سی‌ان‌جی شناسایی شده است که بیشتر این جانمایی‌ها در میدان‌های میوه و تره‌بار بوده تا وانت‌ها بعد از بارگیری یا تخلیه‌ی بار بتوانند از این امکان استفاده کنند و در بین راه برای سوخت‌گیری توقف نکنند.</blockquote>
      <h3> ثبت تقاضا برای تبدیل خودرو بنزینی به گازسوز </h3>
      <p><i> علی محمودیان</i>، رئیس اتحادیه‌ی سوخت‌های جایگزین، اعلام کرد متقاضیان برای گازسوزکردن خودروها می‌توانند به سامانه‌ی جامع اطلاعات خودروهای دوگانه‌سوز به نشانی <i><a href="https://www.irngv.ir/">irngv.ir</a></i> مراجعه و ازطریق زبانه‌ی تبدیل خودروها، برای ثبت‌نام تبدیل خودرو خود اقدام کنند. وی افزود:</p>
      <blockquote>در مدت یک هفته، از طرف این اتحادیه پیامکی برای متقاضیان ارسال می‌شود و این افراد می‌توانند ازطریق مراجعه به سامانه، نزدیک‌ترین مرکز مجاز به محل سکونت خود را برای تبدیل انتخاب و مراجعه کنند. اولویت تبدیل خودروها با افرادی است که زودتر در سامانه ثبت‌نام کرده‌اند و لازم است متقاضیان تبدیل هرچه‌زودتر درخواست خود را ثبت کنند.حداکثر در دو ماه آینده خدمات‌رسانی به همه‌ی متقاضیان گازسوزکردن خودروها انجام خواهد شد و مردم از این بابت نگرانی نداشته باشند. هزینه‌ی تبدیل خودروها به دوگانه‌سوز هم بسته به کیفیت کیت و نوع خودرو و اندازه‌ی مخزن به‌صورت میانگین ۲/۵ تا ۴/۵ میلیون تومان و این رقم ثابت است و به‌هیچ‌وجه در روزهای آینده شاهد افزایش قیمت تجهیزات و هزینه‌ی نصب نخواهیم بود.مردم به‌منظور دریافت خدمات و محصولات باکیفیت و با قیمت مقرون‌به‌صرفه و تأمین ایمنی خود و خانواده از مراجعه به مراکز و کارگاه‌های غیرمجاز تبدیل خودروها خودداری کنند. خوشبختانه قطعات و تجهیزات موردنیاز این صنعت کاملا بومی‌سازی شده و با‌توجه‌به افزایش تعداد تقاضاها، هم‌اکنون کارخانجات تولید تجهیزات موردنیاز این صنعت ظرفیت تولید خود را افزایش داده است و به‌صورت شبانه‌روزی و دوشیفته کار می‌کنند.</blockquote>
      <figure>
        <img src="https://cdn01.zoomit.ir/2019/11/41ce1a1a-7393-4e89-b322-b610861b114b.jpg"/>
      </figure>
      <h3>هزینه دوگانه‌سوزکردن خودرو چقدر است؟</h3>
      <p>حمید قاسمی‌ده‌چشمه، معاون مدیرعامل شرکت ملی پخش فراورده‌های نفتی، در‌این‌باره گفت:</p>
      <blockquote>هزینه‌ی گازسوزکردن خودرو حدود سه تا پنج‌میلیون تومان بسته به کیفیت تجهیزات است و هم‌اکنون امکان تبدیل روزانه ۲۲ تا ۳۰ هزار خودرو بنزینی به گازسوز در کشور وجود دارد. براساس قانون، ‌سی‌ان‌جی در سال‌های آینده افزایش قیمت نخواهد داشت و افزایش کارمزد جایگاه‌داران اعمال خواهد شد. اکنون بیش از ۹۰ درصد جمعیت کشور به گاز دسترسی دارند و ‌با‌توجه‌به گازرسانی به سیستان‌و‌بلوچستان، ‌هشت کمپرسور سی‌ان‌جی برای این استان در نظر گرفته شده است.در‌حال‌حاضر، دومیلیون و چهارصدهزار دستگاه وانت در کشور وجود دارد که یک‌میلیون و صدهزار دستگاه وانت گازسوز است. از یک‌میلیون و سیصدهزار وانت دیگر نیز دویست‌هزار دستگاه امکان گازسوزشدن ندارند؛ بنابراین، جامعه‌ی هدف برای گازسوزسازی وانت‌بارها یک‌میلیون و صدهزار دستگاه پیش‌بینی شده است.یک‌هزار و صد کارگاه برای گازسوزکردن خودروها در دست سامان‌دهی است. براساس مصوبه‌ی اسفند سال گذشته، خودروهایی که گازسوز شوند تا پنج سال معاینه‌ی فنی رایگان خواهند داشت و ‌با گازسوزشدن خودروها، میزان انتشار دی‌اکسیدکربن تا ۳۰ درصد کاهش پیدا می‌کند و ذرات معلق نیز به صفر می‌رسد.</blockquote>
      <hr/>
      <figure>
        <img src="https://cdn01.zoomit.ir/2019/11/27d927c0-ff43-47ec-8071-0517654a7f44.jpg"/>
      </figure>
      <h3>فرصت ایجاد تحول شبکه‌ی حمل‌و‌نقل ایران با CNG</h3>
      <p><i>حسن قلی‌پور</i>، مدیر طرح سی‌ان‌جی شرکت ملی پخش فراورده‌های نفتی ایران گفت:</p>
      <blockquote>هم‌اکنون حدود ۲،۴۷۸ باب جایگاه عرضه‌ی سی‌ان‌جی در کشور وجود دارد و ۹۱ باب جایگاه عرضه نیز در حال ساخت است و به‌طور میانگین روزانه ۱۹/۳ میلیون مترمکعب گاز طبیعی فشرده در سراسر جایگاه‌های عرضه سی‌ان‌جی کشور توزیع می‌شود. تعداد جایگاه‌های عرضه‌ی سی‌ان‌جی در استان تهران ۲۷۴ باب است و به‌طور میانگین ماهانه ۱۵۰ میلیون مترمکعب سی‌ان‌جی در سطح استان تهران به خودروها عرضه می‌شود که این رقم معادل یک‌سوم ظرفیت موجود است.</blockquote>
      <figure>
        <img src="https://cdn01.zoomit.ir/2019/11/b479f58c-3ea7-46b1-88cc-2b1d995f85d0.jpg"/>
      </figure>
      <p>به‌گفته‌ی<i> محمد رضایی</i>، دستیار مدیرعامل شرکت ملی پالایش و پخش فراورده‌های نفتی، اگر مصرف سوخت حمل‌و‌نقل عمومی درزمینه‌ی بار و مسافر به‌جای بنزین به‌سمت سی‌ان‌جی برود، ‌سهمیه‌بندی بنزین تورم عمومی ایجاد نمی‌کند. وی افزود:</p>
      <blockquote>بیش از ۹۰ درصد از تاکسی‌های تهران گازسوز هستند؛ اما شمار وانت‌بارها کمتر از این میزان است. با زیرساخت فعلی می‌توان روزانه بیش از ۴۵ میلیون مترمکعب سی‌ان‌جی توزیع کرد. وانت‌بارها در حمل‌و‌نقل عمومی، روزانه ۱۰ میلیون لیتر بنزین مصرف می‌کنند که این مصرف می‌تواند با سی‌ان‌جی جایگزین شود.بیش از ۵۰ درصد از ظرفیت جایگاه‌های سی‌ان‌جی در کشور خالی است. وانت‌ها در هر ماه حدود هزار لیتر بنزین مصرف می‌کنند که ‌با قیمت بنزین سه‌هزار تومانی،‌ هزینه‌ی سوخت وانت‌ها سه‌میلیون تومان در ماه مه‌شود؛ در‌حالی‌که هزینه‌ی تمام‌شده‌ی هزار مترمکعب سی‌ان‌جی در ماه پانصدهزار تومان خواهد شد.اکنون در کشور می‌توان روزانه ۲۲ هزار دستگاه خودرو را دوگانه‌سوز کرد. سال‌های گذشته، خودروسازان به‌طور میانگین چهارصدهزار دستگاه خودرو گازسوز تولید کرده‌اند و این رقم در سال ۱۳۹۷، به شصت‌هزار دستگاه خودرو کاهش یافت؛ اما با واقعی‌شدن قیمت بنزین در سال آینده، افزایش تولید خودروهای گازسوز را مشاهده خواهیم کرد.</blockquote>
      <hr/>
      <p>منبع <a href="https://www.isna.ir/news/98090200338/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D9%81%D8%B2%D8%A7%DB%8C%D8%B4-%DB%B2%DB%B6-%D8%AF%D8%B1%D8%B5%D8%AF%DB%8C-%D9%85%D8%B5%D8%B1%D9%81-%D8%B3%DB%8C-%D8%A7%D9%86-%D8%AC%DB%8C">ایسنا</a> <a href="https://www.isna.ir/news/98090201015/%D9%87%D8%B2%DB%8C%D9%86%D9%87-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88-%DA%86%D9%82%D8%AF%D8%B1-%D8%A7%D8%B3%D8%AA">ایسنا</a></p>
    </article>
  </body>
</html>