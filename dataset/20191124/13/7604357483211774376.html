<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/cafebazin-krijgt-e1-435-boete-omdat-ze-sigaret-rookt-terwijl-cafe-gesloten-is/"/>
    <meta property="og:site_name" content="SCEPTR"/>
    <meta property="article:published_time" content="2019-11-24T13:34:00+00:00"/>
    <meta property="og:title" content="Cafébazin krijgt €1.435 boete omdat ze sigaret rookt terwijl café gesloten is"/>
    <meta property="og:description" content="Een bedrag van 1.435 euro moet cafébaas Dirk Vlaeminck betalen nadat inspecteurs zijn vrouw Christa zagen roken in het café."/>
  </head>
  <body>
    <article>
      <h1>Cafébazin krijgt €1.435 boete omdat ze sigaret rookt terwijl café gesloten is</h1>
      <address><time datetime="2019-11-24T13:34:00+00:00">24 Nov 2019, 13:34</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b><i>“Pure broodroof en afzetterij”, </i>noemt cafébaas <a href="https://sceptr.net/tag/dirk-vlaeminck">Dirk Vlaeminck</a> van de Torengalm in Herzele de laatste boete die hij van de FOD Volksgezondheid kreeg voor het overtreden van het rookverbod. Een bedrag van 1.435 euro moet hij betalen nadat de inspecteurs zijn vrouw Christa tijdens de opkuis zagen roken in het café. Nochtans was het café op dat moment gesloten, <a href="https://www.hln.be/in-de-buurt/herzele/vrouw-rookt-sigaretje-tijdens-opkuis-cafe-torengalm-en-krijgt-1-435-euro-boete-dit-is-een-heksenjacht~a1b4cd8c/">schrijft Het Laatste Nieuws</a>.</b>
      </p>
      <p><i>“De deur was vast, maar blijkbaar hebben de inspecteurs dat gezien door gewoon binnen te gluren”</i>, zegt de cafébaas. Toen zijn vrouw Christa de inspecteurs opmerkte aan het raam wees ze hen er nog op dat het café gesloten was, maar dat mocht niet baten. De cafébaas en zijn vrouw waren dan ook misnoegd toen de boete van 1.435 euro in de bus viel. <i>“Dit is pure afzetterij en broodroof”, </i>klinkt het bij hen.</p>
      <figure>
        <iframe data-src="https://twitter.com/HubertDeMeulder/status/1198555191768965121?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Heksenjacht</h3>
      <p>Na de opkuis ging het café gewoon terug open en kwamen de inspecteurs nog eens een kijkje nemen. Deze keer konden ze geen inbreuken op het rookverbod vaststellen. Het is evenwel niet de eerste keer dat het café beboet wordt omdat er binnen gerookt wordt. De Torengalm kreeg al acht boetes voor overtredingen en werd ook al eens een maand gesloten. Nu de inspecteurs ook al langskomen terwijl het café gesloten is, voelt de cafébaas zich geviseerd.</p>
      <p><i>“Nooit heb ik geklaagd over de boetes en de verplichte sluiting. Dat was volledig onze fout en dus terecht.”</i>, zegt Vlaeminck. <i>“Het is duidelijk dat de FOD Volksgezondheid ons viseert en een heksenjacht voert om ons zoveel mogelijk geld af te troggelen.” </i>Ne de vele boetes besloot het koppel de keuken van het café in te richten als rookkamer.</p>
      <p>Heksenjacht of niet, het rookverbod dat sinds 2014 ook geldt voor etablissementen waar enkel drank genuttigd wordt, moet volgens de wet eveneens buiten de openingsuren van een café nageleefd worden.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2018/04/rechtse-regering-oostenrijk-hervormt-vreemdelingrecht-grondig/"/>
        <a href="https://sceptr.net/2018/03/oostenrijk-verwijst-gepland-rookverbod-naar-prullenmand/"/>
      </related>
    </article>
  </body>
</html>