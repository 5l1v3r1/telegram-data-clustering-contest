<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623147/%D8%AB%D8%A8%D8%AA%E2%80%8C%D9%86%D8%A7%D9%85-%D9%85%D8%AC%D8%AF%D8%AF-%D9%85%D8%B3%DA%A9%D9%86%E2%80%8C%D9%85%D9%84%DB%8C-%DA%86%D9%87-%D8%B2%D9%85%D8%A7%D9%86%DB%8C-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T13:14:00+00:00"/>
    <meta property="og:title" content="ثبت‌نام مجدد مسکن‌ملی چه زمانی آغاز می‌شود؟"/>
    <meta property="og:description" content="معاون مسکن‌ و ساختمان وزیر راه و شهرسازی گفـت: در صورت اتصال کامل اینترنت خانگی و دیتای موبایل در سراسر استان‌ها، ثبت‌نام مسکن ملی در سامانه از دو روز آینده دوباره از سر گرفته می‌شود."/>
  </head>
  <body>
    <article>
      <h1>ثبت‌نام مجدد مسکن‌ملی چه زمانی آغاز می‌شود؟</h1>
      <address>
        <time datetime="2019-11-24T13:14:00+00:00">24 Nov 2019, 13:14</time>
      </address>
      <p>
        <i>معاون مسکن‌ و ساختمان وزیر راه و شهرسازی گفـت: در صورت اتصال کامل اینترنت خانگی و دیتای موبایل در سراسر استان‌ها، ثبت‌نام مسکن ملی در سامانه از دو روز آینده دوباره از سر گرفته می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«محمود محمود زاده» گفت: اکنون ثبت‌نام مسکن‌ملی برای متقاضیان هیچ شهری انجام نمی‌شود و با نصب تدریجی اینترنت در استان‌های کشور به زودی زمان آغاز مجدد ثبت نام مشخص خواهد شد.</p>
      <p>وی گفت: تا زمان اتصال اینترنت همه شهرها و استان‌های کشور به اینترنت پرسرعت این شرایط ادامه خواهد داشت و ثبت نام مسکن ملی انجام نخواهد شد.</p>
      <p>محمودزاده گفت: متقاضیان ثبت‌نام در طرح اقدام ملی‌مسکن در صورت مراجعه به سایت با این پیغام مواجه می‌شوند که ثبت نام در هیچ شهری فعال نیست.</p>
      <p>معاون مسکن و ساختمان وزیر راه و شهرسازی گفت: از آنجایی که اتصال اینترنت در برخی استان‌ها انجام شده و در برخی استان‌ها وصل نشده است، نمی‌توانیم ثبت نام مسکن ملی را آغاز کنیم.</p>
      <p>وی گفت: وزارت راه‌ و شهرسازی به دنبال فرصت برابر برای ثبت‌نام متقاضیان مسکن هست و از آنجایی که حتی سرعت اینترنت در همه جا یکسان نیست تا زمانی که شرایط به حالت قبل بازنگردد ثبت نام مسکن ملی متوقف است.</p>
      <p>این مقام مسئول به شهر تهران اشاره کرد و گفت: هم اکنون در مناطق مختلف پایتخت سرعت اینترنت متفاوت است که این وضعیت، باعث نابرابری در زمان ثبت نام مسکن ملی می شود.</p>
      <p>محمودزاده خبرداد که تاکنون ثبت‌نام مسکن ملی در هشت استان کشور انجام شده و مرحله بعدی ثبت نام مربوط به استان‌های یزد، همدان و چهارمحال و بختیاری است و زمان بازگشایی سامانه برای ثبت نام در سه استان فوق اعلام خواهد شد.</p>
      <p>محمودزاده در خصوص پیش‌بینی زمان آغاز مجدد ثبت نام مسکن ملی، گفت: پیش بینی می‌کنیم تا ۲ روز آینده و با اتصال کل کشور به اینترنت خانگی و همچنین اتصال دیتای موبایل شرایط برای ثبت نام در سامانه مسکن ملی فراهم شود.</p>
      <p>وی تاکید کرد که سامانه مسکن ملی مشکلی ندارد و وزارت راه آمادگی کامل برای ثبت نام استان‌های باقی مانده را دارد اما از آنجایی که فرصت‌ها در استان‌های مختلف برابر نیست تا زمان اتصال کامل انیترنت این شرایط ادامه دارد.</p>
      <p>متقاضیان ثبت نام در طرح اقدام ملی و افراد تحت تکفل باید فاقد زمین مسکونی یا واحد مسکونی از روز اول فروردین ماه ۸۴ به بعد باشند و پس از پیروزی انقلاب اسلامی از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد.</p>
      <p>شرط دیگر متأهل یا سرپرست خانوار بودن است. البته زنان خودسرپرست مشروط به داشتن حداقل ۳۵ سال سن می‌توانند در این طرح نام‌نویسی کنند.</p>
      <p>داشتن حداقل پنج سال سابقه سکونت در پنج سال اخیر در شهر مورد تقاضا از دیگر الزامات است.</p>
      <p>سابقه سکونت در شهر جدید مورد تقاضا یا در شهر مادر حداقل پنج سال خواهد بود.</p>
      <p>نداشتن منع قانونی برای دریافت تسهیلات بانکی نظیر چک برگشتی، تسهیلات معوقه و غیره، توانایی تأمین هزینه ساخت مسکن مازاد بر تسهیلات بانکی و امکان سپرده‌گذاری حداقل ۳۰ درصد هزینه ساخت مازاد بر تسهیلات بانکی از جمله دیگر شرایط اعلام شده است.</p>
    </article>
  </body>
</html>