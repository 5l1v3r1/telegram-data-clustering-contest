<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/auto/aktuelno.233.html:832047-Kako-proci-tehnicki-sta-sa-plinom-Uvoz-Evro-3-vozila-pada-od-2021-milion-vozila-nece-moci-da-prodje-pregled"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T13:01:00+00:00"/>
    <meta property="og:title" content="Kako proći tehnički, šta sa plinom? Uvoz Evro 3 vozila pada, od 2021. milion vozila neće moći da prođe pregled"/>
    <meta property="og:description" content="Uvoz vozila sa Evro 3 motorima će, prema najavama države, biti zabranjen do kraja 2020. godine, a od polovine 2021. čak oko milion vozila u Srbiji možda neće moći da prođe tehnički pregled zbog emsije štetnih gasova"/>
  </head>
  <body>
    <article>
      <h1>Kako proći tehnički, šta sa plinom? Uvoz Evro 3 vozila pada, od 2021. milion vozila neće moći da prođe pregled</h1>
      <address><time datetime="2019-11-24T13:01:00+00:00">24 Nov 2019, 13:01</time> by <a rel="author">Tanjug</a></address>
      <p>
        <b>Uvoz vozila sa Evro 3 motorima će, prema najavama države, biti zabranjen do kraja 2020. godine, a od polovine 2021. čak oko milion vozila u Srbiji možda neće moći da prođe tehnički pregled zbog emsije štetnih gasova</b>
      </p>
      <p>Uvoz vozila sa Evro 3 motorima će, prema najavama države, biti zabranjen do kraja 2020. godine, a od polovine 2021. čak oko milion vozila u Srbiji možda neće moći da prođe tehnički pregled zbog emsije štetnih gasova.</p>
      <p>Takođe, još nije razjašnjeno kako će se tretirati stariji automobili sa benzinskim motorima koji imaju ugrađen plin.</p>
      <p>Stručnjaci kažu da kada budu stroži uslovi po pitanju merenja izduvnih gasova da većina motora Evro 3 neće proći, ali i ni pojedini motori višeg standarda, u zavisnosti od njihovog stanja.</p>
      <related>
        <a href="http://www.novosti.rs/vesti/naslovna/ekonomija/aktuelno.239.html:828677-Vise-od-milion-automobila-ne-ispunjava-eko-standarde-Prestaje-uvoz-polovnjaka-u-Srbiji"/>
      </related>
      <p>Pravilnik o podeli motornih i prikljucnih vozila i njihovoj tehničkoj ispravnosti predviđa od 5. jula 2021. strožu kontrolu emsije štetnih gasova.</p>
      <p>Svaki četvrti polovanjak koji se uveze u Srbiju ima motor Evro 3 standarda, kaže za Tanjug direktor Centra za motorna vozila u AMS S-u Milan Božić, ali dodaje da iz godine u godinu njihov udeo pada u uvozu pada "jer se pre par godina uvozilo i više od 50 odsto takvih vozila".</p>
      <p>"Očekujemo da će njihov udeo u uvozu vrlo brzo dodatno da padne, bez obzira na ovu zabranu koja se najavljuje", kaže on i upozorava da će veći problem imati vozila tog i nižeg ekološkog standarda koja su u Srbiji već registrovana.</p>
      <related>
        <a href="http://www.novosti.rs/vesti/naslovna/ekonomija/aktuelno.239.html:830233-Ako-zelite-da-uvezete-auto-pre-zabrane-razmislite-jos-jednom-Teze-do-registracije-popravke-ce-kostati-papreno"/>
      </related>
      <p>"Većina tih vozila neće moći da prođe tehnički pregled, a naročito vozila sa kojih su skinuti katalizatori ili DPF filter sa dizela", kaže on.</p>
      <p>Problem tehničkog pregleda polovinom 2021. godine rešavaće se ili vraćanjem katalizatora, retrofitingom vozila odnosno čišćenjem motora kako bi prošao tehnički pregled, što se radi u nekim državama EU.</p>
      <p>"Ali, to je skupo i najčešće će biti skuplje od samog vozila - tako da se to većini građana najverovatnije neće isplatiti", kaže Božić i dodaje da će za takva vozila "kraj priče" biti na otpadu i u reciklaži.</p>
      <p>Prosečna starost putničkih automobila u Srbiji je preko 18 godina, a stariji su nam teretnjaci i autobusi, dok je prosek starosti traktora preko 30 godina, a i njih će limitirati emisija izduvnih gasova od 2021. godine.</p>
      <related>
        <a href="http://www.novosti.rs/vesti/naslovna/auto/aktuelno.233.html:829722-Pada-cena-starijih-polovnjaka-posle-najave-novih-propisa"/>
      </related>
      <p>"Šta će biti sa kamionima i autobusima, to je posebna priča, i još uvek se ne zna da li će se malo reterirati (odstupiti) od Pravilnika - mislim da neće, a to znači da će prevoznici biti u velikom problemu", smatra Božić.</p>
      <p>U periodu prilagođavanja koji sledi iz AMS S savetuju kupce polovanjaka u Srbiji da posebno obrate pažnju da li imaju katalizatore, jer postoje uvoznici koji ih skidaju da bi preko pleminitih metala koji su u njima ostvarili laku zaradu.</p>
      <p>Za nedavni period zagađenog vazduha u gradovima Srbije ključni krivac je saobraćaj odnosno vozila čiji su motori sa Evro 3 standardom, a ministar zaštite životne sredina Goran Trivan kaže da se radi na zabrani uvoza ovakvih vozila.</p>
      <p>"Mislimo da je to jako važno za zdravlje naše nacije i siguran sam kada dođe trenutak, kada se svi administrativni poslovi obave, da tek od sledeće godine možemo razmišljati kada bi smo mogli to zaista i da uradimo", rekao je Trivan u izjavi za Tanjug.</p>
      <p>On je dodao da "kakve god mere da budu donošene niko neće zabraniti našim građanima koji već poseduju automobile sa Evro 3 motorima da ih voze".</p>
      <p>Trivan je naglasio i da se u Srbiji "preko 6.000 života godišnje izgubi zbog lošeg kvaliteta vazduha".</p>
      <p>"Razmišljamo da sprečimo uvoz Evro 3 iz Evrope jer oni to izbacuju, a izbacuju ih, jer ne žele da udišu vazduh koji je potpuno toksičan, a mi se pretvaramo u groblje tih najgorih automobila pošto emituju najgore mogući vazduh za naše zdravlje", kaže on.</p>
      <p>Kako ističe to nije priča o socijalnoj politici, nego o pitanju zdravlja ljudi. "Nema nikakve velike finansijske razlike da li ćete kupiti Evro 3 ili Evro 4 automobil, a značajna je razlika u tome koji se gasovi emituju", naglasio je on.</p>
      <p>Svako vozilo niže ekološke kategorije ubrzo predstavlja opasan otpad, a Trivan objašnjava da Srbija nema kapacitete za preradu tog otpada.</p>
      <p>"Za zbrinjavanje tog otpada u inostranstvu upravo u tim zemljama iz kojih uvozimo automobile plaćamo više od 20 miliona evra godišnje", kaže ministar.</p>
      <p>Žitelje gradova bi, smatra on, od lošeg kvaliteta vazduha mogle da zaštite i lokalne samouprave i to uvođenjem restriktivnih mera iz svoje nadležnosti - što se u svetu već primenjuje.</p>
      <p>"Mogu da ograniče vožnju automobila niže kategorije sa lošijim motorima određenim danima, mogu da podele vozila, pa da naizmenično budu na ulicama", smatra ministar i predlaže angažovanje saobraćajnih inžinjera da saobraćaj bude protočniji "jer se tako manje goriva troši i zagađuje".</p>
      <p>Govoreći o primeni odredbi pravilnika o tehničkom pregledu koji će od polovine 2021. godine biti eliminatoran za vozila na osnovu emisije izduvnih gasova, Trivan je ocenio da "imamo dovoljno vremena da se svi pripremimo" i dodao da je teoretski moguće da auto star 20 godina ima prihvatljivu emisiju gasova.</p>
      <p>Pojačane subvencije za vozila na električni pogon i hibridna vozila Ministarstvo zaštite životne sredine će tražiti u budžetu za 2020. godinu, rekao je Trivan i ocenio da već ima pomaka, jer je GSP u funkciju stavio električne autobuse, a parking servis ima mere dodatne afirmacije ovakvih vozila.</p>
      <p>Direktor Centra za vozila AMSS Božić, takođe, smatra da bi država trebalo samo da preslika neke uspešne modele subvencija koji postoje u Evropi i ističe da su sva službena vozila u Estoniji na električni pogon, a da se u skandinavskim zemljama kupovina ekološki prihvatljivih vozila štimuliše smanjenjem poreza u iznosu i do 15.000 evra.</p>
      <p>"Takva vozila imaju besplatno parkiranje, punjenje baterija, ne plaćaju putarinu, mogu da koriste žutu traku, mogu u centar grada gde druga ne mogu", spominje on neke od mere koje bi se mogle primeniti u Srbiji.</p>
      <p>U Srbiji je registrovano oko 1,9 miliona automobila.</p>
      <p>U Upravi carine rečeno je Tanjugu da je tokom prethodne tri godine došlo do izvesnog rasta uvoza upotrebljavanih vozila u Srbiju:</p>
      <p>U periodu od 1. januara do 31. oktobra u 2017. uvezeno je 109.011 vozila, a u 2018. godini 121.806 vozila i ove godine u tom periodu 133.835 vozila.</p>
      <p>Podatak o Evro 3 standardu se ne unosi u carinsku deklaraciju, jer je to uslov da bi automobil uopšte mogao biti uvezen, pa je nemoguće dati statistiku o tome koliko ih je sa motorima tog standarda do sada uvezeno, kažu u Upravi carine.</p>
      <p>Pravo uvoza robe u našu zemlju regulisano je odredbama Zakona o spoljnotrgovinskom poslovanju i pratećim propisima donetim na osnovu njega, dok je sprovođenje odgovarajućeg carinskog postupka nad robom propisano odredbama Carinskog zakona i podzakonskih akata.</p>
      <p>Bliži uslovi za uvoz motornih vozila M i N kategorije propisani su odredbama Uredbe o uvozu motornih vozila, a prema klasifikaciji Evropske komisije Ujedinjenih nacija za Evropu (UN/ECE), koja je sastavni deo Uredbe.</p>
      <p>Navedene kategorije motornih vozila u skladu sa Uredbom mogu se uvoziti u našu zemlju ukoliko ispunjavaju uslove propisane normom Evro 3, a koji su navedeni u članu 4. Uredbe.</p>
      <p>Kontrolu ispunjenosti uslova propisanih normom Evro 3 vrši nadležni carinski organ prilikom sprovodenja odgovarajuceg carinskog postupka i to na nacin propisan Uredbom. U situacijama kada carina nije u mogucnosti da na navedeni nacin utvrdi ispunjenost uslova propisane norme Evro 3, kontrolu ispunjenosti tih uslova vrši Agencija za bezbednost saobracaja.</p>
      <p>S obzirom na to da prosecna starost vozila nije relevantna pri uvozu automobila, preciznim podatkom ne raspolažemo, ali se sa velikom sigurnošcu može reći da je reč o automobilima starim oko 10 godina, kažu u Upravi carine.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:829887-Poznat-spisak-polovnih-automobila-koje-necemo-moci-vise-da-uvozimo-Srbi-ostaju-bez-omiljenih-vozila"/>
        <a href="http://www.novosti.rs/vesti/naslovna/auto/aktuelno.233.html:828535-Vucic-najavio-zabranu-starih-automobila-Evo-koje-modele-vise-necemo-smeti-da-vozimo"/>
        <a href="http://www.novosti.rs/vesti/naslovna/republika_srpska/aktuelno.655.html:812355-RS-Besplatan-tehnicki-pregled-autobusa"/>
        <a href="http://www.novosti.rs/vesti/naslovna/drustvo/aktuelno.290.html:811893-Svako-vozilo-u-Srbiji-morace-da-ima-ugradjen-katalizator-evo-i-kada-stupa-ova-odredba-na-snagu"/>
        <a href="http://www.novosti.rs/vesti/naslovna/auto/aktuelno.233.html:805366-Od-septembra-nove-cene-tehnickog"/>
      </related>
    </article>
  </body>
</html>