<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220965/skvela-sprava-z-portugalska-kovalik-ziskal-piaty-challengerovy-titul-bez-straty-jedineho-setu"/>
    <meta property="og:site_name" content="Športky.sk"/>
    <meta property="article:published_time" content="2019-11-24T13:50:00+00:00"/>
    <meta property="og:title" content="Skvelá správa z Portugalska: Kovalík získal piaty challengerový titul bez straty jediného setu!"/>
    <meta property="og:description" content="BRATISLAVA - Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného ..."/>
  </head>
  <body>
    <article>
      <h1>Skvelá správa z Portugalska: Kovalík získal piaty challengerový titul bez straty jediného setu!</h1>
      <address>
        <time datetime="2019-11-24T13:50:00+00:00">24 Nov 2019, 13:50</time>
      </address>
      <p>BRATISLAVA - Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného Francúza Constanta Lestienna 6:0, 6:4.</p>
      <p>Dvadsaťsedemročný pravák na kurte od začiatku stretnutia dominoval. V úvodnom sete síce doprial súperovi tri brejkbaly, ale podržal si servis a naopak trikrát uspel na returne. Druhé dejstvo prinieslo vyrovnanejší priebeh. Kovalík sa v ňom síce ujal vedenia 4:1, no prišiel o jeden brejk a duel ukončil až v desiatej hre.</p>
      <p>Slovenský reprezentant nestratil v Portugalsku ani jeden set. Postupne vyradil Rusa Pavla Kotova, Maďara Attilu Balázsa, Taliana Paola Lorenziho aj krajana Andreja Martina a vo finále potvrdil papierové predpoklady proti Lestiennovi. Kovalík si pripísal piate turnajové prvenstvo na challengerovom okruhu a druhé v aktuálnej sezóne, keď nadviazal na úspech z poľského Štetína.</p>
      <p>Vďaka celkovému triumfu v Maii sa bratislavský rodák posunie v rebríčku na pozíciu slovenskej trojky tesne pred Martina Kližana a mal by figurovať okolo 140. miesta. Pred ním budú z krajanov už iba Norbert Gombos a Andrej Martina, obaja mimo elitnej stovky.</p>
      <p>
        <b>Jozef Kovalík (SR-10) - Constant Lestienne (Fr.) 6:0, 6:4</b>
      </p>
      <footer><b>Zdroj:</b> SITA<br/><b>Foto:</b> TASR/DPA</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220449/sampion-tsitsipas-si-udrzal-poziciu-v-rebricku-koncorocnou-jednotkou-famozny-rafael-nadal"/>
        <a href="https://sportky.zoznam.sk/c/219213/uzasna-polaskova-sezona-znamena-skok-medzi-elitu-muzsky-tenis-ma-staronoveho-krala-tronu"/>
        <a href="https://sportky.zoznam.sk/c/218643/slovensko-ma-novu-tenisovu-jednotku-djokovic-opusta-svetovy-tron"/>
        <a href="https://sportky.zoznam.sk/c/218067/lackov-paradny-tyzden-sa-okamzite-prejavil-slovensky-tenista-vystreleny-o-47-priecok"/>
      </related>
    </article>
  </body>
</html>