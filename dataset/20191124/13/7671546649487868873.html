<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914939"/>
    <meta property="og:site_name" content="Dnevnik"/>
    <meta property="article:published_time" content="2019-11-24T13:00:00+00:00"/>
    <meta property="og:title" content="V Italiji in Franciji shodi proti nasilju nad ženskami"/>
    <meta property="og:description" content="Več deset tisoč ljudi se je v soboto zbralo na shodih po Franciji in Italiji, na katerih so pozivali h končanju nasilja nad ženskami. Zbrani so ob tem spomnili na številne ženske, ki so jih ubili njihovi sedanji ali nekdanji partnerji."/>
  </head>
  <body>
    <article>
      <h1>V Italiji in Franciji shodi proti nasilju nad ženskami</h1>
      <address><time datetime="2019-11-24T13:00:00+00:00">24 Nov 2019, 13:00</time> by <a rel="author">STA</a></address>
      <p>
        <b>Več deset tisoč ljudi se je v soboto zbralo na shodih po Franciji in Italiji, na katerih so pozivali h končanju nasilja nad ženskami. Zbrani so ob tem spomnili na številne ženske, ki so jih ubili njihovi sedanji ali nekdanji partnerji.</b>
      </p>
      <p>Francoska prestolnica je bila preplavljena z vijoličnimi plakati, saj je bila to barva, ki so jo izbrali organizatorji. Na njih so se vrstili pozivi h končanju patriarhata in nasilja. Nekateri so imeli v rokah portrete sorodnic in prijateljic, ki so bile ubite.</p>
      <p>Shod v Parizu, ki so se ga udeležile pretežno ženske, je bil eden od 30, ki jih je v Franciji organiziralo skoraj 70 organizacij, političnih strank, sindikatov in društev. Po podatkih raziskovalnega inštituta Occurrence consultancy se je pariškega shoda udeležilo okoli 49.000 ljudi. Medtem pa se je ocenah feminističnega kolektiva #NousToutes, v prevodu Vsi mi, v Parizu zbralo okoli 100.000 ljudi in na shodih po državi okoli 150.000 ljudi.</p>
      <p>V Franciji je po podatkih AFP letos pod rokami svojih sedanjih ali nekdanjih partnerjev umrlo 116 žensk, lani pa je bilo po uradnih podatkih na tak način ubitih 121 žensk. Partnersko nasilje letno prizadene 220.000 Francozinj. Vlada bo predvidoma v ponedeljek predstavila okoli 40 ukrepov, s katerimi se bo borila proti nasilju nad ženskami.</p>
      <p>V Italiji pa so se ženske zbrale na shodu v Rimu. Po navedbah tamkajšnjih organizatorjev Non Una de Meno, v prevodu Niti ena manj, je v Italiji letos umrlo že 94 žensk, ki so jih ubili sedanji ali nekdanji partnerji.</p>
      <p>Italijanski minister za finance Roberto Gualtieri je v soboto napovedal 12 milijonov evrov pomoči za otroke žensk, ki so jih ubili njihovi partnerji. S sredstvi nameravajo financirati šolnine, stroške zdravljenja in poklicnega izobraževanja, je tvitnil minister.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914808/slovenija/otto-gerdina-sociolog-80letniki-so-si-med-seboj-veliko-bolj-razlicni-kot-20letniki"/>
        <a href="https://www.dnevnik.si/1042914475/kronika/druzinski-zdravnik-pravnomocno-obsojen-zaradi-spolne-zlorabe-mladoletne-pacientke-"/>
      </related>
    </article>
  </body>
</html>