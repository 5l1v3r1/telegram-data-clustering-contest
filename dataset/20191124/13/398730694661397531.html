<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/studenter-stormade-fotbollsmatch-far-stod-av-bernie-sanders/"/>
    <meta property="og:site_name" content="DN.SE"/>
    <meta property="article:published_time" content="2019-11-24T13:26:56+00:00"/>
    <meta property="og:title" content="Studenter stormade fotbollsmatch – får stöd av Bernie Sanders"/>
    <meta property="og:description" content="Hundratals studenter avbröt prestigematchen i amerikansk fotboll mellan Harvard och Yale, ropade ”ok boomer” och krävde klimatåtgärder."/>
  </head>
  <body>
    <article>
      <h1>Studenter stormade fotbollsmatch – får stöd av Bernie Sanders</h1>
      <address><time datetime="2019-11-24T13:26:56+00:00">24 Nov 2019, 13:26</time> by <a rel="author" href="https://www.dn.se/av/petter-jerden/" target="_blank">Petter Jerdén</a></address>
      <p>
        <b>Hundratals studenter avbröt prestigematchen i amerikansk fotboll mellan Harvard och Yale, ropade ”ok boomer” och krävde klimatåtgärder.<br/>Eleverna som stormade planen får stöd av presidentkandidaten Bernie Sanders: ”När människor tillsammans kämpar för rättvisa, då vinner vi.”</b>
      </p>
      <p>Aktivisterna stormade planen vid halvtid och krävde att de två toppuniversiteten slutar investera i fossila bränslen, rapporterar amerikanska medier. Dussintals sprang in bärandes skyltar med texten ”Yale och Harvard för klimaträttvisa”. Vissa ropade ”avsluta, avyttra och återinvestera” och <a href="https://www.dn.se/kultur-noje/ar-ok-boomer-symbolen-for-krig-mellan-generationerna/">”ok boomer”</a>, enligt Washington Post.</p>
      <p>Demonstranterna ombads lämna, men fick istället stöd av åskådare och en del spelare samtidigt som det buades på läktarna.</p>
      <p><b>Matchen försenades i 30 minuter </b>och polis avlägsnade omkring 50 personer.</p>
      <p>I en video gruppen Divest Harvard, som kräver att skolan slutar investera i fossila bränslen, publicerat säger Harvards lagkapten Wesley Osgbury att de båda universitetens agerande ”förstör vår framtid”.</p>
      <p>– Harvard och Yale kan inte hävda att de främjar kunskap samtidigt som de stöttar företag som vilseleder allmänheten, smutskastar akademiker och förnekar sanningen.</p>
      <p>Han och resten av demonstranterna får stöd av demokraternas toppolitiker Bernie Sanders. ”Grattis till de unga människor som kräver en hållbar framtid för vår planet. Vi står bakom er i den kampen”, skriver han på Twitter.</p>
      <figure>
        <iframe data-src="https://twitter.com/BernieSanders/status/1198368218542415872" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>