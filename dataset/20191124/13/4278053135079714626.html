<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/kvasnica-se-doma-dlouho-neohral-z-frydku-jde-zpet-do-whl/5044099"/>
    <meta property="og:site_name" content="Hokej.cz"/>
    <meta property="article:published_time" content="2019-11-24T13:57:00+00:00"/>
    <meta property="og:title" content="Kvasnica se doma dlouho neohřál. Z Frýdku jde zpět do WHL"/>
    <meta property="og:description" content="V létě se mladý útočník Michal Kvasnica vrátil zpátky do Třince, aby zabojoval o místo v extraligovém kádru i o nominaci na mistrovství světa do 20 let. Úvod sezony mu ale nevyšel podle představ a nyní znovu odchází do kanadské Western Hockey League."/>
  </head>
  <body>
    <article>
      <h1>Kvasnica se doma dlouho neohřál. Z Frýdku jde zpět do WHL</h1>
      <address><time datetime="2019-11-24T13:57:00+00:00">24 Nov 2019, 13:57</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>V létě se mladý útočník Michal Kvasnica vrátil zpátky do Třince, aby zabojoval o místo v extraligovém kádru i o nominaci na mistrovství světa do 20 let. Úvod sezony mu ale nevyšel podle představ a nyní znovu odchází do kanadské Western Hockey League.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>O odchodu talentovaného forvarda informovali Oceláři na svém twitteru.</p>
      <p>„Není to žádný krok zpátky, naopak věřím, že mě to posune dopředu. Prvním cílem je pro mě udržet se v extralize. Potom chci zvládnout nominaci na mistrovství světa. Hlavní je ale zlepšit se a mít úspěšnou sezonu,“ <a href="https://hokej.cz/kvasnica-se-doma-dlouho-neohral-z-frydku-jde-zpet-do-whl/../../../../kvasnica-o-navratu-je-to-krok-kupredu-v-trinci-muzu-verit-vedeni/5041148">říkal Kvasnica v srpnovém rozhovoru</a>.</p>
      <p>Jenže – k osmi startům z předloňského ročníku zatím další v nejvyšší soutěži nepřidal.</p>
      <p>Třinec ho podobně jako ostatní mladíky dál ohrával na farmě ve Frýdku-Místku, kde na svůj bodový zisk ze sezony 2017/18 nenavázal. Ve 21 utkáních si připsal jen dva góly a jednu asistenci. Od trenérů si nevysloužil příliš prostoru: S průměrným ice timem necelých 13 minut byl vůbec nejméně nasazovaným útočníkem z těch, kteří odehráli většinu zápasů.</p>
      <p>S reprezentační dvacítkou navíc absolvoval jen červencovou akci ve Finsku, poté už z hledáčku Václava Varadi vypadl. I proto se nyní rozhodl odejít zpět do zámoří.</p>
      <p><a href="https://hokej.cz/hrac/23501">Kvasnica</a> bude znovu hrát Western Hockey League. Loni tam v dresu Portland Winterhawks nasbíral v 67 zápasech 20 bodů (8+20), teď zakotví na kanadském území v týmu Vancouver Giants. Ten má svůj domov ve městě Langley, v jeho krásné hale loni odehrála česká dvacítka generálku před MS proti Spojeným státům.</p>
      <p>Český útočník se tam znovu sejde s dalším třineckým odchovancem, o rok starším Slovákem Milošem Romanem. V mužstvu působí ještě Čechoameričan Lukáš Svejkovský, jehož otec Jaroslav nasbíral přes stovku startů v NHL.</p>
      <figure>
        <iframe data-src="https://twitter.com/hcocelaricz/status/1198557507301584896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://hokej.cz/kvasnica-o-navratu-je-to-krok-kupredu-v-trinci-muzu-verit-vedeni/5041148"/>
        <a href="https://hokej.cz/rok-ve-whl-a-dost-mistr-posiluje-utok-hlasi-dalsi-navrat-ze-zamori/5041002"/>
      </related>
    </article>
  </body>
</html>