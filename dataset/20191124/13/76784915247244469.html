<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/tenisz/2019/11/24/davis_kupa_sorsolas_magyar_belga_parharc/"/>
    <meta property="og:site_name" content="Index.hu"/>
    <meta property="article:published_time" content="2019-11-24T13:11:00+00:00"/>
    <meta property="og:title" content="Újra a belgákkal játszik a magyar Davis-kupa-csapat"/>
    <meta property="og:description" content="A teniszkapitány szerint rosszabbul is járhattunk volna, nem reménytelen a helyzet."/>
  </head>
  <body>
    <article>
      <h1>Újra a belgákkal játszik a magyar Davis-kupa-csapat</h1>
      <address><time datetime="2019-11-24T13:11:00+00:00">24 Nov 2019, 13:11</time> by <a rel="author">efjé</a></address>
      <p>Belgiumot fogadja a magyar férfi teniszválogatott a Davis-kupa jövő márciusi selejtezőjében.</p>
      <p>A vasárnapi, madridi sorsoláson eldőlt, hogy a kiemelt belgák a magyarokat kapták ellenfélül, és mivel tavaly februárban Brüsszelben csapott össze a két csapat, jövőre Magyarország ad otthont a párharcnak.</p>
      <p>„Járhattunk volna rosszabbul is, a hazai pálya természetesen sokat jelent, történtek már csodák Budapesten" – nyilatkozta az MTI-nek Köves Gábor szövetségi kapitány. "A belgák jó csapatot alkotnak, főleg ha sztárjuk, Davis Goffin is játszik. Tavaly 3-2-re kikaptunk tőlük, majd egyeztetjük a szövetséggel és a fiúkkal, hogy idehaza milyen borítás lenne a legjobb. Mindenesetre nem reménytelen a helyzetünk, bízom benne, hogy Fucsovics Marci és Balázs Ati is rendelkezésre áll majd."</p>
      <p>A két válogatott tavalyi összecsapásán a világranglistán jelenleg 11. Goffin mindkét egyes meccsét megnyerte Fucsovics, illetve Balázs ellen, a harmadik belga győzelmet pedig Ruben Bemelmans aratta.</p>
      <p>Az idei selejtezőben a Fucsovics Márton és Balázs Attila nélkül kiálló magyarok 5-0-ra kikaptak a németektől Frankfurtban, majd szeptemberben a budapesti osztályozón - immár a legjobbakkal kiegészülve - 3-2-re verték az ukránokat, így jövőre is a selejtezőben próbálkozhatnak. A március 6-án és 7-én rendezendő csata győztese részt vesz a novemberi, madridi 18 csapatos fináléban.</p>
      <related>
        <h4>Kapcsolódók (3)</h4>
        <a href="https://index.hu/sport/tenisz/2019/09/15/fucsovics_marton_balazs_attila_magyar_valogatott_ukrajna_davis-kupa_dk_osztalyozo/"/>
        <a href="https://index.hu/sport/tenisz/2019/09/15/fucsovincs_marton_balazs_attila_tenisz_paros_davis_kupa_ukranok/"/>
        <a href="https://index.hu/sport/tenisz/2019/09/11/davis-kupa_koves_gabor_sajtotajekoztato_fucsovics_marton_magyar_tenisz_szovetseg_ukrajna/"/>
      </related>
    </article>
  </body>
</html>