<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/advarer-svindlere-med-netflix-sms/71855245"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T13:34:37+00:00"/>
    <meta property="og:title" content="Advarer: Svindlere med «Netflix»-SMS"/>
    <meta property="og:description" content="- Den ser dønn ekte ut, sier sier Magnus Reintz (39). Netflix bekrefter at det er svindel."/>
  </head>
  <body>
    <article>
      <h1>Advarer: Svindlere med «Netflix»-SMS</h1>
      <h2>- Den ser dønn ekte ut, sier sier Magnus Reintz (39). Netflix bekrefter at det er svindel.</h2>
      <address><time datetime="2019-11-24T13:34:37+00:00">24 Nov 2019, 13:34</time> by <a rel="author">Caroline Drefvelin</a></address>
      <p>Det sirkulerer en SMS som gir seg ut for å komme fra Netflix.</p>
      <p>- Klassisk forsøk på «phishing», hvor du blir bedt om å taste inn brukernavnet og passordet ditt, sier Magnus Reintz (39), som tipset Dagbladet om saken.</p>
      <p>
        <b>Netflix bekrefter overfor Dagbladet at SMS-en er svindel.</b>
      </p>
      <p>«Phishing» eller «fisking» utføres av svindlere som forsøker å få deg til å gi fra deg sensitiv informasjon - som passord.</p>
      <p>
        <b>Nå oppfordrer Reintz om ikke å gi fra seg passord og brukernavn.</b>
      </p>
      <p>Det var søndag klokka 10.23 at han fikk han en melding som tilsynelatende kom fra strømmetjenesten.</p>
      <h3>- Godt språk</h3>
      <p>- Den ser dønn ekte ut, og det er godt språk. Men jeg reagerte fordi linken ikke har noe med Netflix å gjøre, og fordi det er kona som har abonnementet på Netflix, sier han.</p>
      <p>
        <b>«Kontoen din er sperret. Vi kunne ikke behandle den siste betalingen din. Prøv på nytt, eller oppdater betalingsopplysningene dine for å fortsette å se Netflix», heter det i SMS-en, som også gir en lenke.</b>
      </p>
      <p>Reintz, som selv jobber i et it-firma, testet lenken ved hjelp av en gammel datamaskin.</p>
      <p>Der viste det seg at han kom til en side som var svært lik Netflix sin egen innloggings-side.</p>
      <h3>Kinesisk mailadresse</h3>
      <p>Men da han gjorde et søk på web-domenet som lenken førte til, er det registrert på en kinesiske mailadresse.</p>
      <p>
        <b>Etter at han fikk meldingen har både faren, moren og kona hans fått den samme SMS-en.</b>
      </p>
      <p>- Du blir bedt om å taste inn passord og innlogging, og har du vært «dum» nok til å bruke det tidligere, har du det gående. Men jeg skjønner hvis folk går på det når jeg ser kvaliteten og språket, sier Reintz.</p>
      <h3>Netflix bekrefter svindelen</h3>
      <p>Sondre Ronander i Släger er representant for pressetjenesten for Netflix i Norge.</p>
      <p>
        <b>Han bekrefter at SMS-en ikke kommer fra strømmetjenesten.</b>
      </p>
      <p>Han sier i en epost til Dagbladet at Netflix tar sikkerheten på alvor og gjør flere aktive tiltak for å oppdage svindelforsøk.</p>
      <p>- Dessverre er svindel som «phishing» vanlig på internett, og retter seg ofte mot populære merkevarer som Netflix og andre selskaper som har mange kunder, for å lure brukerne til å gi fra seg personlig informasjon, skriver Ronander.</p>
      <p>Han opplyser videre om at Netflix kontakter medlemmer proaktivt der det er mulig at kontoen har blitt kompromittert, og resetter passord.</p>
      <p>Ronander ber abonnenter være oppmerksomme på at salg av kontoer på svartebørs foregår.</p>
      <p>Samtidig understreker han at svindlerne ved å få tilgang til en Netflix-konto ikke får tilgang til brukerens bankkonto eller annen sensitiv informasjon, og at de kun får tilgang til å se serier og filmer.</p>
    </article>
  </body>
</html>