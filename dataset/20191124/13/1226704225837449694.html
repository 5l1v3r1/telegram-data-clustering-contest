<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/rsulik-r-mistrik-na-kandidatke-sas/431959-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T13:17:00+00:00"/>
    <meta property="og:title" content="R.SULÍK: R. Mistrík na kandidátke strany SaS nebude"/>
    <meta property="og:description" content="Podľa jeho slov Mistríkovo rozhodnutie vychádza i zo sklamania, že sa nepodarilo zostaviť predvolenú koalíciu zo strán demokratickej opozície."/>
  </head>
  <body>
    <article>
      <h1>R.SULÍK: R. Mistrík na kandidátke strany SaS nebude</h1>
      <h2>Podľa jeho slov Mistríkovo rozhodnutie vychádza i zo sklamania, že sa nepodarilo zostaviť predvolenú koalíciu zo strán demokratickej opozície.</h2>
      <address><time datetime="2019-11-24T13:17:00+00:00">24 Nov 2019, 13:17</time> by <a rel="author">TASR</a></address>
      <p>Bratislava 24. novembra (TASR) - Robert Mistrík, ktorý kandidoval v tohtoročných prezidentských voľbách, nebude na kandidátke strany SaS. V nedeľnej relácii TV Markíza Na telo to oznámil šéf liberálov Richard Sulík.</p>
      <p>"<i>Mali sme viacero rozhovorov. Robert Mistrík sa rozhodol, že sa už nebude politicky angažovať,</i>" uviedol Sulík a vysvetlil, že dôvodom môže byť práve sklamanie z toho, ako dopadol pokus o štvor- alebo päťkoalíciu zo strán SaS, Za ľudí, PS-Spolu, OĽaNO a KDH.</p>
      <p>Druhý diskutujúci v relácii, predseda ĽSNS Marian Kotleba, sa vyjadril k neúspešnému pokusu o vytvorenie spojenectva so stranou Vlasť Štefana Harabina. Zdôraznil, že pre spojenie urobili kotlebovci maximum. "<i>Snažili sme sa akceptovať Harabinove podmienky a nájsť to, čo nás spája namiesto toho, čo nás rozdeľuje,"</i> uviedol.</p>
      <p>Kotleba dodal, že sa jeho strana chystá do "prelomových" volieb. Podľa neho sa 29. februára 2020 rozhodne o tom, či bude Slovensko "normálne slovenské" alebo "liberálne fanatické".</p>
      <p>V téme zdravotníctva sa predseda SaS zastal názoru, že zdravotníctvo by nemalo byť zadarmo a že doň treba investovať. Predseda ĽSNS naopak zastával názor, že zdravotníctvo má zabezpečovať štát a ľudia by mali dostať akúkoľvek zdravotnú starostlivosť zadarmo.</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/monitor-o-statnom-rozpocte-nebola-v/431854-clanok.html"/>
        <a href="https://www.teraz.sk/slovensko/sulik-zvolanie-bezpecnostnej-rady-je/431707-clanok.html"/>
        <a href="https://www.teraz.sk/slovensko/sas-pojde-do-volieb-sama-a-veri-ze-s/431560-clanok.html"/>
      </related>
    </article>
  </body>
</html>