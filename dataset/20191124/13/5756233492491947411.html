<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623139/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D8%A8%D9%87-%D9%85%D8%A7-%D8%A7%D8%B7%D9%84%D8%A7%D8%B9-%D8%AF%D8%A7%D8%AF%D9%86%D8%AF-%DA%A9%D9%87-%D9%88%D8%B2%DB%8C%D8%B1-%DA%A9%D8%B4%D8%A7%D9%88%D8%B1%D8%B2%DB%8C-%D8%A7%D8%B3%D8%AA%D8%B9%D9%81%D8%A7-%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T13:04:00+00:00"/>
    <meta property="og:title" content="نماینده مجلس: به ما اطلاع دادند که وزیر کشاورزی استعفا داده است"/>
    <meta property="og:description" content="نادر قاضی‌پور، نماینده مردم ارومیه در مجلس، گفت: در صورت پذیرش استعفای وزیر جهاد کشاورزی توسط رئیس جمهور، حجتی سه‌شنبه به مجلس نمی‌آید."/>
  </head>
  <body>
    <article>
      <h1>نماینده مجلس: به ما اطلاع دادند که وزیر کشاورزی استعفا داده است</h1>
      <address>
        <time datetime="2019-11-24T13:04:00+00:00">24 Nov 2019, 13:04</time>
      </address>
      <p>
        <i>نادر قاضی‌پور، نماینده مردم ارومیه در مجلس، گفت: در صورت پذیرش استعفای وزیر جهاد کشاورزی توسط رئیس جمهور، حجتی سه‌شنبه به مجلس نمی‌آید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نادر قاضی‌پور نماینده مردم ارومیه در مجلس، با اشاره به موضوع استعفای حجتی وزیر جهاد کشاورزی گفت: صبح امروز به ما اطلاع دادند که حجتی وزیر جهاد کشاورزی استعفا داده است.</p>
      <p>به گزارش آفتاب‌نیوز؛ او با اشاره به جلسه استیضاح حجتی در روز سه‌شنبه اظهار کرد: بعدازظهر امروز مشخص خواهد شد که آیا وزیر جهاد کشاورزی سه‌شنبه به مجلس می‌آید یا خیر، زیرا در صورت پذیرش استعفای او توسط رئیس جمهور دیگر به مجلس نخواهد آمد.</p>
      <figure>
        <img src="https://aftabnews.ir/files/fa/news/1398/9/3/363156_686.jpg"/>
      </figure>
      <p>به نوشته باشگاه خبرنگاران، هفته گذشته استیضاح حجتی وزیر جهاد کشاورزی توسط هیئت رئیسه اعلام وصول شد و قرار بود در جلسه صبح سه‌شنبه حضور یافته تا استیضاحش بررسی شود.</p>
      <p>
        <b>«محمود حجتی» در جلسه استیضاح شرکت نمی‌کند</b>
      </p>
      <p>احمد علیرضابیگی عضو شورای مرکزی فراکسیون نمایندگان ولایی مجلس نیز در گفتگو با مهر، اظهار داشت: طبق اعلام هیات رئیسه مجلس قرار است جلسه استیضاح وزیر کشاورزی روز سه شنبه برگزار شود اما وزیر کشاورزی از زمانی که بخش بازرگانی وزارت جهاد کشاورزی از این وزارتخانه جدا و به وزارتخانه صنعت الحاق شد استعفای خود را به رئیس جمهور داده بود و نسبت به این موضوع اعتراض کرده است.</p>
      <p>وی اظهار داشت: طبق اطلاعات منابع موثق، حجتی وزیر کشاورزی از روز گذشته به دفتر رئیس جمهور اعلام کرده که به هیچ وجه در جلسه استیضاح حضور پیدا نمی کند که این امر به معنای استعفا است.</p>
    </article>
  </body>
</html>