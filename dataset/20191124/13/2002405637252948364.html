<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291621,konkurs-skokow-narciarskich-w-wisle-kamil-stoch-na-trzecim-miejscu"/>
    <meta property="og:site_name" content="na:Temat"/>
    <meta property="article:published_time" content="2019-11-24T13:26:47+00:00"/>
    <meta property="og:title" content="Chaotyczny konkurs w Wiśle. Rządził wiatr, Kamil Stoch był trzeci – ale pozostali Polacy słabo"/>
    <meta property="og:description" content="To był bardzo trudny konkurs dla wszystkich, ale ostatecznie udało się przeprowadzić obie konkursowe serie. Pierwsze tegoroczne indywidualne zawody Pucharu Świata w skokach narciarskich wygrał Daniel Andre Tande, a Kamil Stoch zajął najniższe miejsce na podium."/>
  </head>
  <body>
    <article>
      <h1>Chaotyczny konkurs w Wiśle. Rządził wiatr, Kamil Stoch był trzeci – ale pozostali Polacy słabo</h1>
      <address><time datetime="2019-11-24T13:26:47+00:00">24 Nov 2019, 13:26</time> by <a rel="author">Piotr Rodzik</a></address>
      <p>To był bardzo trudny konkurs dla wszystkich, ale ostatecznie udało się przeprowadzić obie konkursowe serie. Pierwsze tegoroczne indywidualne zawody Pucharu Świata w skokach narciarskich wygrał Daniel Andre Tande, a Kamil Stoch zajął najniższe miejsce na podium.<br/><br/><br/>Wynik Stocha robi duże wrażenie szczególnie w kontekście pierwszej serii konkursu, po której nasz trzykrotny mistrz olimpijski zajmował dopiero dwunaste miejsce.<br/><br/>To jednak nie tyle efekt niskiej formy Stocha, a po prostu loteryjnych warunków na skoczni w Wiśle-Malince. W niedzielę na polskiej skoczni karty rozdawał po prostu wiatr.<br/><br/>Najlepszy w tych warunkach okazał się Karl Geiger, który wylądował na 127. metrze. Drugi był Daniel Andre Tander (także 127 metrów), a trzeci Robin Pedersen, który skoczył aż 136 metrów, ale miał odjętych wiele punktów.<br/><br/>Z Polaków tylko trzech awansowało do drugiej serii. Dwunasty po pierwszym skoku był Kamil Stoch (118 metrów), czternasty Dawid Kubacki (125 metrów), a dwudziesty pierwszy Maciej Kot (116,5 metra).<br/><br/>Gorzej poszło naszym pozostałym reprezentantom. Trzydziesty trzeci był Jakub Wolny (110,5 metra), <a href="https://natemat.pl/291615,puchar-swiata-w-wisle-piotr-zyla-przewrocil-sie-po-swoim-skoku">trzydziesty piąty nawet pomimo groźnego upadku Piotr Żyła</a> (119 metrów), trzydziesty ósmy Stefan Hula (106 metrów), trzydziesty dziewiąty Paweł Wąsek (106,5 metra), a czterdziesty czwarty Aleksander Zniszczoł (103 metry).<br/><br/>W drugiej serii Maciej Kot skoczył 116 metrów, co finalnie dało mu dwudziestej piąte miejsce. Dawid Kubacki mocno się z kolei poprawił – skoczył 127,5 metra, dzięki czemu był finalnie siódmy. Natomiast Kamil Stoch skoczył 126,5 metra. Ta próba pozwoliła mu zaatakować podium z dwunastego miejsca.<br/><br/>Konkurs wygrał Daniel Andre Tande, który po pierwszej serii był drugi, przed Anze Laniskiem.</p>
    </article>
  </body>
</html>