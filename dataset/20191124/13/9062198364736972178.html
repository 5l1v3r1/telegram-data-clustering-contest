<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386980/teslanin-kirilan-cami-elon-muska-pahaliya-patladi"/>
    <meta property="og:site_name" content="Milli Gazete"/>
    <meta property="article:published_time" content="2019-11-24T13:55:00+00:00"/>
    <meta property="og:title" content="Tesla'nın kırılan camı Elon Musk'a pahalıya patladı"/>
    <meta property="og:description" content="Tesla, 'Cybertruck’ olarak adlandırdıkları yeni aracın tanıtımında araca hiçbir şekilde zarar verilemeyeceği söylenmişti ancak tanıtım sırasında fırlatılan metal top camı kırdı. Yaklaşık 40 bin dolara satışa çıkarılacağı açıklanan elektrikli aracın kurşun geçirmediği, ‘balyozla bile hasar verilemeyeceği’ söylenmişti."/>
  </head>
  <body>
    <article>
      <h1>Tesla'nın kırılan camı Elon Musk'a pahalıya patladı</h1>
      <h2>Tesla'nın patronu Elon Musk, yeni aracın tanıtımında araca hiçbir şekilde zarar verilemeyeceği söylenmiş ve tanıtım sırasında fırlatılan metal top camı kırdı. Kırılan cam Elon Musk'a pahalıya patladı.</h2>
      <address>
        <time datetime="2019-11-24T13:55:00+00:00">24 Nov 2019, 13:55</time>
      </address>
      <p>Tesla, 'Cybertruck’ olarak adlandırdıkları yeni aracın tanıtımında araca hiçbir şekilde zarar verilemeyeceği söylenmişti ancak tanıtım sırasında fırlatılan metal top camı kırdı. Yaklaşık 40 bin dolara satışa çıkarılacağı açıklanan elektrikli aracın kurşun geçirmediği, ‘balyozla bile hasar verilemeyeceği’ söylenmişti.</p>
      <p>Sahnede, Tesla’nın baş tasarımcısı Franz von Holzhausen arabanın ne kadar dayanıklı olduğunu göstermek için ön sol cama yakın mesafeden bir metal top fırlattı ancak cam kırıldı. Bu sırada Holzhausen’in yanında bulunan Musk’ın küfrettiği duyuldu. Webtekno'nun haberine göre yaşanan olumsuzluklar Tesla’nın ve Musk’ın para kaybetmesine sebep oldu.</p>
      <p>Elon Musk’ın net serveti, Tesla’nın uzun süredir beklenen kamyonetinin tanıtımından sonra 768 milyon dolar düştü. Musk, “Çılgın torku ve dinamik havalı süspansiyonlu Tesla süper kamyoneti” ile ilgili hayalinin tweet’ini 7 yıl önce atmıştı ve bu hayalini Los Angeles’ta Tesla Cybertruck’ı hayranlara tanıtarak gerçekleştirdi.</p>
      <p>Dayanıklılığıyla ön plana çıkacak olan aracın kapı panelleri, 9mm tabancaya dayanabiliyor. Araçta yer alan bu kapı panelleri, uzay araçlarında kullanılan alaşımla üretildi. Tesla’nın tasarım şefi Franz von Holzhausen, kapı panelinin dayanıklılığının balyozla test edilmesi sonrası aracın camlarının dayanıklılığını da göstermek istedi ancak olaylar beklendiği gibi gelişmedi.</p>
      <p>Holzhausen, camların dayanıklılığını göstermek için bir başka cama daha metal topu fırlattı ancak sonuç yine beklenildiği gibi olmadı.</p>
      <p>Forbes’a göre bu pahalı deney, Tesla’nın borsa fiyatını %6 düşürdü ve Musk’ın cebinden 768 milyon doların kaçıp gitmesine sebep oldu. Dünyadaki en zengin 41. kişi olan Elon Musk’ın serveti şu an 23,6 milyar dolar.</p>
      <p>Ünlü milyarder daha sonra resmi Twitter hesabından bir video paylaştı. Etkinlikten önce yapılan deneyin videosunu paylaşan Musk “Franz, sahneden önce çelik topu Cybertruck’ın penceresine atmıştı. Sanırım üretimden önce bazı geliştirmeler yapmamız gerekiyor” ifadelerini kullandı.</p>
      <p>Musk, bu kamyonetini daha önce “gerçek bir fütüristik ‘cyberpunk’, Blade Runner kamyoneti”şeklinde tanımlamıştı. Blade Runner’ın sanat yönetmeni Syd Mead, Musk’ın “şahsi kamyonet tasarım kelime dağarcığını tamamen değiştirdiğini” söyledi. Mead, daha önce verdiği bir röportajda da filmin, böyle bir ilham kaynağı olmasının gururunu okşadığını belirtmişti.</p>
      <p>Cyberturck ile ilgili hayalleri oldukça büyük olan ünlü milyarder Elon Musk, etkinlikten önce resmi Twitter hesabından attığı tweet’te “Tesla Cybertruck (basınca dayanıklı sürümü), Mars’ın resmi kamyoneti olacak” ifadelerini kullanmıştı.</p>
    </article>
  </body>
</html>