<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301809/%D8%AA%DB%8C%D8%B1-%D9%85%D8%A7%D9%87-%D9%88%D9%82%D8%AA-%D9%85%D9%86%D8%B7%D9%82%DB%8C-%D8%A8%D8%B1%D8%A7%DB%8C-%D8%A7%D8%AA%D9%85%D8%A7%D9%85-%D8%A8%D8%A7%D8%B2%D8%B3%D8%A7%D8%B2%DB%8C-%D8%AE%D8%A7%D9%86%D9%87-%D9%87%D8%A7%DB%8C-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%87%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:55:37+00:00"/>
    <meta property="og:title" content="تیر ماه، وقت منطقی برای اتمام بازسازی خانه‌های زلزله‌زده‌ها است"/>
    <meta property="og:description" content="ایسنا/آذربایجان شرقی رئیس بنیاد مسکن انقلاب اسلامی کشور گفت: پایان بازسازی‌ خانه‌های زلزله‌زده‌ها تا پایان تیر ماه وقت منطقی و فشرده‌ای است و امیدواریم با همکاری مردم و به کمک دستگاه‌های اجرایی و  یاری تمامی دست‌اندرکاران کار خداپسندانه‌ای انجام دهیم تا مردم هم راضی باشند."/>
  </head>
  <body>
    <article>
      <h6 class="kicker">رئیس بنیاد مسکن انقلاب اسلامی کشور:</h6>
      <h1>تیر ماه، وقت منطقی برای اتمام بازسازی خانه‌های زلزله‌زده‌ها است</h1>
      <address><time datetime="2019-11-24T13:55:37+00:00">24 Nov 2019, 13:55</time> by <a rel="author">نسرین سوار</a></address>
      <p>ایسنا/آذربایجان شرقی رئیس بنیاد مسکن انقلاب اسلامی کشور گفت: پایان بازسازی‌ خانه‌های زلزله‌زده‌ها تا پایان تیر ماه وقت منطقی و فشرده‌ای است و امیدواریم با همکاری مردم و به کمک دستگاه‌های اجرایی و  یاری تمامی دست‌اندرکاران کار خداپسندانه‌ای انجام دهیم تا مردم هم راضی باشند.</p>
      <p>به گزارش ایسنا، علیرضا تابش در بازدید از روند ساخت اسکان موقت و آواربرداری در روستای زلزله زده ورنکش با بیان اینکه اولین مرحله آواربرداری تقریبا رو به اتمام است، اظهار کرد: آواربرداری طی روزهای آتی به پایان می‌رسد. اکنون 200 دستگاه ماشین آلات در حال فعالیت بود و تا آواربرداری آخرین خانه در مناطق زلزله زده حضور داریم و مردم نگرانی از این بابت نداشته باشند.</p>
      <p>وی ادامه داد: اگر بخشی از خانه‌های تخریب شده دست نخورده باقی مانده، برای استفاده از مصالح آن به منظور بازسازی خانه‌ها بوده و پس از اتمام بازسازی و نوسازی خانه‌ها، نخاله و آوار پیرامون آن را به بیرون منتقل می‌کنیم.</p>
      <p>تابش از ساخت ۲۳۰ اتاقک برای اسکان موقت متقاضیانی که مایل به ساخت اتاقک‌های 12 متری بودند، خبر داد و گفت: غیر از این 233 نفر، مابقی تقاضای دریافت وام 10 میلیون تومانی برای تهیه مسکن استیجاری داشتند که سه میلیون آن پرداخت شده است و مابقی پس از تحویل چادر و تعیین محل برای اجاره، پرداخت می‌شود.</p>
      <p>وی در خصوص آخرین اقدامات برای اسکان دائم زلزله زدگان گفت: 30 واحد پی کنی شده و فونداسیون 10 واحد نیز  در حال آماده سازی است. همچنین 4000 تن مصالح فولادی خریداری کرده‌ایم  و از کارخانجات هم تخفیف مناسبی گرفته‌ایم و این تخفیف را به مردم منتقل می‌کنیم.</p>
      <p>تابش در خصوص ارائه تسهیلات بانکی به زلزله زدگان بیان کرد: اعتبارات به بانک‌ها ابلاغ و با مدیر عامل تمام بانک‌ها صحبت شده است، هیچ مشکلی در زمینه دریافت تسهیلات برای خانواده‌ها نیست. وام بلاعوض هم نزد ما بوده و این امکان هست که زودتر از تسهیلات به دست خانوارها برسد.</p>
      <p>وی متذکر شد: امیدواریم بتوانیم تا شب عید تعدادی از خانه‌ها را با همکاری خانوارها آماده کنیم، سعی می‌کنیم تا عید یا یک ماه بعد از آن، خانه‌ها را آماده اسکان کنیم.</p>
      <p>وی در ادامه با اشاره به اقدامات بنیاد مسکن در زمینه مقاوم سازی خانه‌ها بیان کرد: در زمینه پیشگیری اقدامات گسترده‌ای انجام شده و در سطح کشور دو میلیون واحد مسکونی روستایی ساخته شده است.</p>
      <p>رییس بنیاد مسکن انقلاب اسلامی خاطرنشان کرد: اعطای سالانه 200 هزار فقره وام پنج درصد تا سقف 40 میلیون تومان به کمک بانک‌ها نیز از دیگر راهکارها بوده و به کم بضاعت‌ها نیز وام بلاعوض 10 میلیون تومانی اعطا می‌کنیم.</p>
      <p>انتهای پیام</p>
    </article>
  </body>
</html>