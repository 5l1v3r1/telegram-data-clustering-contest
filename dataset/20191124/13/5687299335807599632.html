<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/rezerwy-zwyciestwo-z-rks-em/75853"/>
    <meta property="og:site_name" content="Legia.Net"/>
    <meta property="article:published_time" content="2019-11-24T13:47:00+00:00"/>
    <meta property="og:title" content="Rezerwy: Zwycięstwo z RKS-em"/>
    <meta property="og:description" content="Legia II Warszawa wygrała 3:1 z RKS-em Radomsko w osiemnastej kolejce trzeciej ligi. Bramki dla gospodarzy zdobyli Piotr Cichocki, Maciej Rosołek oraz Kacper Kostorz. Dla warszawiaków był to ostatni ligowy mecz w 2019 roku. Przed ekipą Piotra Kobiereckiego jeszcze mecz 1/8 finału Pucharu Polski z Piastem Gliwice."/>
  </head>
  <body>
    <article>
      <h1>Rezerwy: Zwycięstwo z RKS-em</h1>
      <address><time datetime="2019-11-24T13:47:00+00:00">24 Nov 2019, 13:47</time> by <a rel="author">Maciej Ziółkowski</a></address>
      <p>
        <b>Legia II Warszawa wygrała 3:1 z RKS-em Radomsko w osiemnastej kolejce trzeciej ligi. Bramki dla gospodarzy zdobyli Piotr Cichocki, Maciej Rosołek oraz Kacper Kostorz. Dla warszawiaków był to ostatni ligowy mecz w 2019 roku. Przed ekipą Piotra Kobiereckiego jeszcze mecz 1/8 finału Pucharu Polski z Piastem Gliwice.</b>
      </p>
      <figure>
        <a href="https://legia.net/galeria/3791">
          <img src="https://legia.net/uploads/base/j/s/jsk_0002.jpg"/>
        </a>
        <figcaption>Galerie (66)<cite>Jan Szurek</cite></figcaption>
      </figure>
      <p>Trener trzecioligowych rezerw, <b>Piotr Kobierecki</b> mógł w tym spotkaniu skorzystać z czterech piłkarzy z „jedynki”: <a href="https://legia.net/historia/zawodnicy/inaki-astiz/520">Inakiego Astiza</a>, golkipera<b> Cezarego Miszty</b>, <a href="https://legia.net/historia/zawodnicy/maciej-rosolek/667">Macieja Rosołka</a> oraz <a href="https://legia.net/historia/zawodnicy/kacper-kostorz/668">Kacpra Kostorza</a>. Hiszpański obrońca stworzył parę stoperów z <b>Arielem Mosórem</b>, wobec czego <a href="https://legia.net/historia/zawodnicy/chris-philipps/645">Chris Philipps</a> został ustawiony w środku pola. Co więcej, „Rosi” biegał na pozycji skrzydłowego, z kolei „Kosti” na szpicy. To właśnie ten ostatni wykreował pierwszą groźniejszą akcję. Po zamieszaniu w polu karnym, były piłkarz m.in. Podbeskidzia oddał techniczny strzał w kierunku dalszego słupka, który był trochę niecelny. Następnie, 20-latek nieźle główkował tuż obok bramki po centrze Łukasza Łakomego z kornera.</p>
      <p>Legioniści mieli przewagę i regularnie przebywali na połowie gości. W pewnym momencie Łakomy potężnie huknął z dystansu. Futbolówka trafiła w słupek, odbiła się od golkipera RKS-u i wyszła poza linię końcową. Potem ponownie o sobie dał znać Kostorz. Piłkarz płasko uderzył, ale minimalnie się pomylił. W 30. minucie „Wojskowi” objęli prowadzenie. Po dalszym zagraniu z głębi pola od Philippsa, do piłki ruszył<b> Piotr Cichocki</b>, który sprytnym lobem pokonał <b>Damiana Podleśnego</b>. Przyjezdni co jakiś czas starali się zapędzać do ofensywy. W końcowych fragmentach pierwszej odsłony, drużyna z Radomska zwiększyła obroty i próbowała zaskoczyć miejscowych. Kilka chwil po stracie gola przez gości, jeden z ich zawodników próbował lobować Misztę, po wbiegnięciu w pole karne, jednak posłał futbolówkę nieco ponad poprzeczką.</p>
      <p>Po zmianie stron, Kostorz zagrał wzdłuż pola karnego do Łakomego, ten zauważył lepiej ustawionego Rosołka, który z bliskiej odległości podwyższył prowadzenie. Parę chwil później, Cichocki wbiegł w „szesnastkę” po zagraniu od Rosołka. Uderzenie skrzydłowego zostało jednak dobrze obronione przez Podleśnego.</p>
      <p>W kolejnej akcji, na strzały zdecydowali się Rosołek oraz Kostorz, lecz jedna próba została sparowana przez bramkarza, a druga okazała się niecelna. Legioniści byli nieustępliwi, chcieli pójść za ciosem. Cichocki pobiegł prawą flanką i inteligentnie wycofał do Rosołka. Zawodnik pierwszej drużyny nieźle huknął, lecz Podleśny stanął na wysokości zadania. W 64. minucie warszawiacy znowu „ukąsili”! Kostorz pomknął do przodu i znalazł się w sytuacji sam na sam z bramkarzem gości. Sytuację zamienił na gola.</p>
      <figure>
        <img src="https://legia.net/uploads/base/k/o/kostorz_kacper.jpg"/>
      </figure>
      <p>Po tym trafieniu, RKS odważniej zabierał się do ofensywy, szukał okazji po płaskich zagraniach z bocznych sektorów, które były jednak kasowane przez Misztę oraz obrońców. Przyjezdni zdobyli jednak bramkę honorową autorstwa<b> Damiana Siewiery</b>. Gracz zdecydował się na uderzenie z kilkudziesięciu metrów, które ugrzęzło w siatce. W końcówce, gola dla Legii mógł strzelić wprowadzony <b>Kacper Wełniak</b>, lecz jego strzał został wybity z linii bramkowej.</p>
      <p>Warszawiacy, w ostatnim ligowym meczu w 2019 roku, zwyciężyli 3:1 z RKS-em Radomsko. W tym momencie są na trzeciej pozycji w tabeli, mając cztery punkty straty do prowadzącego Sokoła Ostróda i tyle samo punktów co Sokół Aleksandrów Łódzki, ale mając mecz rozegrany mniej. Legioniści zmierzą się jeszcze za kilkanaście dni z Piastem Gliwice w ramach 1/8 finału Pucharu Polski, które odbędzie się 3 grudnia.  </p>
      <p>- Pewna wygrana po bardzo dobrej grze przez 70 minut. Niepotrzebnie pozwoliliśmy jednak na nerwową końcówkę. Nie chodzi o wynik, bowiem przewaga była bezpieczna przez cały czas, aczkolwiek sposób gry był rwany i szarpany. W pierwszej połowie zaprezentowaliśmy się z dobrej strony, po zmianie stron także solidnie wyglądaliśmy, kreowaliśmy kombinacyjne akcje. Potem nie utrzymywaliśmy takiej stabilności emocjonalnej na boisku. Generalnie, mecz na plus – uważa trener Piotr Kobierecki.</p>
      <p>- Czy Łukasz Łakomy sprawdził się na „dziesiątce”? Tak. To kreatywny piłkarz, który sprawdzi się na każdej pozycji w sektorze środkowym. Wiadomo, optymalną pozycją jest dla niego „szóstka” bądź „ósemka”, ale inteligentny chłopak potrafi się odnaleźć na innych pozycjach. Dobrze wypełniał przestrzeń, odpowiednio poruszał się w pressingu. Występ jak najbardziej na plus – zakończył szkoleniowiec stołecznej ekipy.</p>
      <p>
        <b>Legia II Warszawa – RKS Radomsko 3:1 (1:0)</b>
      </p>
      <p>Cichocki (30. min.), Rosołek (49. min.), Kostorz (64. min.) - Siewiera (84. min.)</p>
      <p><b>Żółte kartki: </b>Mosór, Niski - Ślęzak</p>
      <p><b>Legia: </b>Miszta – Niski, Mosór, Astiz, Grudziński – Łakomy (90' Mydlarz), Pruchnik, Philipps – Cichocki (70' Cielemęcki), Kostorz (79' Wełniak), Rosołek (88' Sobiecki)</p>
      <figure>
        <img src="https://legia.net/uploads/base/z/r/zrzut-ekranu-2019-11-24-o-14.27.13.png"/>
      </figure>
    </article>
  </body>
</html>