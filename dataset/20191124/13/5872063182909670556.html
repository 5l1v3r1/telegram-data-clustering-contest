<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561127/anavrasmos-stous-kateilimmenous-horous-tis-kritis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T13:02:49+00:00"/>
    <meta property="og:title" content="Αναβρασμός στους κατειλημμένους χώρους της Κρήτης"/>
    <meta property="og:description" content="Τι απαντούν στο τελεσίγραφο του υπουργού Προστασίας του Πολίτη"/>
  </head>
  <body>
    <article>
      <h1>Αναβρασμός στους κατειλημμένους χώρους της Κρήτης</h1>
      <address><time datetime="2019-11-24T13:02:49+00:00">24 Nov 2019, 13:02</time> by <a rel="author">Αγγελίνος Νικόλας</a></address>
      <p>
        <b>Τι απαντούν στο τελεσίγραφο του υπουργού Προστασίας του Πολίτη</b>
      </p>
      <p>Αναβρασμός επικρατεί στις συλλογικότητες και τα άτομα που συσπειρώνονται σε κατειλημμένους χώρους στην Κρήτη, λίγα 24ωρα <a href="https://www.neakriti.gr/article/kriti/1560974/katalipseis-kriti-telesigrafo-se-rosa-nera-euaggelismo-paremvasi-sti-suglito/">μετά τη διορία των 15 ημερών</a> που έδωσε το υπουργείο Προστασίας του Πολίτη για την εκκένωση όλων των καταλήψεων στην ελληνική επικράτεια.</p>
      <p>Στα αστικά κέντρα του νησιού πραγματοποιούνται εσχάτως συνεχώς συνελεύσεις με τη συμμετοχή φοιτητών, εργαζομένων και ανέργων αναφορικά με το τι “μέλλει γενέσθαι”. Εξάλλου, αλγεινή εντύπωση έχει προκαλέσει - όχι μόνο στα άτομα που συμμετέχουν τακτικά στα δρώμενα των καταλήψεων - ότι η ημέρα που λήγει η προθεσμία του υπουργείου Προστασίας του Πολίτη συμπίπτει με την 6η Δεκέμβρη, ανήμερα δηλαδή της 11ης επετείου για τη δολοφονία του 15χρονου Αλέξανδρου Γρηγορόπουλου από τον ειδικό φρουρό Επαμεινώνδα Κορκονέα, στα Εξάρχεια.</p>
      <p>Έτσι οι αντιδράσεις των εν λόγω συλλογικοτήτων στα σχέδια της κυβέρνησης έχουν ενταθεί τα τελευταία 24ωρα. Στα Χανιά, προχθές Πέμπτη το βράδυ, ομάδα ατόμων από την κατάληψη “Rosa Nera”, στον λόφο Καστέλι, πραγματοποίησαν αιφνιδιαστική παρέμβαση στο δελτίο ειδήσεων της “Νέας Τηλεόρασης”. Έτσι, κατά τη διάρκεια του δελτίου, προβλήθηκε - μεταξύ άλλων - βίντεο που περιλάμβανε την πρόσφατη ανακοίνωση της “Rosa Nera” σχετικά το “τελεσίγραφο Χρυσοχοΐδη”. Αμέσως μετά, οι αλληλέγγυοι στις καταλήψεις αποχώρησαν και το δελτίο ειδήσεων συνεχίστηκε κανονικά.</p>
      <p>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν, κλέβοντας τον ανθρώπινο μόχθο.</p>
      <p>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων, δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης, χωρίς πρόσβαση στην υγεία και την παιδεία.</p>
      <p>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</p>
      <p>Η προθεσμία για την υλοποίηση των εντολών είναι 15 ημέρες από τη δημοσίευση της παρούσης στον Τύπο. Αλλιώς δε θα τα πάμε καλά... γλυκά το λέμε».</p>
      <p>Υπενθυμίζεται ότι, άτομα που συσπειρώνονται στην κατάληψη “Ευαγγελισμού” μοίρασαν, κατά τη διάρκεια παρέμβασης στη συνεδρίαση της Συγκλήτου του Πανεπιστημίου Κρήτης, κείμενο με τίτλο “Το Πανεπιστήμιο δε θα γίνει ο πειραματικός σωλήνας του νεοφιλελευθερισμού. Δε θα κάνουμε βήμα πίσω”.</p>
      <p>«Πολύς λόγος γίνεται το τελευταίο διάστημα σχετικά με τον ρόλο του Πανεπιστημίου και την ανάγκη “εκσυγχρονισμού” του για τις σημερινές κοινωνικές ανάγκες. Η απαξίωση που δέχεται τα τελευταία χρόνια, με σκοπό τον νεοφιλελεύθερο μετασχηματισμό του, είναι μεθοδικότατη. Διαχρονικά ο πανεπιστημιακός χώρος υπήρξε πεδίο μάχης και έμπρακτης αμφισβήτησης ενάντια σε Αρχές, Κονκλάβια και Ιερατεία με επίδικο την απελευθέρωση του ανθρώπου μέσω της γνώσης. Σε αυτόν τον χώρο υπήρξαν διαφωτιστές αλλά υπήρξαν και σκοταδιστές, οι οποίοι προσπάθησαν με κάθε τρόπο να ξεριζώσουν τα “αγριόχορτα” που φύτρωναν στις αυλές του και χαλούσαν την “εύρυθμη λειτουργία” της επιβολής των λίγων στους πολλούς.</p>
      <p>Απέναντι σε κάθε ιεροεξεταστή Torquemada υπήρξε και ένας Giordano Bruno. Αντιστοίχως, αν ανατρέξουμε στην εγχώρια Ιστορία των τελευταίων δεκαετιών, απέναντι σε αυτούς που ξηλώθηκαν, βασανίστηκαν, πέρασαν στρατοδικεία και φυλακίστηκαν εκδικητικά επειδή δε συνεργάστηκαν, υπήρξαν και οι αντίστοιχοι “πρόθυμοι”, οι οποίοι εξαργύρωσαν τις υπηρεσίες τους με τιμές και αξιώματα.</p>
      <p>Πολλές φορές, τα πρόσωπα που απαρτίζουν τις ανώτατες Αρχές στη διοίκηση των πανεπιστημίων προβάλουν το “ενδιαφέρον” τους για την πατρίδα (που συνήθως ταυτίζεται με το προσωπικό τους), αλλά και τη δήθεν τεχνοκρατική ουδετερότητά τους στα τεκταινόμενα. Με λίγα λόγια, ότι κοιτάνε τη δουλειά τους και μόνο αυτή.</p>
      <p>Χαρακτηριστικό δείγμα χρήσης της λογικής αυτής ήταν από τον καθηγητή Μπαλόπουλο της ΑΣΟΕΕ, ο οποίος χρημάτισε υφυπουργός Κυβερνητικής Πολιτικής, υπουργός άνευ Χαρτοφυλακίου και παράλληλα υπουργός Συντονισμού στην κυβέρνηση Παπαδόπουλου επί Χούντας.</p>
      <p>Η υπεράσπιση στη μετέπειτα δίκη του βασίστηκε στον ισχυρισμό ότι ήταν “τεχνοκράτης”, έγινε υπουργός για να πράξει το χρέος του στο έθνος και ότι σκοπός του ήταν η οικονομική και κοινωνική ανάπτυξη της χώρας. Πριν λίγες μέρες, στο Πανεπιστήμιο Κρήτης βρέθηκε πρόθυμος πρώην αριστερός και νυν νεοφιλελεύθερος πανεπιστημιακός να συνεργαστεί με τις Αρχές και ειδικότερα με την Ασφάλεια Ηρακλείου, με σκοπό την εμπέδωση του δόγματος “νόμου και τάξης” στους πανεπιστημιακούς χώρους.</p>
      <p>Όσο και να επιδιώκεται η υποβάθμιση του γεγονότος ότι ένστολοι ζήτησαν τα σχέδια του Πανεπιστημίου για επιχειρησιακούς λόγους, κανείς δεν είναι αφελής να πιστεύει ότι η δολοφονική επίθεση λίγες μέρες μετά στους διαδηλωτές της 17ης Νοέμβρη και η ευθεία ρίψη δακρυγόνων με όπλο εντός χώρων ιδιοκτησίας του Πανεπιστημίου Κρήτης, στο κέντρο, δε σχετίζεται με τη θεσμική διαβεβαίωση ότι οι πρυτανικές Αρχές θα είναι συνεργάσιμες», αναφερόταν, μεταξύ άλλων, στην ανακοίνωση, που έφερε την υπογραφή «Αναρχικές και Αναρχικοί από την κατάληψη “Ευαγγελισμού”».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560787/adarsia-irakleiou-kataggelia-gia-ton-euaggelismo/"/>
      </related>
    </article>
  </body>
</html>