<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3363535/srpske-sluzbe-rade-na-ocuvanju-bezbednosti-zemlje-vulin-o-spijunskoj-aferi-imamo-odgovarajuca-saznanja"/>
    <meta property="og:site_name" content="kurir.rs"/>
    <meta property="article:published_time" content="2019-11-24T13:24:00+00:00"/>
    <meta property="og:title" content="SRPSKE SLUŽBE RADE NA OČUVANJU BEZBEDNOSTI ZEMLJE! Vulin o špijunskoj aferi: Imamo odgovarajuća saznanja"/>
    <meta property="og:description" content="Srpske službe su vrlo intenzivno pratile ne samo ruskog obaveštajca Grigorija Klebana, već i pripadnike drugih obaveštajnih struktura, a to rade i sada, poručuje ministar odbrane Aleksandar Vulin.Aleksandar Vulin je rekao da bi mogao mnogo toga da kaže o srpskom ..."/>
  </head>
  <body>
    <article>
      <h6 class="kicker">ministar odbrane</h6>
      <h1>SRPSKE SLUŽBE RADE NA OČUVANJU BEZBEDNOSTI ZEMLJE! Vulin o špijunskoj aferi: Imamo odgovarajuća saznanja</h1>
      <address>
        <time datetime="2019-11-24T13:24:00+00:00">24 Nov 2019, 13:24</time>
      </address>
      <p>Srpske službe su vrlo intenzivno pratile ne samo ruskog obaveštajca Grigorija Klebana, već i pripadnike drugih obaveštajnih struktura, a to rade i sada, poručuje ministar odbrane Aleksandar Vulin.</p>
      <p>Aleksandar Vulin je rekao da bi mogao mnogo toga da kaže o srpskom oficiru koji je jedan od aktera špijunske afere, ali da ga u tome sprečava to što je istraga u toku.</p>
      <p>Dok se nadležno Tužilaštvo ne oglasi, kako kaže ministar, ne može da se izjašnjava o statusu i sudbini osumnjičenog Z.K.</p>
      <p>Očekuje, međutim, da će se Tužilaštvo uskoro oglasiti tim povodom.</p>
      <p>Na pitanja ko je napravio snimak sastanka ruskog obaveštajca i srpskog oficira i šta je bio predmet razmene, Vulin odgovara da nadležne službe imaju odgovarajuća saznanja, ali dodaje da se o tome neće izjašnjavati u medijima.</p>
      <p>Kada su u pitanju kontakti stranih državljana sa pripadnicima vojske ili nekim drugim licima koja su im bezbednosno interesantna, ministar kaže da nije važno iz koje zemlje oni dolaze već da li su uspeli da dođu do nekih informacija koje bi mogle biti vitalne za bezbednost zemlje.</p>
      <p>Srpske službe strane obaveštajce ne dele na prijateljske i neprijateljske već, kako kaže, samo rade ono što im je zakonska obaveza, a to je očuvanje bezbednosti zemlje.</p>
      <p>Vrlo intenzivno su pratili ne samo ruskog obaveštajca Grigorija Klebana već i pripadnike drugih obaveštajnih struktura, a to rade i sada i građani nemaju nikakvog razloga za brigu, poručuje Vulin.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3363393/iz-srbije-nijedan-metak-ne-moze-a-da-se-ne-zna-gde-vulin-nasa-zemlja-je-transparentna-kad-se-radi-o-izvozu-naoruzanja"/>
      </related>
      <p>- Špijuni su i Aleksandar Obradović i radnici Prvog partizana, dodaje.</p>
      <p>Ministar podseća da su pre desetak dana, koordinisanom akcijom BIA i VBA uhapšena tri radnika kompanije "Prvi partizan", kao i državljanin Severne Makedonije.</p>
      <p>Sumnja se da su radnici državljaninu Severne Makedonije pokušali da prodaju dokumentaciju o municiji kalibra 12,7 milimetara.</p>
      <p>Takvih pokušaja industrijske špijunaže je bilo i pre, a biće ih i u budućnosti, ali je važno da se oni sprečavaju, kaže ministar i dodaje da će svi koji se bave takvim aktivnostima biti predmet interesovanja službi bezbednosti.</p>
      <p>Vulin smatra da, kada je odgovornost u pitanju, nema nikakve razlike između radnika valjevske fabrike "Krušik" Aleksandra Obradovića, koji je podatke o navodnim malverzacijama dostavio bugarskoj novinarki Dilijani Gajtandžijevoj i radnika "Prvog partizana" koji su pokušali da prodaju dokumenta o municiji koja se proizvodi u toj fabrici.</p>
      <p>Za njega su, kaže, svi oni špijuni, ali ostavlja mogućnost da će sud drugačije odlučiti.</p>
      <p>- Svako odavanje poverljivih podataka je krivično delo i oni koji ga čine moraju za to da odgovaraju, kaže Vulin.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3363415/usvajanje-deklaracije-o-neutralnosti-istorijski-cin-popovic-srbija-nece-dozvoliti-da-joj-bilo-ko-namece-svoju-volju"/>
      </related>
      <p>Kada su u pitanju optužbe, koje je takođe objavila bugarska novinarka Dilijana Gajtandžijeva, da je Srbija izvozila oružje u Ukrajinu i da su njime "ubijani ruski vojnici", kaže da je dokazano da je oružje o kojem se govori ustvari prodato kompaniji iz Poljske i da je sve urađeno po zakonu.</p>
      <p>Srbija je, naglašava, prema oceni relevantnih međunarodnih organizacija, uvek na četvrtom ili petom mestu po transparentnosti prometa naoružanjem, iako na tom visokom mestu nije po nivou ostvarenog izvoza.</p>
      <p>Iz naše zemlje ne može, kaže, nijedan metak da izađe da se ne zna kome je prodat.</p>
      <p>Srbija će, ponavlja ministar odbrane, ostati vojno neutralna zemlja, a kao što je najavio i predsednik Aleksandar Vučić, uskoro će se pred Skupštinom Srbije naći Rezolucija koja će to potvrditi.</p>
      <p>Vojna neutralnost neće više zavisiti od volje bilo kog pojedinca ili političke partije, a ukoliko neko bude želeo da Srbija postaneo deo NATO moraće da upravo u Skupštini promeni odluku o vojnoj neutralnosti.</p>
      <p>Ministar najavljuje da će se pred poslanicima u Skupštini Srbije uskoro naći i nacrt Strategije odbrane u kojoj će, između ostalog, stajati i odredba da je ugrožavanjem bezbednosti srpskog naroda gde god on živeo, automatski ugrožena i bezbednost Srbije.</p>
      <p>Kako kaže, država je sada dovoljno jaka da zaštiti svoj narod, a moćna i jaka Srbija je ujedno i garant mira na Balkanu.</p>
      <p>(Kurir.rs/RTS)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3363259/lazete-da-ubijamo-rusku-decu-vucic-odgovorio-na-optuzbe-marinike-i-djilasa-vi-nas-svadjate-sa-rusijom-citajte-u-kuriru"/>
        <a href="https://www.kurir.rs/vesti/politika/3363263/spijunsko-klupko-se-odmotava-bia-otkrila-sta-je-srpski-potpukovnik-predao-ruskom-oficiru-georgiju-klebanu"/>
      </related>
    </article>
  </body>
</html>