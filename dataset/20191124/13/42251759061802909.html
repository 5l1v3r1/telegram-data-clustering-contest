<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Rukomet/a315509-Zvanicno-Milos-Bozovic-u-Zagrebu.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T13:51:00+00:00"/>
    <meta property="og:title" content="Zvanično: Miloš Božović u Zagrebu"/>
    <meta property="og:description" content="Reprezentativac Crne GoreMiloš Božović od naredne sezone će igrati u ekipi Zagreba."/>
  </head>
  <body>
    <article>
      <h1>Zvanično: Miloš Božović u Zagrebu</h1>
      <h2>Reprezentativac Crne GoreMiloš Božović od naredne sezone će igrati u ekipi Zagreba.</h2>
      <address><time datetime="2019-11-24T13:51:00+00:00">24 Nov 2019, 13:51</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/135240/jpeg/Milos-Bozovic"/>
        <figcaption>
          <cite>RSCG</cite>
        </figcaption>
      </figure>
      <p>Mladi Budvanin je dogovorio saradnju sa šampionom Hrvatske na insistiranje novog trenera kluba iz Zagreba Veselina Vujovića. Značajan korak napred u karijeri momka koji sa velikim uspehom brani boje Tatabanje iz Mađarske, biće ogroman motiv da nastavi sa odličnim partijama.</p>
      <p>Tatabanja se već dve godine unazad bori za vrh tabele u izuzetno kvalitetnom šampionatu Mađarske, gde su za korak ispred, objektivno bolji i finansijski moćniji Vesprem i Seged. Sa pomenutim ekipama, Božović trenutno bije bitke u šampionatu Mađarske, a naredne će ratovati u Ligi šampiona.</p>
      <p>U međuvremenu, Miloš Božović i njegov saigrač iz Tatabanje i reprezentacije Miloš Vujović nastojaće da naprave ono što nisu uspeli prošle sezone, a to je plasman na finalni turnir EHF Kupa. Podsećanja radi, Tatabanja je zaustavljena u četvrtfinalu.</p>
      <p>Naravno centralni događaj u godini koja se polako bliži kraju biće Evropsko prvenstvo na kojem će Miloš Božović i drugovi u konkurenciji sa Srbijom, Hrvatskom i Belorusijom pokušati da izbore plasman u drugu fazu takmičenja.</p>
      <p>Koji su krajnji dometi reprezentacije Crne Gore? Teško je proceniti. U pitanju je selekcija koja je na pleća bacila aktuelnog evropskog i svetskog šampiona, selekciju Danske, u kvalifikacijama za šampiona Evrope.</p>
    </article>
  </body>
</html>