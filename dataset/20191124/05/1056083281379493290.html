<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301159/%D8%AA%D8%AF%D8%A7%D9%88%D9%85-%D9%87%D9%88%D8%A7%DB%8C-%D8%B3%D8%B1%D8%AF-%D8%AF%D8%B1-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:36:44+00:00"/>
    <meta property="og:title" content="تداوم هوای سرد در گلستان"/>
    <meta property="og:description" content="ایسنا/گلستان معاون توسعه و پیش‌بینی هواشناسی گلستان با اشاره به تداوم هوای سرد در ساعات شب و بامداد، گفت: اغلب شهرهای استان صبح فردا دمای زیر صفر درجه را تجربه می‌کنند."/>
  </head>
  <body>
    <article>
      <h1>تداوم هوای سرد در گلستان</h1>
      <address><time datetime="2019-11-24T05:36:44+00:00">24 Nov 2019, 05:36</time> by <a rel="author">سیدحسین حسینی</a></address>
      <p>ایسنا/گلستان معاون توسعه و پیش‌بینی هواشناسی گلستان با اشاره به تداوم هوای سرد در ساعات شب و بامداد، گفت: اغلب شهرهای استان صبح فردا دمای زیر صفر درجه را تجربه می‌کنند.</p>
      <p>محمدرضا رحمان نیا در گفت‌وگو با ایسنا اظهار کرد: سامانه بارشی که از سه‌شنبه شب هفته گذشته منطقه ما را تحت تأثیر قرار داده، کم‌کم در حال خارج‌ شدن از استان است.</p>
      <p>وی با اشاره به وجود مه غلیظ در مناطق کوهپایه‌ای و کوهستانی استان در صبح امروز، افزود: در طول روز از تراکم ابرها در مناطق مختلف کاسته خواهد شد و در ارتفاعات نیز رفته‌رفته پدیده مه محو خواهد شد.</p>
      <p>معاون توسعه و پیش‌بینی هواشناسی گلستان بیان کرد: امروز کمینه دما در استان در اینچه‌برون به میزان منفی ۲ درجه به ثبت رسید.</p>
      <p>رحمان نیا خاطرنشان کرد: کمینه دما در گرگان نیز منفی یک درجه به ثبت رسید و در مناطق دیگر استان نیز کمینه دما بین صفر تا ۳ درجه بود.</p>
      <p>وی گفت:‌ بر اساس الگوهای پیش‌یابی، از امروز تا اواخر هفته جوی نسبتاً آرام در سطح استان حکم‌فرما است. همچنان شب و بامداد سرد تداوم خواهد داشت و در طول روز هم روند افزایش دما را خواهیم داشت.</p>
      <p>معاون توسعه و پیش‌بینی هواشناسی گلستان تصریح کرد: پیش‌بینی می‌شود صبح فردا کمینه دما در اغلب شهرهای استان به زیر صفر درجه برسد.</p>
      <p>انتهای پیام</p>
    </article>
  </body>
</html>