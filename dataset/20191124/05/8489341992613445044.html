<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806865/%DB%B2-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AF%D8%B3%D8%AA%D8%A7%D9%88%D8%B1%D8%AF%E2%80%8C%D9%87%D8%A7%DB%8C-%D9%BE%DA%98%D9%88%D9%87%D8%B4%DB%8C-%D9%88-%D8%B5%D9%86%D8%B9%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%DA%A9%D8%B1%D8%AC-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T05:31:00+00:00"/>
    <meta property="og:title" content="به مناسبت هفته پژوهش؛ ۲ نمایشگاه دستاورد‌های پژوهشی و صنعت هسته‌ای در دانشگاه آزاد کرج برگزار می‌شود"/>
    <meta property="og:description" content="مدیر روابط عمومی دانشگاه آزاد البرز گفت: ۲ نمایشگاه دستاورد‌های پژوهشی البرز و صنعت هسته‌ای کشور به مناسبت هفته پژوهش در دانشگاه آزاد کرج برپا می‌شود."/>
  </head>
  <body>
    <article>
      <h1>به مناسبت هفته پژوهش؛ ۲ نمایشگاه دستاورد‌های پژوهشی و صنعت هسته‌ای در دانشگاه آزاد کرج برگزار می‌شود</h1>
      <h2>مدیر روابط عمومی دانشگاه آزاد البرز گفت: ۲ نمایشگاه دستاورد‌های پژوهشی البرز و صنعت هسته‌ای کشور به مناسبت هفته پژوهش در دانشگاه آزاد کرج برپا می‌شود.</h2>
      <address>
        <time datetime="2019-11-24T05:31:00+00:00">24 Nov 2019, 05:31</time>
      </address>
      <p>فرزاد نصری، مدیر روابط عمومی دانشگاه آزاد البرز در گفتگو با خبرنگار دانشگاه خبرگزاری دانشجو، با اشاره به اینکه این دانشگاه امسال میزبان هفته پژوهش در استان البرز است، گفت: براین اساس علاوه بر نمایش دستاورد‌های دانشگاه آزاد کرج، هشتگرد، نظرآباد و مجموعه سما در این نمایشگاه، پژوهش‌ها و ایده‌های برتر نهاد‌ها و پژوهشکده‌های دولتی و غیردولتی در دانشگاه آزاد کرج به نمایش در می‌آید.</p>
      <p>نصری بیان کرد: شورای سیاست گذاری با ریاست استاندار البرز تشکیل شده و در این شورا، حسن برهانی فر، رئیس دانشگاه آزاد البرز به عنوان دبیرکل ستاد هفته پژوهش استان تعیین شد.</p>
      <p>مدیر روابط عمومی دانشگاه آزاد البرز با بیان اینکه جلسات متعددی برای برگزاری هفته پژوهش تاکنون برگزار شده، افزود: در این نمایشگاه دستاورد‌های پژوهشی، فن بازار‌ها و محصولات پژوهشی شرکت‌های دانش بنیان معرفی می‌شوند.</p>
      <p>وی با بیان اینکه این نمایشگاه روز ۱۶ آذر افتتاح می‌شود، افزود: دلیل انتخاب این روز به عنوان آغاز هفته پژوهش در استان البرز این بود که از ۲۱ آذر به بعد رویداد‌های ملی هفته پژوهش آغاز می‌شود و ما نمی‌خواستیم که با نمایشگاه‌های ملی و کشوری تداخل داشته باشیم.</p>
      <p>نصری با بیان اینکه دلیل همزمان با برگزاری نمایشگاه هفته پژوهش، سازمان انرژی اتمی نیز نمایشگاهی در دانشگاه آزاد کرج برگزار می‌کند، ادامه داد: این نمایشگاه که در آن دستاورد‌های صنعت هسته‌ای کشور به نمایش گذاشته می‌شود و در روز‌های ۱۶ تا ۱۹ آذر برپا خواهد بود.</p>
      <p>وی به تشکیل کمیته‌های علمی و پژوهشی ویژه هفته پژوهش اشاره کرد و گفت: حامد ثابت، معاون پژوهشی دانشگاه آزاد کرج به عنوان دبیر کمیته علمی هفته پژوهش انتخاب شده و در کنار آن کمیته‌های نمایشگاه و کمیته اجرایی نیز تعیین شده است.</p>
      <p>مدیر روابط عمومی دانشگاه آزاد کرج با بیان اینکه نهاد‌های مختلف، پژوهشکده‌ها و دانشگاه‌ها می‌توانند از ۱۳ تا ۱۴ آذر به چیدمان غرفه‌های خود بپردازند، گفت: اختتامیه هفته پژوهش در البرز در ۱۹ آذر با حضور مقامات کشوری برگزار می‌شود و طی آن از ایده‌ها و پژوهش‌های برتر استان در سطح‌های دانش آموزی، دانشگاهی و نهاد‌های دولتی و بخش خصوصی تجلیل می‌شود.</p>
    </article>
  </body>
</html>