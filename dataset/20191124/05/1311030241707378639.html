<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625977/%E0%A6%AC%E0%A7%8B%E0%A7%9F%E0%A6%BE%E0%A6%B2%E0%A6%96%E0%A6%BE%E0%A6%B2%E0%A7%80%E0%A6%A4%E0%A7%87-%E0%A6%B9%E0%A6%BE%E0%A6%A4%E0%A6%BF%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A4%E0%A6%BF%E0%A6%A8%E0%A6%9C%E0%A6%A8%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T05:08:00+00:00"/>
    <meta property="og:title" content="বোয়ালখালীতে হাতির হামলায় তিনজনের মৃত্যু"/>
    <meta property="og:description" content="চট্টগ্রামের বোয়ালখালী উপজেলায় আজ রোববার সকালে হাতির হামলায় তিনজনের মৃত্যু হয়েছে। এই তিনজনই জমিতে কাজ করার সময় এ ঘটনা ঘটে। তাঁরা সবাই কৃষক।"/>
  </head>
  <body>
    <article>
      <h1>বোয়ালখালীতে হাতির হামলায় তিনজনের মৃত্যু</h1>
      <address><time datetime="2019-11-24T05:08:00+00:00">24 Nov 2019, 05:08</time> by <a rel="author">নিজস্ব প্রতিবেদক, চট্টগ্রাম</a></address>
      <p>চট্টগ্রামের বোয়ালখালী উপজেলায় আজ রোববার সকালে হাতির হামলায় তিনজনের মৃত্যু হয়েছে। তিনজনই জমিতে কাজ করছিলেন। মৃত ব্যক্তিরা হলেন আবু তাহের (৫৫), জাকির হোসেন (৬০) ও মোহাম্মদ আলী (৬০)। তাঁরা সবাই কৃষক।</p>
      <p>কয়েকজন প্রত্যক্ষদর্শীর সঙ্গে কথা বলে জানা গেছে, উপজেলার কধুরখীল এলাকার চৌধুরী সুলতান আহমেদ কমপ্লেক্সের সামনে আজ ভোর ছয়টার দিকে হাতি শুঁড় দিয়ে আঁচড়িয়ে আবু তাহেরকে মেরে ফেলে।</p>
      <p>কধুরখীলের পাশের এলাকায় ভোর সাড়ে ছয়টার দিকে হাতি শোর দিয়ে আঁচড়িয়ে জাকির হোসেনকে মেরে ফেলে। এ ছাড়া জৈষ্ঠ্যপুরা এলাকায় সকাল সাতটার দিকে হাতি পা দিয়ে পিষে মোহাম্মদ আলীকে মেরে ফেলে। এ সময় হাতি একটি গরুকেও পা দিয়ে পিষে মেরে ফেলে।</p>
      <p>এর আগে গতকাল শনিবার রাতে ৬-৭টি হাতি বন থেকে লোকালয়ে এসে কধুরখীল ও জৈষ্ঠ্যপুরা এলাকায় তাণ্ডব চালিয়ে বেশ কিছু বাড়িঘর ভাঙচুর ও খেতের ফসল নষ্ট করে। এ সময় কয়েকজন আহতও হন।</p>
      <p>জানতে চাইলে উপজেলা নির্বাহী কর্মকর্তা (ইউএনও) আছিয়া খাতুন প্রথম আলোকে জানান, হাতির হামলায় ওই তিনজনের মৃত্যু হয়েছেন। এ ছাড়া একজন আহত হয়েছেন। তাঁকে হাসপাতালে পাঠানো হয়েছে। এ ঘটনার পর বন বিভাগকে খবর দেওয়া হয়। তারা এসে হাতিগুলো বনে তাড়িয়ে দেয়।</p>
    </article>
  </body>
</html>