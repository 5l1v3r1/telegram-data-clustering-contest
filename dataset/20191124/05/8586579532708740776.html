<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/sozcu-gazetesinden-rahmi-turan-aciklamasi-257653h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T05:29:00+00:00"/>
    <meta property="og:title" content="Sözcü gazetesinden Rahmi Turan açıklaması"/>
    <meta property="og:description" content="Sözcü Gazetesi Genel Yayın Yönetmeni Metin Yılmaz, Rahmi Turan’ın CHP’li Muharrem İnce’nin Cumhurbaşkanı Recep Tayyip Erdoğan ile Saray’da görüştüğünü iddia ettiği yazısıyla ilgili, yaptığı açıklamada “Zaten Rahmi Turan'ın siyaset kulisi sadece köşesinde kaldı, haber olarak sayfalarımızda yer almadı” dedi."/>
  </head>
  <body>
    <article>
      <h1>Sözcü gazetesinden Rahmi Turan açıklaması</h1>
      <address><time datetime="2019-11-24T05:29:00+00:00">24 Nov 2019, 05:29</time> by <a rel="author">Yeni Çağ Gazetesi</a></address>
      <p>
        <b>Sözcü Gazetesi Genel Yayın Yönetmeni Metin Yılmaz, Rahmi Turan’ın CHP’li Muharrem İnce’nin Cumhurbaşkanı Recep Tayyip Erdoğan ile Saray’da görüştüğünü iddia ettiği yazısıyla ilgili, yaptığı açıklamada “Zaten Rahmi Turan'ın siyaset kulisi sadece köşesinde kaldı, haber olarak sayfalarımızda yer almadı” dedi.</b>
      </p>
      <p>Sözcü gazetesinden Rahmi Turan’ın gündeme bomba gibi düşen iddialarıyla ilgili açıklama geldi. Sözcü Gazetesi Genel Yayın Yönetmeni Metin Yılmaz’ın imzasıyla yapılan açıklamada Rahmi Turan’ın yazısının sansür edilmeden yayınlandığını belirtilerek, “Zaten Rahmi Turan'ın siyaset kulisi sadece köşesinde kaldı, haber olarak sayfalarımızda yer almadı” ifadelerine yer verildi.</p>
      <p>Sözcü gazetesi, Rahmi Turan’ın “Cumhurbaşkanlığı Sarayı'nda Cumhurbaşkanı Erdoğan ile görüşen CHP'li” yazısıyla ilgili açıklama şöyle:</p>
      <p> “Bu yazı yüzünden, Sözcü Gazetesi'ni hedefe koymak, karalamak isteyenler oldu.</p>
      <p>Bu çevreler bilsin ki…</p>
      <p>Sözcü Gazetesi, çıktığı ilk günden beri yayın ilkeleri gereği, köşe yazarlarına müdahale etmiyor.</p>
      <p>Onları, yazılarında özgür bırakıyor. Asla sansürlemiyor.</p>
      <p>Çünkü, savundukları düşünceler, verdikleri bilgiler, kendi köşelerinde kalmak şartıyla sadece onları bağlar. Sorumluluk, onlarındır…</p>
      <p>Rahmi Turan'ın yazısına da bu yüzden hiçbir müdahalede bulunulmadı, noktasına bile dokunulmadı.</p>
      <p>Sözcü'nün özgürlük anlayışı ve demokrasi bunu gerektiriyor.</p>
      <p>Zaten Rahmi Turan'ın siyaset kulisi sadece köşesinde kaldı, haber olarak sayfalarımızda yer almadı.</p>
      <p>Sözcü, bugüne kadar olduğu gibi bundan sonra da belgeli, kanıta dayalı habercilik yapmaya devam edecek. Demokratik, laik hukuk devleti anlayışına uygun çizgisinden ayrılmayacak. Bu ilkelerinden asla ödün vermeyecek."</p>
      <p>
        <b>NE OLMUŞTU?</b>
      </p>
      <p>Sözcü yazarı Rahmi Turan’ın, 20 Kasım’daki köşe yazısında CHP’li bir ismin Beştepe’deki Cumhurbaşkanlığı Külliyesi’ne giderek Cumhurbaşkanı Recep Tayyip Erdoğan’la görüştüğünü kaleme alması son 4 gündür Türkiye gündeminin tepesine oturdu. Turan’ın yazısına göre CHP’li isim 9 Kasım’da Beştepe’ye gitmiş ve Cumhurbaşkanı kendisine “Türkiye’nin güvenliği için senin CHP Genel Başkanı olman gerekir; memleketin iyiliği için bu gerekli, ben de yardımcı olurum” demişti.</p>
      <p>Rahmi Turan, daha sonraki açıklamalarında bu ismin CHP'nin bir önceki seçimlerde cumhurbaşkanı adayı olan ve son kurultayda genel başkanlık için Kemal Kılıçdaroğlu'nun karşısında yarışan Muharrem İnce olduğunu açıklarken; İnce ise bu iddiaları sert bir dille reddetti. Sözcü yazarının haberin kaynağı olarak gösterdiği bir diğer gazeteci olan Talat Atilla ise kaynağının CHP'li bir isim olduğunu ve iddiayı Kılıçdaroğlu'na da teyit ettirdiğini savundu.</p>
      <p>Cumhurbaşkanlığı böyle bir görüşmenin gerçekleşmediğini kesin bir dille yalanladı.</p>
      <related>
        <a href="https://www.yenicaggazetesi.com.tr/saraydan-talat-atillaya-yanit-geldi-257634h.htm"/>
        <a href="https://www.yenicaggazetesi.com.tr/muharrem-ince-bu-kumpas-benden-cok-kilicdaorgluna-kuruldu-257602h.htm"/>
        <a href="https://www.yenicaggazetesi.com.tr/talat-atilla-saraydaki-chpli-iddiasinin-detaylarini-acikladi-257574h.htm"/>
        <a href="https://www.yenicaggazetesi.com.tr/rahmi-turan-kaynagini-acikladi-257570h.htm"/>
      </related>
    </article>
  </body>
</html>