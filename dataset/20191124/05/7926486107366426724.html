<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012877/%DA%AF%D8%B2%D8%A7%D8%B1%D8%B4-%D8%B9%D8%AC%DB%8C%D8%A8-%D8%B1%D8%B3%D8%A7%D9%86%D9%87-%D8%A7%DB%8C%D8%AA%D8%A7%D9%84%DB%8C%D8%A7%DB%8C%DB%8C-%D8%A7%D8%B2-%D9%88%D8%B6%D8%B9%DB%8C%D8%AA-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:34:15+00:00"/>
    <meta property="og:title" content="گزارش عجیب رسانه ایتالیایی از وضعیت استقلال"/>
    <meta property="og:description" content="گاتزتا گزارش عجیبی از شرایط استقلال و حواشی ایجاد شده توسط فتح الله زاده برای آبی پوشان دارد."/>
  </head>
  <body>
    <article>
      <h1>گزارش عجیب رسانه ایتالیایی از وضعیت استقلال</h1>
      <address>
        <time datetime="2019-11-24T05:34:15+00:00">24 Nov 2019, 05:34</time>
      </address>
      <p>
        <i>گاتزتا گزارش عجیبی از شرایط استقلال و حواشی ایجاد شده توسط فتح الله زاده برای آبی پوشان دارد.</i>
      </p>
      <p>به گزارش مشرق، <b>استقلال </b>در هفته‌های اخیر برخلاف ابتدای فصل روندی عالی را در پیش گرفته و با بردهای پیاپی در حال ورود به جمع مدعیان لیگ برتر است اما در این شرایط هم حواشی دست از سر این تیم پرطرفدار بر نمی‌دارد و همانند روزهای ابتدایی حضور آندره‌آ استراماچونی روی نیمکت این تیم مشکلات باشگاه در رسانه‌های داخلی و حتی ایتالیایی با جزئیات نسبتا دقیق منتشر می‌شود. در تازه‌ترین نمونه آن روز گذشته روزنامه گاتزتا دلواسپورت در گزارشی به وضعیت این روزهای باشگاه استقلال پرداخته و نوشته با وجود اینکه شاگردان استراماچونی روی نوار پیروزی قرار دارند اما مدت‌ها حقوق نگرفته‌اند و این وضعیت صدای سرمربی ایتالیایی را درآورده است.</p>
      <p>این روزنامه در سایت خود در مطلبی به قلم لوکا تایدلی نوشته است: «استقلال هفت پیروزی پیاپی کسب کرده اما کادر فنی و بازیکنان به حال خود رها شده‌اند. ماجراجویی استرا در فوتبال ایران هر روز رنگ سوررئال بیشتری به خود می‌گیرد؛ هم از جنبه‌های مثبت و هم منفی. وضعیت باشگاهی که در تابستان سرمربی سابق اینترمیلان و اودینزه را به خدمت گرفت، همچنان دشوار است. تیمی که به همراه پرسپولیس جزء تیم‌های پرطرفدار این کشور است و موفقیت‌های اخیرش زیر سایه افزایش قیمت بنزین در ایران قرار گرفته اما با وجود این نتایج خوب بازیکنان و مربیان ماه‌هاست که دستمزدهایشان را نگرفته‌اند. به نظر می‌رسد سرمربی این تیم پس از یک نشست خبری آتشین به دنبال استعفا و کناره‌گیری است.»</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012710/%D8%A7%DB%8C%D9%86-%D8%A7%D8%B3%D8%AA%D9%82%D9%84%D8%A7%D9%84-%D9%85%DB%8C-%D8%AA%D9%88%D8%A7%D9%86%D8%AF-%DB%B3-%D8%B3%D8%A7%D9%84-%D9%82%D9%87%D8%B1%D9%85%D8%A7%D9%86-%D9%84%DB%8C%DA%AF-%D8%A8%D8%A7%D8%B4%D8%AF">این استقلال می‌تواند ۳ سال قهرمان لیگ باشد</a>
      </blockquote>
      <p>
        <b> مثلث تهاجمی همانند اینتر</b>
      </p>
      <p>نویسنده در ادامه با اشاره به هواداران پرشمار این باشگاه می‌نویسد: «هواداران استقلال که یکی از تیم‌های پرطرفدار در ایران است، پس از نتایج ناامیدکننده استرا در دیدارهای ابتدایی به‌شدت از عملکرد او انتقاد می‌کردند. او فصل را با دو باخت و سه تساوی آغاز کرد اما در پنج دیدار اخیرش بردهای پرگلی را کسب کرده و حالا بهترین خط حمله لیگ را در اختیار دارد. تیم او در جام حذفی هم دو برد خوب کسب کرد تا او به‌عنوان بهترین مربی ماه فوتبال آسیا انتخاب شود. استقلال حالا به رتبه چهارم جدول رسیده و تنها پنج امتیاز با شهرخودروی صدرنشین فاصله دارد. یکی از بهترین بردهای استراماچونی در زمین تراکتور بود که این تیم را 4 بر 2 مغلوب کرد. این تیم تبریزی که مالک خصوصی دارد و بسیار هم متمول است تابستان به دنبال خرید امانوئل آدبایور هم بود. این موفقیت‌ها پس از 12 سال برای استقلال به دست آمد و باعث شد تا محبوبیتش نزد هواداران روزبه‌روز افزایش یابد. این اتفاق فقط به این دلیل نبود که او سرمربی جوانی است، بلکه بیشتر به خاطر سیستم تهاجمی 3-4-3 او در این تیم است که با قائدی، دیاباته و اسماعیلی یاد مثلث هجومی او در اینتر که شامل آنتونیو کاسانو در کنار دیه‌گو میلیتو و رودریگو پالاسیو بود را زنده کرده است. همین مثلث در سال 2013 شکست یووه در تورین را رقم زد.»</p>
      <p>اینکه استراماچونی توسط چه نهادی به‌عنوان بهترین مربی ماه آسیا انتخاب شده مشخص نیست، اما تهدیدهای نویسنده و همچنین پیش‌بینی‌های عجیبش از شرایط استقلال و نام بردن از یک مدیر سابق باشگاه در نوع خود جالب است و بار دیگر این شائبه را مطرح کرد که برخی افراد در حال ارسال اطلاعات خاصی به رسانه‌های ایتالیایی هستند. این روزنامه نوشت: «استقلال روز دوشنبه در زمین نساجی مازندران به مصاف این تیم می‌رود. واضح است که معجزات همیشه ادامه نخواهند داشت، به‌خصوص اگر تیم به حال خود رها شود. به دلیل عدم پرداخت دستمزدها، تیم دو روز در اعتصاب بود، گاهی‌اوقات زمین تمرین در اختیار بازیکنان قرار نمی‌گیرد و حتی گاهی آب برای دوش گرفتن بازیکنان پس از تمرین نیست. با این وضعیت اگر شرایط به همین منوال باقی بماند فشارها روی امیرحسین فتحی، مدیرعامل باشگاه بیشتر خواهد شد و این به سود فتح‌الله‌زاده است چراکه آخرین قهرمانی استقلال در آسیا توسط او به دست آمده است.»</p>
      <p>منبع: روزنامه فرهیختگان</p>
    </article>
  </body>
</html>