<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/klicnik-i-holomek-v-telci-lide-poprve-ochutnaji-pivo-z-panskeho-pivovaru-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T05:07:00+00:00"/>
    <meta property="og:title" content="Klíčník i Holomek. V Telči lidé poprvé ochutnají pivo z Panského pivovaru"/>
    <meta property="og:description" content="Telč - S Hofmistrem, Holomkem, Nádeníkem a Klíčníkem se nově setkají návštěvníci Panského dvora v Telči. Právě tak se jmenují čtyři druhy řemeslných piv, které uvařil místní sládek Marcel Hofman. Do Panské restaurace a pivovaru mohou lidé poprvé zamířit v sobotu 30. listopadu.  "/>
  </head>
  <body>
    <article>
      <h1>Klíčník i Holomek. V Telči lidé poprvé ochutnají pivo z Panského pivovaru</h1>
      <address><time datetime="2019-11-24T05:07:00+00:00">24 Nov 2019, 05:07</time> by <a rel="author">Zuzana Musilová</a></address>
      <p>„Pivo v Panském pivovaru vařím už od září, takže je vyzrálé přesně tak, jak má být. 30. listopadu otevřeme novou restauraci a naši návštěvníci konečně ochutnají desítku Nádeníka, jedenáctku Holomka, dvanáctku Hofmistra a třináctku Klíčníka,“ vysvětlil sládek Marcel Hofman.</p>
      <p>Do budoucna chce Marcel Hofman pravidelně vařit i speciály. „Výhodou malého pivovaru je, že nabídku můžeme obměnit každý měsíc nebo dva,“ dodal sládek. Panský pivovar plánuje ročně uvařit 1 200 až 1 500 hektolitrů piva a má místo i pro případné rozšíření výroby. Pivo stáčí i do láhví, které budou od konce listopadu v prodeji.</p>
      <figure>
        <img src="https://g.denik.cz/36/7b/ochotnici-se-ucili-i-smali-na-svatecnim-kurzu-ve-stonarove-08_denik-150-3x2.jpg"/>
      </figure>
      <aside>
        <a href="https://jihlavsky.denik.cz/ctenar-reporter/ochotnici-se-ucili-i-smali-pri-svatecnim-kurzu-ve-stonarove-20191123.html">Ochotníci se učili i smáli při svátečním kurzu ve Stonařově Přečíst článek ›</a>
      </aside>
      <p>Kromě dobrého piva si hosté v Panské restauraci pochutnají na jídlech, která se budou vařit zejména z produktů od místních farem a pěstitelů. Základem menu budou tradiční česká jídla a steaky, objeví se i něco pro milovníky moderní gastronomie nebo vegetariány.</p>
      <p>Volnočasový areál Panský dvůr dále nabízi lanové centrum s lezeckou stěnou, dětskou hernu s kavárnou, půjčovnu elektrokol i ubytování v novém penzionu. V průběhu roku se tu konají výstavy, divadla, koncerty, festivaly, dětské tábory a další akce.</p>
      <figure>
        <img src="https://g.denik.cz/1/19/deti-skolka-ilustracni_denik-150-3x2.jpg"/>
      </figure>
      <aside>
        <a href="https://jihlavsky.denik.cz/zpravy_region/telcska-skolka-bude-mit-nove-oddeleni-pro-osmadvacet-deti-za-sedm-milionu-20191123.html">Telčská školka bude mít nové oddělení pro osmadvacet dětí. Za sedm milionů Přečíst článek ›</a>
      </aside>
    </article>
  </body>
</html>