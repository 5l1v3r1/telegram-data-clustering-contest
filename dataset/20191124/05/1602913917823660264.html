<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/sectiile-de-votare-din-tara-s-au-deschis-duminica-la-ora-7-00-18610278"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T05:00:08+00:00"/>
    <meta property="og:title" content="Secţiile de votare din ţară s-au deschis, duminică, la ora 7.00"/>
    <meta property="og:description" content="Un număr de 18.748 de secţii de votare s-au deschis în România, duminică, la ora 7.00, la al doilea tur al alegerilor prezidenţiale. Numărul total al alegătorilor înscrişi în listele electorale permanente este de 18.217.411 cetăţeni, potrivit AEP."/>
  </head>
  <body>
    <article>
      <h1>Secţiile de votare din ţară s-au deschis, duminică, la ora 7.00</h1>
      <address><time datetime="2019-11-24T05:00:08+00:00">24 Nov 2019, 05:00</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Un număr de 18.748 de secţii de votare s-au deschis în România, duminică, la ora 7.00, la al doilea tur al alegerilor prezidenţiale. Numărul total al alegătorilor înscrişi în listele electorale permanente este de 18.217.411 cetăţeni, potrivit AEP.</p>
      <p>Lista celor 18.748 de secţii de votare din ţară poate fi consultată pe site-ul <a href="http://www.roaep.ro/">www.roaep.ro</a> la secţiunea Management Electoral/Geografie electorală/Registrul secţiilor de votare. Alegătorii pot afla la ce secţie de votare sunt arondaţi accesând <a href="http://www.registrulelectoral.ro/">www.registrulelectoral.ro</a></p>
      <p>Votarea în ţară are loc duminică, 24 noiembrie, între orele 7.00 şi 21.00, cu posibilitatea de prelungire până cel mai târziu la ora 23.59 pentru alegătorii care se află la sediul secţiei de votare la ora 21.00, precum şi pentru cei care se află la rând în afara sediului secţiei de votare.</p>
      <p>În Diaspora au fost organizate 835 de secţii de votare, la al doilea tur al alegerilor prezidenţiale. Până la ora 7.00 votaseră în străinătate, la cel de-al doilea tur al alegerilor prezidenţiale, peste 366.000 de români, faţă de 298.473, din care 273.284 pe liste suplimentare, în primul tur.</p>
      <p>Numărul total al alegătorilor înscrişi în listele electorale permanente este de 18.217.411 cetăţeni, potrivit AEP. De asemenea, numărul total de cetăţeni români cu domiciliul în străinătate care figurează cu drept de vot la acest scrutin este de 715.064 de persoane, conform sursei citate.</p>
      <p>Actualul şef al statului Klaus Iohannis şi fostul premier Viorica Dăncilă sunt candidaţii din turul al doilea al scrutinului. În urma celui de-al doilea tur al alegerilor este declarat ales candidatul care a obţinut cel mai mare număr de voturi valabil exprimate.</p>
      <p>Pe 14 noiembrie, Biroul Electoral Central a anunţat rezultatele finale oficiale la primul tur al alegerilor prezidenţiale. Astfel, Klaus Iohannis a obţinut 37,82%, Viorica Dăncilă - 22,26% şi Dan Barna - 15,02%.</p>
      <p>Alegătorii din ţară votează cu un act de identitate valabil, emis de statul român, respectiv: cartea de identitate; cartea electronică de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; carnetul de serviciu militar.</p>
      <p>Sursa citată menţionează că paşaportul simplu, paşaportul simplu electronic şi paşaportul simplu temporar pot fi folosite doar de cetăţenii români cu domiciliul în străinătate care votează în România.</p>
      <p>În ţară, cetăţenii votează la secţia de votare la care este arondată strada sau localitatea unde îşi au domiciliul ori reşedinţa, iar în cazul în care se află în altă unitate administrativ-teritorială, pot vota la orice secţie de votare din cadrul acesteia.</p>
      <p>Pentru alegătorii netransportabili din motive de boală sau invaliditate, din ţară, preşedintele biroului electoral al secţiei de votare poate aproba, la cererea scrisă a acestora, depusă cel mai târziu în preziua votării, însoţită de copii ale unor acte medicale sau alte acte oficiale din care să rezulte că persoanele respective sunt netransportabile, ca o echipă formată din cel puţin doi membri ai biroului electoral să se deplaseze cu o urnă specială şi cu materialul necesar votării - ştampilă cu menţiunea „VOTAT”, buletine de vot şi timbre autocolante necesare pentru a se efectua votarea.</p>
      <p>Ca şi în primul tur, operaţiunile privind numărarea voturilor, inclusiv ale celor prin corespondenţă, sunt înregistrate video şi audio şi se desfăşoară în deplină transparenţă, în prezenţa tuturor membrilor birourilor electorale ale secţiilor de votare şi a persoanelor acreditate.</p>
      <p>AEP mai menţionează că persoanele acreditate să asiste la efectuarea operaţiunilor electorale la primul tur de scrutin sunt de drept acreditate să asiste la efectuarea acestor operaţiuni şi la al doilea tur de scrutin.</p>
      <p>Votul în Diaspora</p>
      <p>Prima secţie de votare pentru turul al doilea al prezidenţialelor a fost deschisă în Auckland din Noua Zeelandă, vineri, 01.00 ora României, echivalentul orei locale 12.00.</p>
      <p>Un număr de 835 de secţii au fost organizate în străinătate. Harta privind localizarea acestora poate fi accesată la adresa <a href="http://www.mae.ro/maps/4083">http://www.mae.ro/maps/4083</a></p>
      <p>La cel de-al doilea tur al alegerilor prezidenţiale românii de peste hotare votează între 22 şi 24 noiembrie.</p>
      <p>Prin urmare, votul în diaspora se va desfăşura vineri, 22 noiembrie, între orele 12.00 - 21.00, sâmbătă, 23 noiembrie, între orele 7.00 - 21.00 şi duminică, 24 noiembrie, între orele 7.00 - 21.00, cu posibilitatea de prelungire până la ora 23.59 pentru alegătorii care se află la sediul secţiei de votare la ora 21.00, precum şi pentru cei care se află la rând în afara sediului secţiei de votare.</p>
      <p>Cetăţenii români care în ziua alegerilor se află în străinătate pot vota la prezidenţiale indiferent dacă sunt domiciliaţi, rezidenţi sau turişti în statul respectiv.</p>
      <p>Alegătorii care nu se află în localitatea de domiciliu şi cei care au fost omişi din lista permanentă a secţiei de votare pot merge la orice secţie din ţară, prezenţa lor la vot fiind înregistrată pe o listă suplimentară.</p>
      <p>De asemenea, cetăţenii români din străinătate pot vota la altă secţie de votare decât cea unde au fost arondaţi.</p>
      <p>Potrivit AEP, numărul total de cetăţeni români cu domiciliul în străinătate care figurează cu drept de vot la acest scrutin este 715.064 de persoane.</p>
      <p>De asemenea, numărul total al alegătorilor români din străinătate care au optat pentru votul la secţia de votare, prin înregistrarea pe site-ul votstrainatate.ro, este de 33.802 de cetăţeni. Un număr de 35.917 cetăţeni au optat pentru votul prin corespondenţă, însă dintre aceştia doar 17.503 au votat pe lista de corespondenţă, potrivit datelor BEC.</p>
      <p>Ministerul Afacerilor Externe a anunţat că a trimis în străinătate, pentru cel de-al doilea tur al alegerilor prezidenţiale, 4.608.175 de buletine de vot şi 2.866.260 de timbre autocolante cu menţiunea „VOTAT”.</p>
    </article>
  </body>
</html>