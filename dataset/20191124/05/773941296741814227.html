<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/schedio-oddich-gia-nea-apopliromi-daneion-toy-dnt-entos-toy-2020/"/>
    <meta property="og:site_name" content="economico.gr"/>
    <meta property="article:published_time" content="2019-11-24T05:15:22+00:00"/>
    <meta property="og:title" content="Σχέδιο ΟΔΔΗΧ για νέα αποπληρωμή των ακριβών δανείων του ΔΝΤ εντός του 2020, με συμφωνία των Θεσμών"/>
    <meta property="og:description" content="H δεύτερη αποπληρωμή των ακριβών δανείων του ΔΝΤ είναι ένας από τους βασικούς στόχους του ΟΔΔΗΧ για το επόμενο έτος, εάν το σχετικό επιτοκιακό κόστος είναι ελκυστικό και υπάρξει συμφωνία με τους θεσμούς. Παράλληλα, στη δανειακή στρατηγική του 2020 περιλαμβάνεται και ο σημαντικός περιορισμός των εντόκων γραμματίων."/>
  </head>
  <body>
    <article>
      <h1>Σχέδιο ΟΔΔΗΧ για νέα αποπληρωμή των ακριβών δανείων του ΔΝΤ εντός του 2020, με συμφωνία των Θεσμών</h1>
      <address><time datetime="2019-11-24T05:15:22+00:00">24 Nov 2019, 05:15</time> by <a rel="author">Έλλη Τριανταφύλλου</a></address>
      <p>H δεύτερη αποπληρωμή των <b>ακριβών δανείων του ΔΝΤ</b> είναι ένας από τους βασικούς στόχους του ΟΔΔΗΧ για το επόμενο έτος, εάν το σχετικό επιτοκιακό κόστος είναι ελκυστικό και υπάρξει συμφωνία με τους θεσμούς. Παράλληλα, στη<b> δανειακή στρατηγική</b> του 2020 περιλαμβάνεται και ο σημαντικός περιορισμός των εντόκων γραμματίων.</p>
      <p>Σύμφωνα με πληροφορίες (Καθημερινή), η  διατήρηση των υψηλών ταμειακών διαθεσίμων του ελληνικού Δημοσίου, τα οποία σήμερα διαμορφώνονται στα<b> 32 δισ</b>. ευρώ περίπου και αποτελούν το <b>μεγάλο «όπλο»</b> της χώρας, έτσι ώστε να μπορεί να δανείζεται με χαμηλά επιτόκια, παραμένει προτεραιότητα για τον <b>ΟΔΔΗΧ</b> έως την ένταξη της Ελλάδας στο κλαμπ των χωρών με επενδυτική βαθμίδα.</p>
      <p>Με βάση αυτή την «αρχή» θα κινηθεί ο Οργανισμός και το επόμενο έτος, προχωρώντας συγκρατημένα και στοχευμένα σε κινήσεις για την περαιτέρω βελτίωση της<b> επενδυτικής εμπιστοσύνης.</b> Σύμφωνα με τον έως τώρα προγραμματισμό, οι εκδόσεις χρέους το 2020 μπορεί να κυμανθούν στα 7-9 δισ. ευρώ, ανάλογα με τις συνθήκες στις αγορές, έστω και αν, σύμφωνα με τις ίδιες πηγές», το ελληνικό Δημόσιο δεν έχει ανάγκη να αντλήσει ούτε ένα ευρώ το επόμενο έτος.</p>
      <p>Αυτή η «άνεση» οφείλεται στο γεγονός ότι οι δανειακές ανάγκες το 2020 διαμορφώνονται στα 4,5 δισ. ευρώ, ενώ μετά και την πρόωρη αποπληρωμή των 2,7 δισ. ευρώ προς το ΔΝΤ την επόμενη εβδομάδα, πέφτουν κάτω από τα 2 δισ. ευρώ. Αυτό, ωστόσο, το ποσό καλύπτεται κατά περίπου 1 δισ. ευρώ από το πρωτογενές πλεόνασμα σε όρους ενισχυμένης εποπτείας, το οποίο θα κινηθεί στα 7-7,5 δισ. ευρώ, με τα 6 δισ. ευρώ να αρκούν για τις δαπάνες τόκων, ενώ υπάρχει και το «μαξιλάρι» του 1,3 δισ. ευρώ από τα <b>SMPs/ANFAs</b> που θα επιστρέψουν την επόμενη χρονιά, μέρος του οποίου θα κατευθυνθεί στην εξυπηρέτηση χρέους.</p>
      <p>Παρ’ όλα αυτά, ο ΟΔΔΗΧ θέλει να διασφαλίσει τη συνεχή εκδοτική παρουσία του στις αγορές, ενισχύοντας παράλληλα τη ρευστότητα των ομολόγων. «Κλειδί» σε αυτή τη στρατηγική είναι η συνέχιση της μείωσης των εντόκων γραμματίων, με στόχο από τα 12,720 δισ. ευρώ που θα διαμορφωθούν στα τέλη του 2019, να βρεθούν στα 8,22 δισ. ευρώ το 2020. Ετσι, ουσιαστικά δημιουργείται χώρος περίπου 4,5 δισ. ευρώ, που θα μπορούσε να καλυφθεί με εκδόσεις ομολόγων.</p>
      <p>Χώρος για εκδόσεις θα μπορούσε να διαμορφωθεί και από την άντληση ρευστότητας από τις αγορές, με στόχο τη νέα αποπληρωμή των ακριβών δανείων του <b>ΔΝΤ,</b> που λήγουν το 2021 και φτάνουν τα 2,029 δισ. ευρώ. Σύμφωνα με πληροφορίες, η πλήρης αποπληρωμή του ΔΝΤ πρόωρα (υπόλοιπο 5,5 δισ. ευρώ το 2021-2024) δεν βρίσκεται στο τραπέζι, καθώς οι θεσμοί θέλουν την παρουσία του Ταμείου στην Ελλάδα έως το τέλος της μεταμνημονιακής εποπτείας.</p>
      <p>Τέλος, όσον αφορά τη διάρκεια που θα έχουν οι εκδόσεις του 2020, αν και θα εξαρτηθεί από την πορεία της αγοράς, πιθανό είναι το «άνοιγμα» πρόσφατων εκδόσεων, η έκδοση 3ετούς τίτλου, με τις εκτιμήσεις να μιλούν για επίτευξη ακόμη και αρνητικών επιτοκίων, η έκδοση 5ετούς, το οποίο σήμερα είναι πιο φθηνό από το αντίστοιχο ιταλικό, ενώ μια έκδοση 10ετούς, που αποτελεί και τίτλο-ορόσημο, θα εξετασθεί σοβαρά.</p>
    </article>
  </body>
</html>