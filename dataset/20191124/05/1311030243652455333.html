<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625980/%E0%A6%AE%E0%A7%87%E0%A7%9F%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%9B%E0%A6%AC%E0%A6%BF-%E0%A6%95%E0%A6%B0%E0%A6%A4%E0%A7%87-%E0%A6%9A%E0%A6%BE%E0%A6%A8-%E0%A6%B0%E0%A6%BE%E0%A6%A8%E0%A7%80"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T05:16:00+00:00"/>
    <meta property="og:title" content="মেয়ের জন্য ছবি করতে চান রানী"/>
    <meta property="og:description" content="‘মর্দানি’ ছবির সিক্যুয়েল আসছে। মর্দানি টু ছবিতেও রানী মুখার্জিকে দেখা যাবে দাপুটে পুলিশ অফিসারের চরিত্রে। তবে এবার একটু ভিন্ন চরিত্র চান রানী। তিনি মনে করেন, ঢের মারধর হয়েছে। এবার মেয়ে আদিরার জন্য একটু হালকা মেজাজের ছবি বানানোর সময় এসে গেছে।"/>
  </head>
  <body>
    <article>
      <h1>মেয়ের জন্য ছবি করতে চান রানী</h1>
      <address><time datetime="2019-11-24T05:16:00+00:00">24 Nov 2019, 05:16</time> by <a rel="author">প্রতিনিধি, মুম্বাই</a></address>
      <p>‘মর্দানি’ ছবির সিক্যুয়েল আসছে। ‘মর্দানি টু’ ছবিতেও রানী মুখার্জিকে দেখা যাবে দাপুটে পুলিশ অফিসারের চরিত্রে। তবে এবার একটু ভিন্ন চরিত্র চান রানী। তিনি মনে করেন, ঢের মারধর হয়েছে। এবার মেয়ে আদিরার জন্য একটু হালকা মেজাজের ছবি বানানোর সময় এসে গেছে।</p>
      <p>আদিরার বয়স এখন চার বছর। মা হওয়ার সময় বিরতি নিয়েছিলেন। এরপর সিদ্ধার্থ পি মালহোত্রা পরিচালিত হিচকি ছবি দিয়ে অভিনয়ে ফেরেন রানী। ছবিটি দারুণভাবে সাড়া ফেলে। এরপর মর্দানি টু করলেন। এবার মেয়ের জন্য ছবি বানাতে চান রানী। মর্দানি টু ছবির প্রচারণার সময় রানী মেয়েকে নিয়ে বলেন, ‘আমি আমার মেয়ের বড় হওয়া দেখছি। ও কখনো নিজের খেয়ালে নাচ করে। কখনো আবার গান গায়। আমার মনে হয়, এবার মেয়ের জন্য হালকা মেজাজের ছবি বানানোর সময় এসে গেছে। আমার মেয়ে দেখতে পারে, এমন ছবি এবার বানাতে চাই।’</p>
      <p>যশ রাজ ফিল্মসের ব্যানারে গোপী পুঠরান পরিচালিত মর্দানি টু ছবিতে রানীকে ২১ বছরের ভিলেনের সঙ্গে মারধর করতে দেখা যাবে। টেলিভিশন তারকা বিশাল জেঠওয়া এই ছবিতে খলনায়কের ভূমিকায় আছেন। ছবিটি আগামী ১৩ ডিসেম্বর মুক্তি পাবে।</p>
    </article>
  </body>
</html>