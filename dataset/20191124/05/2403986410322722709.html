<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/protses_impichmentu_ne_zminiv_stavlennya_ssha_do_ukrayini__predstavnik_derzhdepu_n1238591"/>
    <meta property="og:site_name" content="24 Канал"/>
    <meta property="article:published_time" content="2019-11-24T05:42:00+00:00"/>
    <meta property="og:title" content="Процес імпічменту не змінив ставлення США до України, – представник Держдепу"/>
    <meta property="og:description" content="Слухання у справі імпічменту американського президента Дональда Трампа, де українське питання перебуває у центрі уваги, не вплинули на потужну підтримку України з боку Сполучених Штатів."/>
  </head>
  <body>
    <article>
      <h1>Процес імпічменту не змінив ставлення США до України, – представник Держдепу</h1>
      <address><time datetime="2019-11-24T05:42:00+00:00">24 Nov 2019, 05:42</time> by <a rel="author" href="https://24tv.ua/mihaylo_goda_tag5966/" target="_blank">Михайло Года</a></address>
      <p>
        <b>Слухання у справі імпічменту американського президента Дональда Трампа, де українське питання перебуває у центрі уваги, не вплинули на потужну підтримку України з боку Сполучених Штатів.</b>
      </p>
      <p>Про це розповів заступник помічника держсекретаря США Джордж Кент, повідомляє "<a href="https://www.ukrinform.ru/rubric-polytics/2824217-process-impicmenta-ne-izmenil-otnosenie-ssa-k-ukraine-predstavitel-gosdepa.html">Укрінформ</a>".</p>
      <blockquote>Читайте також: <a href="https://24tv.ua/dzhuliani_zvinuvativ_baydena_u_pidkupi_poroshenka__zmi_n1238310">Джуліані звинуватив Байдена у підкупі Порошенка, – ЗМІ</a></blockquote>
      <aside>США продовжують стояти разом з Україною з такою ж твердою рішучістю, як і раніше. Американська підтримка України є двосторонньою – як з боку демократів, так і республіканців – в Палаті представників і в Сенаті, а також на рівні Конгресу і адміністрації США. Нічого не змінилося,<cite>– наголосив представник Державного департаменту.</cite></aside>
      <p>Він також зазначив, що обсяг підтримки України у військовій, економічній сферах і в напрямку розвитку демократії постійно збільшується, що стало тенденцією з 2014 року.</p>
      <aside>Наша політика підтримки України, протистояння російській агресії, реформування українських інститутів, економіки, боротьби з корупцією так само не змінилася,<cite>– наголосив Кент.</cite></aside>
      <p>Він погодився, що у Вашингтоні зараз відбувається політична драма, однак звернув увагу на те, що "політика США не змінилася і підтримка триває".</p>
      <h3>Що відомо про процедуру імпічменту Трампа: коротко</h3>
      <ul>
        <li>Під час телефонної розмови 25 липня 2019 року Трампа і Зеленського американський президент нібито пообіцяв, що стосунки між країнами покращаться, якщо Україна поновить розслідування у справі газової компанії Burisma, що належить ексміністру екології Миколі Злочевському.</li>
        <li>До цієї компанії також є причетним син головного конкурента Трампа на президентських виборах Джо Байдена – Гантер. Більше про те, що це за скандальна компанія, <a href="https://24tv.ua/sprava_burisma_shho_vidomo_pro_ukrayinsku_kompaniyu_yaka_sprichinila_skandal_u_ssha_n1213803">читайте тут</a>.</li>
        <li>25 вересня Білий дім оприлюднив стенограму розмови. Повний текст українською мовою (переклад 24 каналу) – <a href="https://24tv.ua/rozmova_zelenskogo_z_trampom_tekst_rozmovi_stenograma_n1210132">читайте тут.</a> Її текст засвідчує: Трамп таки говорив Зеленському: "було б добре", якби той вивчив справу Байдена.</li>
        <li>Через цей скандал у Палаті представників Конгресу <a href="https://24tv.ua/impichment_trampu_shho_zagrozhuye_prezidentu_ssha_i_naslidki_dlya_ukrayini_n1210419">оголосили початок формальної процедури імпічменту</a> президента США.</li>
      </ul>
    </article>
  </body>
</html>