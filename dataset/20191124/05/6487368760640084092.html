<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/otthon/matractisztitas-hazilag-foltok/"/>
    <meta property="og:site_name" content="FEMINA"/>
    <meta property="article:published_time" content="2019-11-24T05:06:04+00:00"/>
    <meta property="og:title" content="Matractisztítás három egyszerű lépésben - Még a makacsabb foltoktól is megszabadulsz"/>
    <meta property="og:description" content="Egy makulátlanul tiszta fekvőhely mély, pihentető alvást biztosít az ember számára."/>
  </head>
  <body>
    <article>
      <h1>Matractisztítás három egyszerű lépésben - Még a makacsabb foltoktól is megszabadulsz</h1>
      <h2>Egy makulátlanul tiszta fekvőhely mély, pihentető alvást biztosít az ember számára.</h2>
      <address><time datetime="2019-11-24T05:06:04+00:00">24 Nov 2019, 05:06</time> by <a rel="author">Vágó Júlia</a></address>
      <p>Az ágyneműcserét a szakemberek szerint érdemes két-három hetente megejteni, de azt vajon tudod, hogy milyen gyakran és hogyan kell kitisztítani a matracot, amin fekszel?</p>
      <p>A frissen illatozó, tiszta matrac érzése az alvás minőségét is befolyásolja, hiszen egy makulátlan fekvőhely mély, pihentető alvást biztosít az ember számára. Egy idő után a matracon megjelenő foltok látványa gyorsan elveheti a kedved attól, hogy álomra hajtsd rajta a fejed: nemcsak az emberi verejték, az elhalt hámsejtek, esetleg egy vörösbor folt válthat ki undort belőled, de az ágybetéten észrevétlenül megbúvó baktériumok és atkák is sok kellemetlen éjszakát okozhatnak.</p>
      <h3>Matrac tisztítása házilag</h3>
      <p>A matrac házi tisztítása első hallásra komoly feladatnak tűnik, de néhány egyszerű praktika és hozzávaló segítségével könnyedén tisztává varázsolhatod még a legmakacsabb szennyeződésekkel rendelkező ágybetétet is. Ha nem is havonta, de legalább kéthavonta érdemes átmenni a felületen, hétévente pedig matracot cserélni, hiszen ennyi idő alatt a jó minőségű ágybetétek is deformálódhatnak.</p>
      <figure>
        <img src="https://kep.cdn.indexvas.hu/1/0/2949/29497/294971/29497119_8e15c103bda73b8bc0c4f438615fe9e8_wm.jpg"/>
      </figure>
      <p>A legegyszerűbb, ha olyan matrac mellett teszed le a voksod, amelynek huzata könnyen levehető, így a mosógépben gond nélkül ki tudod mosni. Ha mégis olyan fekvőalkalmatosságod van, ami ezt nem teszi lehetővé, érdemes matracvédőt használni a szennyeződések ellen. Nagyon fontos megjegyezni, hogy a memóriahabot tartalmazó matrachuzatot vagy matracvédőt nem szabad nedves közegben tisztítani, hiszen tönkreteszi az anyagot, így ebben az esetben a száraz tisztítóporokat részesítsd előnyben.</p>
      <p>A tisztítást mindenekelőtt porszívózással kezdd, hogy a felületén összegyűlt elhalt hámsejteket, haj- és szőrszálakat el tudd távolítani. Miután az első lépéssel megvagy, második lépésként készíts egy csésze szódabikarbónából, pár csepp levendulaolajból elegyet, majd egy szita segítségével szórd rá a tisztítandó területre. Hagy hatni legalább egy órát, és alaposan porszívózd ki. A szódabikarbóna a nedvességet szívja magába, a levendulaolaj pedig nyugtató és pihentető alvást biztosít számodra.</p>
      <p>Ha komolyabb kezelésben szeretnéd részesíteni a matracot, egy gőztisztító gép beszerzése fontos lehet. Ez a forró gőz erejével pusztítja el a baktériumokat, atkákat és más betolakodókat, valamint fehérít is. A műveletre a száradás miatt hagyj legalább fél napot, este pedig egy friss és patyolatfehér ágyikóba huppanhatsz be.</p>
      <h3>Hogyan szedd ki a makacs foltokat?</h3>
      <p>A legkönnyebben akkor küzdhetsz meg a makacs foltokkal, ha még frissek, de ne ess kétségbe akkor sem, ha már régebben hagytak nyomot. Harmadik lépésként mutatjuk, milyen foltot mivel érdemes kiszedni!</p>
      <p>
        <b>Besárgult izzadságfolt</b>
      </p>
      <p>Egy törlőkendőt áztass be hígított ecetes, langyos vízbe, majd tedd a foltra, és hagyd ott legalább 20 percig. Ezt követően dörzsöld át tiszta vízzel akár többször is. Az izzadságfoltra víz hozzáadásával sűrű pasztát is készíthetsz szódabikarbóna hozzáadásával, amit a foltra helyezhetsz, de egy régi fogkefével is bedörzsölheted. Fontos, hogy mindkét módszernél legyen elegendő idő a száradásra, hiszen a nedves matrac a baktériumoknak és a penésznek is kedvez!</p>
      <p>
        <b>Vörösbor- és vérfolt</b>
      </p>
      <p>Olyan makacs szennyeződések esetén, mint a vörösbor- vagy a vérfolt erősebb elegyre lesz szükséged. Egy spriccelős flakonba (például amit hajfestéshez lehet használni) 2 és fél deci hidrogén-peroxidot vegyíts 1 deci mosogatószerrel, a keveréket pedig spicceld a felületre, majd hagyd fél óráig hatni. Ezután alaposan mosd le vízzel, és hagyj neki elég időt a száradásra is. Régi foltok esetén nem biztos, hogy elég lesz egy próbálkozás, ilyenkor ismételd meg a folyamatot.</p>
      <figure>
        <img src="https://kep.cdn.indexvas.hu/1/0/2949/29497/294972/29497205_1dad1565d02d0ba334ad325adbd0deea_wm.jpg"/>
      </figure>
      <p>
        <i>
          <b>Extra tipp!</b>
        </i>
      </p>
      <p>A teljesen megszáradt matracot szórd meg egy leheletvékony réteg kukoricakeményítővel. Ez segít megakadályozni az anyag nedvesedését, ami pedig a baktériumok szaporodásának kedvezne.</p>
      <p>
        <b>Vizeletfolt</b>
      </p>
      <p>Kisgyermekes családoknál nem egyszer előfordulhatnak éjszakai balesetek, amit sem a lepedő, sem a matrachuzat nem képes megtartani, a produktum pedig a matracon is meglátszik. Pisifoltnál három rész vízhez tegyél egy rész ecetet, majd nedves törlőkendővel tisztítsd meg a felületet, végezetül hagyd alaposan megszáradni.</p>
      <p>
        <b>Gyakran koszosan maradó helyek</b>
      </p>
      <p>A legtöbb ember a párnát sem mossa elég gyakran, de számos más olyan hely is van a lakásban, ami rendszeresen koszosan marad, akármilyen pedáns is valaki. Mutatjuk, mit felejtenek el a leggyakrabban a háziasszonyok.</p>
      <figure>
        <img src="https://kep.index.hu/1/0/2687/26876/268766/26876603_2060781_a73d436185839292c804434def3a42be_wm.jpg"/>
        <figcaption>
          <a href="https://femina.hu/otthon/takaritasi-bakik/">Nézegess képeket! 10 kép<br/><b>10 hely, ahol gyakrabban kellene takarítani: ne hagyd ki a tavaszi nagytakarításból</b></a>
        </figcaption>
      </figure>
      <p>
        <i>Borító-és ajánlóképek: Getty Images Hungary</i>
      </p>
    </article>
  </body>
</html>