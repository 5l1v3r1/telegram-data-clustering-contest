<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012867/%D9%86%D8%A7%DA%A9%D8%A7%D8%B1%D8%A2%D9%85%D8%AF%DB%8C-%D8%AF%D8%B1-%D8%A7%D9%85%D9%88%D8%B1-%D9%85%D8%B1%D8%A8%D9%88%D8%B7-%D8%A8%D9%87-%D9%85%D8%B9%DB%8C%D8%B4%D8%AA-%D9%85%D8%B1%D8%AF%D9%85-%D8%B2%DB%8C%D8%A7%D8%AF-%D8%A7%D8%B3%D8%AA-%D8%A7%D9%81%D8%B4%D8%A7%DB%8C-%D8%B7%D8%B1%D8%AD-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:16:21+00:00"/>
    <meta property="og:title" content="ناکارآمدی در امور مربوط به معیشت مردم زیاد است/ افشای طرح بنزینی که دولت نپذیرفت"/>
    <meta property="og:description" content="عضو مجمع تشخیص مصلحت گفت:برای کنترل مصرف بنزین طرحی مطرح شد که طرفداران زیادی داشت وقرار بود به هر ایرانی روزی ۰.۸لیتر تا ۱لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود،اما این طرح کنار گذاشته شد و طرح کنونی اجرا شد."/>
  </head>
  <body>
    <article>
      <h1>ناکارآمدی در امور مربوط به معیشت مردم زیاد است/ افشای طرح بنزینی که دولت نپذیرفت</h1>
      <h2>صفارهرندی مطرح کرد</h2>
      <address>
        <time datetime="2019-11-24T05:16:21+00:00">24 Nov 2019, 05:16</time>
      </address>
      <p>
        <i>عضو مجمع تشخیص مصلحت گفت:برای کنترل مصرف بنزین طرحی مطرح شد که طرفداران زیادی داشت وقرار بود به هر ایرانی روزی ۰.۸لیتر تا ۱لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود،اما این طرح کنار گذاشته شد و طرح کنونی اجرا شد.</i>
      </p>
      <p>به گزارش مشرق، محمدحسین صفار هرندی در برنامه گفتگوی ویژه خبری افزود: اینکه رهبر معظم انقلاب اسلامی در موضوع سهمیه بندی بنزین ورود کردند برای حفظ جایگاه شورای عالی هماهنگی سران سه قوه و جلوگیری از ایجاد اختلاف میان مردم بود، زیرا از زمان تحریم‌های جدید در سال ۸۸- ۸۹ دشمنان کشور اعلام کرده بودند که هدفشان از تحریم؛ بدبین کردن مردم به حکومت و ایجاد اختلاف میان ملت ایران است.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1012302/%D8%AA%D9%88%D8%B5%DB%8C%D9%87-%D8%B1%D9%87%D8%A8%D8%B1%D8%A7%D9%86%D9%82%D9%84%D8%A7%D8%A8-%D8%A8%D9%87-%D8%A7%D8%AD%D9%85%D8%AF%DB%8C-%D9%86%DA%98%D8%A7%D8%AF-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86">توصیه رهبرانقلاب به احمدی‌نژاد درباره افزایش قیمت بنزین</a>
        </b>
      </blockquote>
      <p>وی گفت: اگر بیانات رهبر معظم انقلاب اسلامی درباره اجرای طرح سهمیه بندی بنزین و کنترل قیمت‌ها کامل دیده نشود جفا در حق مردم است.</p>
      <p>آقای صفار هرندی افزود: آگاهی، بصیرت و شعور باطنی مردم ایران و هدایت‌های رهبر معظم انقلاب اسلامی مانع اتفاقات ناگوار در کشور می‌شود و این موجب شده است کشور ما امن‌ترین کشور منطقه باشد.</p>
      <p>وی گفت: در حالی که در دوره قاجار و خائن پهلوی برای امنیت کشور باج می‌دادیم و قسمت‌های زیادی از ایران از جمله بحرین را واگذار کردیم، اما در دوران انقلاب اسلامی نه تنها چیزی از دست ندادیم بلکه همه فهمیده اند هزینه درگیر شدن با جمهوری اسلامی ایران بسیار سنگین است.</p>
      <p>عضو مجمع تشخیص مصلحت نظام افزود: نمونه این موضوع سرنگون کردن پهپاد فوق پیشرفته آمریکایی‌ها بود که به حریم هوایی ما تجاوز کرده بود و آمریکایی‌ها جرأت پاسخگویی به این اقدام ایران را نداشتند.</p>
      <p>آقای صفار هرندی گفت: دستگاه‌های مربوط به سهمیه بندی بنزین اعلام کردند از گذشته برای این موضوع تمرین می‌کردند، اما حوادث نشان داد پیش بینی آن‌ها بر اساس تمرین ها، منطبق بر واقعیت نبوده است و نوعی ساده گیری نسبت به موضوع داشته اند.</p>
      <p>وی افزود: اگر تجربه هدفمندی یارانه‌ها به رغم انتقادهایی که به آن وجود دارد در این طرح به کار گرفته می‌شد کمترین واکنش‌ها را ایجاد می‌کرد، زیرا دولت وقت حتی اپوزیسیون دولت را نیز از مشورت به دولت بی نصیب نگذاشت و طرح هدفمندی یارانه‌ها را با کمترین میزان خسارت به سرانجام رساند.</p>
      <p>آقای صفار هرندی گفت: در اجرای سهمیه بندی و گران کردن قیمت بنزین این مسیر طی نشد و این نقد به دست اندرکاران و دولت وارد است.</p>
      <p>وی با بیان اینکه آن چه که این روزها در کف خیابان‌ها گذشت؛ جدال بر سر مدیریت آینده جهان است افزود: آمریکا می‌خواست با ایجاد چند کشور جدید، خاورمیانه جدیدی را ایجاد کند، اما تنها کشوری که در حد و اندازه‌های ایستادن در مقابل آمریکا بود در مقابل این طرح آمریکایی‌ها مقاومت کرد و آمریکایی‌ها متوجه شدند منشأ مقاومت در منطقه؛ ایران است.</p>
      <p>عضو مجمع تشخیص مصلحت نظام گفت: بر این اساس، آمریکایی‌ها راهبرد برخورد با ایران را در پیش گرفتند و طرح مسائلی مانند هسته‌ای بهانه برای مقابله با ایران بود، زیرا آمریکا نمی‌تواند جمهوری اسلامی ایران را تحمل کند و این جدال استمرار یافته است.</p>
      <p>آقای صفار هرندی با بیان اینکه قدرت ایران بر گرفته از حضور انقلاب اسلامی در قلب‌های ملت‌های منطقه است افزود: اگر در کشور ما نقاط آسیب زایی با دست خود ایجاد نکنیم آمریکا نمی‌تواند توطئه‌های خود بر ضد جمهوری اسلامی ایران را عملی کند.</p>
      <p>وی گفت: حمله کردن و آتش زدن پمپ بنزین ها، انبارهای مواد غذایی، انبار سوخت و مراکز نظامی و انتظامی به معنای آغاز طرح آشوب در کشورمان بود و ملت ایران آن قدر باهوش است که تا اعتراض‌ها به گرانی بنزین به آستانه آشوب رسید صف خود را از اغتشاشگران جدا کرد، زیرا آشوب‌ها با منافع و امنیت ملی بازی می‌کند.</p>
      <p>آقای صفار هرندی افزود: جدا شدن صف مردم از اغتشاشگران نیز برای مسئولان برقراری نظم و امنیت فرصت لازم را برای برخورد با آشوبگران فراهم کرد.</p>
      <p>وی با بیان اینکه مردم صاحبان نظام و انقلاب اسلامی هستند و بدون مردم این نظام سر پا نمی‌ماند گفت: این که در مناطق مختلف کشور آشوب‌ها به یک شکل بود نشان دهنده سازماندهی شدن این آشوب هاست و شخصی که می‌خواهد کشورمان را به زیر بکشد برای به آتش کشیدن شهرها به عوامل خود در کشور خط می‌داد.</p>
      <p>عضو مجمع تشخیص مصلحت نظام افزود: در این آشوب‌ها با خشونت طلبانی روبرو بودیم که به ملیت، قومیت، انسانیت و اخلاق قائل نبودند.</p>
      <p>آقای صفار هرندی گفت: زمانی که مردم ضربه‌های مستمر اقتصادی از دولت در سال‌های اخیر می‌بینند و ناکارآمدی در امور مربوط به معیشت مردم زیاد است، اجرای طرح افزایش قیمت بنزین ضربه جدید بسیار سختی به مردم بود.</p>
      <p>وی افزود: لازم نبود روز دقیق اجرای طرح را به مردم بگویند، اما مردم را در جریان موضوع قرار می‌دادند و پیش از اجرای طرح مبالغی را به حساب مردم برای تسهیل زندگی آن‌ها واریز می‌کردند.</p>
      <p>آقای صفار هرندی گفت: مردم محرم‌ترین افراد به مسئولان هستند و مسئولان باید موضوع را به مردم می‌گفتند.</p>
      <p>وی با بیان اینکه اگر با روند کنونی بنزین مصرف می‌کردیم در آینده نزدیک به وارد کننده این فراورده تبدیل می‌شدیم افزود: بر این اساس، دشمنی که ملت ایران را از عادی‌ترین کالاها محروم کرده است به طور قطع تحریم بنزین را در اولویت قرار می‌داد و این مسأله مشکلات بیشتری را برای کشور ایجاد می‌کرد.</p>
      <p>عضو مجمع تشخیص مصلحت نظام با اشاره به اینکه رهبر معظم انقلاب اسلامی بر مدیریت مصرف تأکید می‌کردند نه گرانی بنزین، گفت: دولت و مجلس شورای اسلامی چند سال برای مدیریت مصرف زمان داشتند، اما این کار را نکردند.</p>
      <p>وی افزود: از رهبر معظم انقلاب اسلامی می‌خواستند درباره این موضوع دستور دهند، اما ایشان فرمودند نباید در همه اموری که وظیفه دستگاه هاست دخالت شود و بر این اساس شورای عالی هماهنگی سران سه قوه را برای تصمیم گیری درباره مسائل مهم ایجاد کردند که در مدت تشکیل این شورا یکی از تصمیمات خوب آن دادن اختیار به بانک مرکزی برای کنترل نرخ ارز بود.</p>
      <p>آقای صفار هرندی افزود: برای کنترل مصرف بنزین طرحی مطرح شد که طرفداران زیادی داشت و قرار بود به هر ایرانی روزی هشت دهم لیتر تا یک لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود، اما این طرح کنار گذاشته شد و طرح کنونی اجرا شد.</p>
      <p>منبع: تسنیم</p>
    </article>
  </body>
</html>