<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/muhittin-bocek-antalyaliya-verdigimiz-tum-sozleri-tutacagiz-257645h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T05:00:00+00:00"/>
    <meta property="og:title" content="Muhittin Böcek “Antalyalı'ya verdiğimiz tüm sözleri tutacağız”"/>
    <meta property="og:description" content="Seçim döneminde verdikleri sözleri unutmadıklarını, tanzim mağazalarını tüm ilçelere yayacaklarını belirten Antalya Büyükşehir Belediye Başkanı Muhittin Böcek, &quot;Halk Et, Halk Su projeleri yıl sonuna kadar hayata geçecek&quot; dedi."/>
  </head>
  <body>
    <article>
      <h1>Muhittin Böcek “Antalyalı'ya verdiğimiz tüm sözleri tutacağız”</h1>
      <address><time datetime="2019-11-24T05:00:00+00:00">24 Nov 2019, 05:00</time> by <a rel="author">Yeni Çağ Gazetesi</a></address>
      <p>
        <b>Seçim döneminde verdikleri sözleri unutmadıklarını, tanzim mağazalarını tüm ilçelere yayacaklarını belirten Antalya Büyükşehir Belediye Başkanı Muhittin Böcek, "Halk Et, Halk Su projeleri yıl sonuna kadar hayata geçecek" dedi.</b>
      </p>
      <p>
        <b>Sümeyra KIRCA / YENİÇAĞ</b>
      </p>
      <p>Antalya Büyükşehir Belediye Başkanı Muhittin Böcek, seçim sonrası Antalya'da neler değiştiğini Yeniçağ  gazetesine anlattı. Belediye olarak rutin işlere devam ederken, seçim döneminde söz verdikleri ucuz et sözünü yerine getirmek için Et Tanzim Marketlerini hayata geçireceklerini açıklayan Böcek, "Halkımızı ucuz, sağlıklı ve kaliteli etle buluşturacağımız ilk satış mağazamızı önümüzdeki günlerde Kepez ilçesinde hizmete açmak için son hazırlıklarımızı yapıyoruz. Et tanzim satış mağazalarımızı tüm ilçelerimize yayacağız" dedi.</p>
      <p>"Halk Et", "Halk Su" projelerini yıl sonuna kadar hayata geçirmeyi planladıklarını açıklayan Muhittin Böcek, bunun yanı sıra 19 ilçeyi kapsayan bir ulaşım master planı çalışmalarına başladıklarını belirtti. Yıl sonuna kadar Antalya'ya özgü yeni bir imar yönetmeliği için düğmeye bastıklarını da dile getiren Böcek, "Belediyecilik insan hayatına dokunmaktır. Bu düşünce doğrultusunda dertlere derman olmak hedefiyle başladığım görevimde Antalyamızın yararına olan, halkımızın ve kentimizin ihtiyaç duyduğu tüm projeleri devam ettiriyoruz. Örneğin eski stadyum alanındaki park alanını tamamladık. Doğu Garajı ve Nekropol Projesi, Kent Müzesi Projesi'ni öncelikli olarak tamamlıyoruz" diye konuştu.</p>
      <p>Göreve gelir gelmez faytonla ulaşıma son verdiklerini ifade eden Muhittin Böcek, "Fayton için kullanılan atların hali Türkiye'nin vicdanını sızlatıyor. Bunun için bu işe son verdik. Faytoncu kardeşlerimizi de mağdur etmeden onları ya da bir yakınlarını belediyede işe alarak bu konuyu çözüme kavuşturduk" dedi.</p>
      <p>Belediyeyi devraldıklarında karşılarına çıkan en önemli sorunun, yaz ayları olması nedeniyle yaşanan sivrisinek problemi olduğuna dikkat çeken Böcek, "Lavra döneminde yapılması gereken ilaçlama bizden önceki dönemde seçim çalışmaları sürecinde ihmal edildiği için böyle bir sorun yaşandı ancak aldığımız hızlı önemlerle şikayetleri aza indirmeyi başardık" diye konuştu.</p>
      <p>Üniversite öğrencilerine verdikleri sözü tuttuklarını da değinen Muhittin Böcek, öğrenci evlerinde tüketilen içme suyunun 5 tona kadar bedava kullandırdıklarını söyledi.</p>
      <p>Şehrin yararına olmayan bazı projeleri iptal ettiklerini de belirten Başkan Böcek, bunlardan birinin de 500 milyon liralık Kınık Hali projesi olduğunu kaydetti. Böcek şöyle konuştu: "Hallerin kaldırılacağının söylendiği, kimsenin hallere ne olacağını bilmediği bir dönemde bu projeyi önceliklerimiz arasından çıkardık. 3. Aşama Raylı Sistem hattı ile ilgili süreci yakından takip ettik. Seçimden önce güvenlik testleri yapılmadan kullanıma açılan Varsak-Otogar Hattı'nda gerekli testleri yaptık ve devreye aldık. 3.etabın Otogar-Meltem arasındaki güzergahıyla ilgili çalışmaları da Antalya'nın yararına bir proje olduğunu düşündüğümüz için devam ettiriyoruz."</p>
      <p>Antalya'nın en önemli sorunlarından biri olan turizmi sürdürülebilir kılmak için çalışmalar yaptıklarını vurgulayan Muhittin Böcek, tüm ilçeleri tek çatı altında toplayacak bir Turizm Birliği kurduklarını açıkladı. Sorunları tek çatı altında çözeceklerine dikkat çeken Böcek, "Tüm ilçeleri kapsayan atık su arıtma master planını gerçekleştirerek turizmin en önemli değeri olan deniziminiz kirlenmesinin önüne geçiyoruz. Turizmin 12 aya yayılması noktasında kentimizin sahip olduğu inanç turizmi ve kış turizmi potansiyelini de canlandıracak çalışmalara imza atıyoruz" dedi.</p>
      <p>Antalya'da işsizliğin önüne geçmek için tarım ve turizm paydaşlarıyla çalışma yaptıklarını anlatan Muhittin Böcek, yerelden kalkınma modeli ile çiftçiyi destekleyeceklerini vurguladı. Konyaaltı Belediye Başkanı iken başlattığı Kitap Fuarı'nı bu yıl Antalya Büyükşehir Belediye Başkanı olarak "Birlikte Okuyoruz" sloganı ile gerçekletirdiklerini aktaran Muhittin Böcek, Antalya Kitap Fuarı'nı 613 bin kitapseverin ziyaret ettiğini belirtti. Fuarın 150 yayın evi ve 205 yazarın katılımıyla gerçekleştiği bilgisini veren Böcek, kitap kültürünü Antalyalılara doyasıya yaşama fırsatı sunduklarını anlattı.</p>
      <p>Bu arada Büyükşehir Belediyesi Alanya'daki eğitim kurumlarının taleplerini yerine getiriyor. Nebile Hacıkadiroğlu İlkokulu'nun bahçesindeki yeşil alanın çevresini bordür taşlarıyla ören belediye ardından toprak tesfiyesi yaparak çiçek ve bitkiler dikti. Toslak Mahallesi'nde bulunan Sabir Erkin İlkokulu'nun arkasında kantin ve tuvaletlerin olduğu bölümde çevre düzenlemesi yapıldı.</p>
    </article>
  </body>
</html>