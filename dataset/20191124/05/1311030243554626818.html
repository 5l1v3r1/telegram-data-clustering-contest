<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625982/%E0%A6%AC%E0%A7%87%E0%A6%B2-%E0%A6%AC%E0%A6%B2-%E0%A6%AA%E0%A7%87%E0%A6%B2%E0%A7%87%E0%A6%87-%E0%A6%A6%E0%A7%81%E0%A7%9F%E0%A7%8B-%E0%A6%A6%E0%A6%BF%E0%A6%9A%E0%A7%8D%E0%A6%9B%E0%A7%87-%E0%A6%B0%E0%A6%BF%E0%A7%9F%E0%A6%BE%E0%A6%B2-%E0%A6%B8%E0%A6%AE%E0%A6%B0%E0%A7%8D%E0%A6%A5%E0%A6%95%E0%A7%87%E0%A6%B0%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T05:23:00+00:00"/>
    <meta property="og:title" content="বেল বল পেলেই দুয়ো দিচ্ছে রিয়াল সমর্থকেরা"/>
    <meta property="og:description" content="লা লিগায় কাল গ্যারেথ বেলকে দুয়ো দিয়েছে রিয়াল সমর্থকেরা। ওয়েলশ তারকার সঙ্গে সম্পর্কটা মোটেও ভালো যাচ্ছে না রিয়াল সমর্থকদের"/>
  </head>
  <body>
    <article>
      <h1>বেল বল পেলেই দুয়ো দিচ্ছে রিয়াল সমর্থকেরা</h1>
      <address><time datetime="2019-11-24T05:23:00+00:00">24 Nov 2019, 05:23</time> by <a rel="author">খেলা ডেস্ক</a></address>
      <p>ফিটনেস সমস্যার জন্য রিয়াল মাদ্রিদের হয়ে এর আগে বেশ কিছু ম্যাচ খেলেননি গ্যারেথ বেল। কিন্তু আন্তর্জাতিক বিরতিতে ঠিকই খেলেছেন দেশের হয়ে। ২০২০ ইউরোয় নিশ্চিত করেছেন ওয়েলসের খেলা। মঙ্গলবার হাঙ্গেরিকে হারিয়ে চূড়ান্তপর্বের টিকিট নিশ্চিতের পর একটি ব্যানার নিয়ে উল্লাস করেছেন ওয়েলশের এ তারকা উইঙ্গার। ব্যানারে লেখা ছিল ‘ওয়েলস, গলফ, মাদ্রিদ’। সংবাদমাধ্যমে বেশ আলোড়ন সৃষ্টি করেছে এ ঘটনা। অনেকেই মনে করেন, বেলের কাছে মাদ্রিদের অগ্রাধিকার ওয়েলস ও গলফের পরে।</p>
      <p>রিয়াল মাদ্রিদ সমর্থকেরা তা মানবেন কেন? কাল রিয়াল সোসিয়েদাদের বিপক্ষে ম্যাচের ৬৭ মিনিটে রদ্রিগোর বদলি হয়ে মাঠে নামেন বেল। এরপর তিনি যতবার বল পেয়েছেন ততবারই দুয়ে দিয়েছে রিয়াল সমর্থকেরা। এমনকি বেলের পাস থেকে বেনজেমা হয়ে মদরিচ গোল করলেও বদলায়নি রিয়াল সমর্থকদের ব্যবহার। দুয়ো নিয়েই মাঠ ছাড়তে হয়েছে ওয়েলশ উইঙ্গারকে। তবে জিতেছে তাঁর দল। ২ মিনিটে পিছিয়ে পড়লেও বেনজেমা, ফেদরিকো ভালভার্দে ও মদরিচের গোলে ৩-১ ব্যবধানে জিতেছে রিয়াল।</p>
      <p>
        <b>লা লিগায় কাল গ্যারেথ বেলকে দুয়ো দিয়েছে রিয়াল সমর্থকেরা। ওয়েলশ তারকার সঙ্গে সম্পর্কটা মোটেও ভালো যাচ্ছে না রিয়াল সমর্থকদের</b>
      </p>
      <p>কিক অফের আগে রিয়ালের একাদশ ঘোষণার সময়ই বেলকে দুয়ো দিয়েছে রিয়াল সমর্থকেরা। গত ৫ অক্টোবরের পর কাল রাতেই প্রথম রিয়ালের হয়ে মাঠে নামেন বেল। রিয়াল কোচ জিনেদিন জিদান অবশ্য সমর্থকদের সঙ্গে বেলের সম্পর্ক ঠিক হওয়া নিয়ে আশাবাদী, ‘আশা করি মৌসুমের শেষ পর্যন্ত তাঁকে দুয়ো শুনতে হবে না। আমরা শুরু থেকে শেষ পর্যন্ত সমর্থকদের পাশে চাই। তবে নিজেদের ইচ্ছায় সবকিছু করার অধিকার তাদের আছে। কিন্তু আমি চাই সমর্থকেরা সবাইকে অভিবাদন জানাক। (বেলের দুয়ো শোনা) বিষয়টি ন্যায্য না অন্যায্য তা বলতে পারছি না।’</p>
      <p>মঙ্গলবার চ্যাম্পিয়নস লিগে পিএসজির মুখোমুখি হবে রিয়াল। তার আগে এ জয় নিশ্চিতভাবেই আত্মবিশ্বাসী করে তুলবে জিদানের দলকে। ১৩ ম্যাচে ২৮ পয়েন্ট নিয়ে লা লিগা টেবিলের দুইয়ে রিয়াল। শীর্ষে থাকা বার্সেলোনার পয়েন্টও রিয়ালের সমান। ১ গোল ব্যবধানে এগিয়ে শীর্ষে রয়েছে কাতালান ক্লাবটি।</p>
    </article>
  </body>
</html>