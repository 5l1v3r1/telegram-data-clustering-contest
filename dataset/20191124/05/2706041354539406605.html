<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220917/slovensko-jasa-velka-sanca-pre-vlhovu-nova-sutaz-ako-stvorena-pre-nasu-hviezdu"/>
    <meta property="og:site_name" content="Športky.sk"/>
    <meta property="article:published_time" content="2019-11-24T05:50:00+00:00"/>
    <meta property="og:title" content="Slovensko jasá, veľká šanca pre Vlhovú: Nová súťaž ako stvorená pre našu hviezdu"/>
    <meta property="og:description" content="BRATISLAVA - Rakúsky Zürs in Vorarlberg bude v dňoch 14.- 15. novembra 2020 hostiť nové preteky Svetového pohára v zjazdovom lyžovaní. Súťažiť sa bude v paralelných pretekoch mužov aj žien a rovnako ..."/>
  </head>
  <body>
    <article>
      <h1>Slovensko jasá, veľká šanca pre Vlhovú: Nová súťaž ako stvorená pre našu hviezdu</h1>
      <address>
        <time datetime="2019-11-24T05:50:00+00:00">24 Nov 2019, 05:50</time>
      </address>
      <p>BRATISLAVA - Rakúsky Zürs in Vorarlberg bude v dňoch 14.- 15. novembra 2020 hostiť nové preteky Svetového pohára v zjazdovom lyžovaní. Súťažiť sa bude v paralelných pretekoch mužov aj žien a rovnako sa tam uskutoční aj tímová súťaž.</p>
      <p>Rakúske zimné stredisko vo Vorarlbergu uspelo v konkurencii talianskeho Livigna, nórskeho Osla a fínskeho Levi. Definitíva padla na zasadnutí Rady Medzinárodnej lyžiarskej federácie (FIS) v nemeckom meste Konstanz, informuje o tom web FIS</p>
      <p>FIS zavedením nového termínu aj nového dejiska pretekov vo Svetovom pohári sleduje preklenutie takmer mesačnej časovej medzery medzi úvodným obrovským slalom sezóny v rakúskom Söldene a prvým slalomom vo fínskom Levi. Preteky v Zürse sa uskutočnia presne v strede medzi týmito dvoma podujatiami. Nová súťaž je šanca aj pre Slovenku Petru Vlhovú, ktorej vyhovuje paralelný formát pretekov v slalome a dlhodobo v nich dosahuje dobré výsledky. Dosiaľ posledné preteky SP vo Vorlarbergu sa konali 21. decembra 1994. Vtedajší mužský slalom sa stal korisťou neskôr legendárneho Taliana Alberta Tombu.</p>
      <p>Už dlhší čas je známe, že súčasťou Svetového pohára žien v zjazdovom lyžovaní v sezóne 2020/2021 bude po piatich rokoch aj Jasná v Nízkych Tatrách. Preteky sú naplánované na 27.- 28. februára 2021 a na programe budú opäť technické disciplíny, čiže slalom a obrovský slalom. Pôjde o rovnakú kombináciu disciplín ako v marci 2016, keď Jasná po dlhšej časovej prestávke hostila ženskú elitu Svetového pohára.</p>
      <footer><b>Zdroj:</b> SITA<br/><b>Foto:</b> TASR/AP/Alessandro Trovati</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220889/video-chyba-ktora-bude-velmi-dlho-mrziet-vlhova-zhodnotila-uvodny-slalom-v-levi"/>
        <a href="https://sportky.zoznam.sk/c/220887/video-v-levi-zavladla-aspon-ciastocna-slovenska-radost-zivotny-vysledok-martiny-dubovskej"/>
        <a href="https://sportky.zoznam.sk/c/220885/shiffrinova-prekonala-stenmarkov-rekord-pekne-slova-na-adresu-slovenskej-rivalky"/>
        <a href="https://sportky.zoznam.sk/c/220881/video-vlhova-smerovala-za-velkym-vitazstvom-obrovska-smola-po-pade-bez-bodov"/>
      </related>
    </article>
  </body>
</html>