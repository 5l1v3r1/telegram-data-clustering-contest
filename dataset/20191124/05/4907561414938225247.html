<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/sekerinizi-olcturmeyi-unutmayin-2221436"/>
    <meta property="og:site_name" content="Posta"/>
    <meta property="article:published_time" content="2019-11-24T05:01:11+00:00"/>
    <meta property="og:title" content="Şekerinizi ölçtürmeyi unutmayın"/>
    <meta property="og:description" content="Vajinal mantar kadınların en çok şikayet ettiği rahatsızlıklardan. Bazı mantarlar verilen ilaçlara karşı dirençli oluyor. Sabırlı olup tedaviyi bırakmamalısınız. Bir de kan şekerinizi ölçtürün. Çünkü sık tekrarlayan mantar enfeksiyonu şeker hastalığında daha sık görülüyor."/>
  </head>
  <body>
    <article>
      <h1>Şekerinizi ölçtürmeyi unutmayın</h1>
      <address><time datetime="2019-11-24T05:01:11+00:00">24 Nov 2019, 05:01</time> by <a rel="author">Opr. Dr. Hande Akbaş</a></address>
      <p>
        <i>Vajinal mantar kadınların en çok şikayet ettiği rahatsızlıklardan. Bazı mantarlar verilen ilaçlara karşı dirençli oluyor. Sabırlı olup tedaviyi bırakmamalısınız. Bir de kan şekerinizi ölçtürün. Çünkü sık tekrarlayan mantar enfeksiyonu şeker hastalığında daha sık görülüyor.</i>
      </p>
      <p>
        <b>Tüp bebek mi, aşılama mı?</b>
      </p>
      <p>29 yaşındayım ve 9 yaşında bir çocuğum var. Polikistik over hastasıyım. 7 yıl sonra korunmayı bıraktık ve tedaviye başladık. İlk 5 ay hap kullandım. Daha sonra iğne yapıldı. Doktorum aşılama tavsiye etti. Ama şansımın yüzde 25 olabileceğini söyledi. Bu aşamada çok kararsız kaldık. Acaba aşılama yerine tüp bebek tedavisi mi görsek diye?</p>
      <p>
        <b>CEVAP</b>
      </p>
      <p>Sevgili okuyucum, dünyanın her yerinde en mükemmel aşılamayla bile gebelik ihtimali yüzde 17-20 arasındadır. Eğer size rahim filmi çekilerek tüplerinizin açık olduğu kanıtlandıysa ve eşinizin sperm sayı ve hareketliliği iyiyse çocuğunuz olduğu için 1 ya da 2 kere aşılama deneyebilirsiniz.</p>
      <p>Ama şunu bilin ki şans her deneme için aynı oranda olacaktır. Eğer ikinci bebeği çok istiyor ve vakit kaybetmek istemiyorsanız o zaman direkt tüp bebek yaptırabilirsiniz. Bahsettiğiniz gibi sizde ve eşinizde her şey normalse, tek sorun polikistik over sendromuysa bizim sizin gibi hastalarda tüp bebekle başarı şansımız epey yüksektir.</p>
      <p>
        <b>Mantar tekrarlıyor</b>
      </p>
      <p>5 yıllık evliyim. 3 aylık bir bebeğim var. Bende sürekli tekrarlayan vajinal maya mantarı var. İlaç kullandıktan sonra geçiyor. Ama bir süre sonra yine tekrarlıyor. Bundan nasıl kurtulabilirim? Sürekli ilaç mı kullanacağım?</p>
      <p>
        <b>CEVAP</b>
      </p>
      <p>Sevgili okuyucum, vajinal bölgede mantar en sık o bölgenin ıslak kalmasına bağlı olarak oluşur. Bebeğiniz var, bu bölgeyi tam kurulayamıyor olabilirsiniz. Mutlaka önden arkaya silerek, her tuvalet sonrası bu bölgeyi kağıt havluyla kupkuru bırakmanız önem taşır.</p>
      <p>Emziriyorsanız süte geçeceğinden tedavi için ağızdan ilaç veremeyiz ama vajinal fitil kullanabilirsiniz. Bazı mantarlar dirençli olabilir, kullandığınız fitilin değiştirilmesi gerekebilir. Son olarak da kan şekerinizi ölçtürmenizi öneririm, keza şeker hastalığında tekrarlayan mantar enfeksiyonları sık görülmekte bazen teşhiste ilk belirti olabilmektedir. Bağışık sisteminizi sağlıklı beslenerek, antioksidanlar kullanarak yüksek tutmanızı öneririm.</p>
      <p>
        <b>Nasıl korunayım?</b>
      </p>
      <p>28 yaşında, 1.5 yıllık evli kadınım. 5 ay önce normal doğum yaptım. Doğumdan sonra 2 defa adet gördüm. Bu arada çocuğumu emziremiyorum. Biz artık çocuk istemiyoruz. Ben nasıl korunmalıyım?</p>
      <p>
        <b>CEVAP</b>
      </p>
      <p>Sevgili okuyucum, doğum yapmış bir kadına en çok önerilen korunma yöntemi spiral takılmasıdır. Emzirmiyorsanız doğum kontrol hapı kullanabilirsiniz. Ama bu metoda başlamadan önce mutlaka bir uzmana başvurmalı, ilacı kullanmanızda herhangi bir sakınca olmadığından emin olmalısınız.</p>
    </article>
  </body>
</html>