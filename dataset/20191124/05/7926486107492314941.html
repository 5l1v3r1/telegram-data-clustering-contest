<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012843/%D8%A8%D8%A7%D8%B2%D8%AF%D8%A7%D8%B4%D8%AA-%D8%B3%D8%B9%D8%AF-%D8%A7%D9%84%D8%AD%D8%B1%DB%8C%D8%B1%DB%8C-%D8%B9%D8%B1%D8%A7%D9%82"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:04:00+00:00"/>
    <meta property="og:title" content="بازداشت «سعد الحریری عراق»؟"/>
    <meta property="og:description" content="ابوظبی با ربودن یکی از مقامات سیاسی عراقی، تلاش دارد بغداد را متقاعد کند تا اعضای شبکه اطلاعاتی اماراتی که در جریان تظاهرات‌های اخیر عراق در بغداد دستگیر شدند را با او مبادله کند."/>
  </head>
  <body>
    <article>
      <h1>بازداشت «سعد الحریری عراق»؟</h1>
      <address>
        <time datetime="2019-11-24T05:04:00+00:00">24 Nov 2019, 05:04</time>
      </address>
      <p>
        <i>ابوظبی با ربودن یکی از مقامات سیاسی عراقی، تلاش دارد بغداد را متقاعد کند تا اعضای شبکه اطلاعاتی اماراتی که در جریان تظاهرات‌های اخیر عراق در بغداد دستگیر شدند را با او مبادله کند.</i>
      </p>
      <p>به گزارش مشرق، از ظهر روز پنجشنبه (30 آبان)، رسانه‌های عراقی اخباری از ربوده شدن «عزت الشابندر» سیاستمدار عراقی در امارات منتشر کردند. شبکه المیادین لبنان نیز به نقل از یک منبع امنیتی در عراق گزارش داد که دولت امارات این سیاسی عراقی را به دستور مقامات ارشد امنیتی، از پنج روز پیش در فرودگاه دبی بازداشت کرده و مانع از بازگشت او شده است.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1007393/%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%AD%D8%A7%D9%84-%DA%A9%D9%88%D8%AF%D8%AA%D8%A7-%D8%AF%D8%B1-%D8%B9%D8%B1%D8%A7%D9%82-%D8%A7%D8%B3%D8%AA">امارات در حال کودتا در عراق است</a>
        </b>
      </blockquote>
      <p>
        <b>وقتی «بن سلمان» الگوی ولی‌عهد ابوظبی می‌شود</b>
      </p>
      <p>این خبر، ابتدا پس از انتشار دو پست توئیتری شابندر که ربوده شدنش را تکذیب می‌کرد، در هاله‌ای از ابهام رفت اما، علاوه بر رسانه‌های عراقی که همچنان بر ربوده شدن وی تاکید داشتند، «شیخ قیس خزعلی»، دبیر کل عصائب اهل الحق عراق نیز در توییتی، ربایش این شخصیت سیاسی عراقی را تایید و آن را  با ربوده شدن «سعد الحریری»، نخست‌وزیر وقت لبنان در عربستان سعودی مقایسه کرد.</p>
      <p>در ماجرای گروگان‌گیری سعد الحریری در عربستان که در نوامبر 2017 روی داد نیز ابتدا سعودی‌ها زیر بار این گروگان‌گیری نرفتن اما سرانجام مشخص شد که وی گروگان محمد بن سلمان بوده و با وساطت پاریس آزاد شد.وی نیز در دوره‌ای که در عربستان تحت بازداشت بود، به اجبار اقدام به انتشار بیانیه و پستهایی در توئیتر می‌کرد تا ماجرای گروگان‌گیری را تکذیب کند.</p>
      <p>گردانهای حزب‌الله عراق، نیز دیروز با انتشار بیانیه‌ای جزئیاتی از دستگیری «عزت الشابندر» از سوی سرویس اطلاعات امارات منتشر کرد.</p>
      <p>در این بیانیه که نسخه‌ای از آن در پایگاه خبری «العهد» منتشر شد، آمده است: عزت الشابندر، به دستور «طحنون بن زاید» برای ششمین روز متوالی در یکی از ساختمان‌های سازمان امنیت ملی امارات  بازداشت است. اطلاعات ما نشان می‌دهد که قرار بود این مقام سیاسی عراقی، تاریخ ۱۸ نوامبر،  از فرودگاه ابوظبی به بغداد بازگردد. وی در ابوظبی توقیف شده و گذرنامه‌اش لغو و به دبی انتقال یافته است.</p>
      <figure>
        <img src="https://cdn.mashreghnews.ir/d/2019/11/24/4/2652580.jpg"/>
      </figure>
      <p>در ادامه این بیانیه آمده است: الشابندر را مجبور کرده‌اند که با انتشار پست‌هایی در توئیتر، خبر بازداشتش را تکذیب کند و ویدیوئی نیز از او در شبکه‌های اجتماعی در همین رابطه دست به دست چرخید، اما همین تصاویر میزان سردرگمی او را نشان می‌داد ومشاهده این ویدئو تایید می‌کند که رفتار او مثل همیشه نبود.</p>
      <p>بر اساس این بیانیه، یک مقام مسئول ارشد عراقی، دیروز موفق شده با موافقت طحنون با الشابندر تماس بگیرد و به او اطمینان دهد که مشکلاتی وجود دارد که با مقامات مسئول اماراتی در حال پیگیری و حل و فصل اشت و وی اکنون نمی‌تواند به عراق بازگردد.</p>
      <p>روزنامه «الاخبار» لبنان نیز امروز با انتشار یادداشتی، ماجرای ناپدید شدن الشابندر در امارات را با ماجرای دستگیری سعد الحریری در عربستان مقایسه کرد و نوشت که دلایل بازداشت او هنوز کاملا مشخص نیست اما برخی منابع امنیتی دلیل این امر را اقدام الشابندر علیه دوستان سابقش و افشای اطلاعاتی درباره اقدامات امارات در عراق می‌دانند.</p>
      <figure>
        <img src="https://cdn.mashreghnews.ir/d/2019/11/24/4/2652581.jpg"/>
      </figure>
      <figure>
        <img src="https://cdn.mashreghnews.ir/d/2019/11/24/4/2652582.jpg"/>
      </figure>
      <p>بر اساس این گزارش، در ماجرای گروگان‌گیری الحریری، قهرمان تنها محمد بن سلمان، ولی‌عهد سعودی بود اما در ماجرای دوم مثلث «محمد بن زاید»، ولی‌عهد، «طحنون بن زاید» مشاور امنیت ملی و «محمد دحلان» مشاور فلسطینی او نقش دارد.</p>
      <p>با وجود اینکه شابندر با پست‌هایی در توئیتر و نیز انتشار فیلمی، ادعا می‌کند که طی روزهای آتی به عراق بازخواهد گشت، اما بسیاری از کارشناسان معتقدند که این امر اصلا طبیعی نیست و وی تحت فشار مجبور به چنین اقداماتی شده است.</p>
      <p>
        <b>دلایل ربودن الشابندر</b>
      </p>
      <p>بر اساس این گزارش، دستگیری این شخصیت سیاسی عراق در دبی، پس از هشداری که وی مدتی پیش از طرف عربستان دریافت کرده بود، صورت گرفته است. وی چندی پیش نیز به ریاض سفر کرده بود و مجموعه دیدارهایی با مقامات سعودی داشت و در آن زمان نیز وی به مدت ده روز متوالی در ریاض ماند و تنها برای دیدارهایی که برنامه‌ریزی شده بود، با هماهنگی از اتاقش خارج می‌شد.</p>
      <p>روزنامه الاخبار می‌نویسد: الشابندر در دوره نخست‌وزیری «نوری المالکی» حلقه ارتباط میان او و مقامات کشورهای عربی حوزه خلیج فارس بوده و در آن زمان، امارات به واسطه دحلان، که محور ریاض - ابوظبی را علیه محور آنکارا - دوحه هدایت کند، از طریق کمک به محور اول، از نفوذ اخوان المسلمین در عراق، بکاهد. این معامله‌ای بود که امیدی به آن وجود نداشت اما با این وجود این امر، روابط میان الشابندر و محور سعودی - اماراتی را قطع نکرد تا اینکه وی، ابوظبی را متهم کرد که «تمام تلاش خود را خواهد کرد تا عراق را بخشی از معامله قرن کند». پس از این نیز به طور تلویحی از نقش امارات در پشت پرده خشونت‌های جاری در عراق در جریان تظاهرات‌های مردمی که از اول اکتبر آغاز شده، خبر داد.</p>
      <p>طرح موسوم به «معامله قرن» که آمریکا برای پایان دادن به منازعه بین فلسطینیان و صهیونیست‌ها مطرح کرده، به دنبال حذف همیشگی بازگشت آوارگان فلسطینی به سرزمین خود و اسکان آن‌ها در «وطن جایگزین» یعنی کشورهای دیگر است.</p>
      <p>روزنامه الاخبار، اوایل تابستان پیش از تحریک مشکوک آمریکا در استان‌های غربی عراق و به طور مشخص در استان الانبار برای قرار دادن عراق در فهرست گزینه‌های واشنگتن در مسیر اجرای معامله قرن، خبر داده بود. </p>
      <p>تاکنون بارها از تحرکات آمریکا و کشورهای حوزه خلیج فارس با همکاری طرف‌های محلی برای احیای پروژه‌ نیروهای موسوم به «الصحوات» متشکل از عشایر مناطق سنی گزارش‌هایی منتشر شده است و در این میان، الشابندر نیز اخیرا در گفت‌وگو با رسانه‌ها از نقش امارات در تسلیح 4 عشیره در الانبار برای تشکیل نیرویی با هدف جدایی‌طلبی و تحقق طرح کنفدرالی خبر داده و گفته بود که امارات در نهایت می‌خواهد با اسکان دادن آوارگان فلسطینی، عراق را به معامله قرن ملحق کند. </p>
      <p>به نظر می‌رسد این سیاستمدار عراقی، خطوط قرمز دوستان قدیمی‌اش را رد کرده و به همین دلیل در ابوظبی گرفتار شد. با این وجود برخی منابع امنیتی می‌گویند که بغداد در حال فشار بر ابوظبی است و بر ضرورت بازگشت الشابندر به عراق تاکید دارد به همین دلیل انتظار می‌رود طی چند روز آینده، گشایشی در این امر حاصل شود.</p>
      <p>
        <b>هدف از گروگانگیری امارات </b>
      </p>
      <p>با وجود مشخص بودن دلایل کلی اقدام امارات از ربودن  این شخصیت سیاسی، هنوز هدف اصلی امارات از این اقدام مشخص نشده اما با رصد تحولات اخیر در عراق و اظهارنظرهای الشابندر، سرنخ‌هایی از هدف اصلی امارات از این اقدام به دست می‌آید. به نظر می‌رسد مبادله الشابندر با اعضای یک شبکه جاسوسی و اطلاعاتی اماراتی که اخیرا در بغداد شناسایی و دستگیر شده‌اند، فرضیه بسیار محکمی باشد.</p>
      <p>به ویژه که «حسن جمال الدین» نویسنده و روزنامه‌نگاری که از دوستان الشابندر به شمار می‌رود، نیز ربوده شده وی در امارات را تایید می‌کند و می‌گوید: امارات به دنبال معامله با بغداد است و هدف از ربودن این سیاستمدار عراقی، مبادله او با اعضای  شبکه اطلاعاتی اماراتی که در جریان تظاهرات‌های اخیر عراق در میدان التحریر بغداد، دستگیر شده بودند؛ است.</p>
      <p>رادیو «صوت العراق» یکشنبه (سوم نوامبر)، خبر دستگیری اعضای یک شبکه اطلاعاتی اماراتی در عراق را منتشر و اعلام کرده بود که این شبکه به دنبال تاثیرگذاری بر تظاهرات‌های جاری در این کشور بود و در میان اعضای آن، چند تبعه لبنانی نیز دیده می‌شود.</p>
      <p>گفته می‌شود این شبکه به طور مستقیم با مشاور امنیت ملی امارات در ارتباط بود و تلاشها برای براندازی دولت عراق را مدیریت می‌کرد و به همین دلیل نیز برادر ولی‌عهد ابوظبی تماس‌هایی را از طریق طرف‌های غربی برقرار کرده و در حالی پیگیری این پرونده و حل و فصل آن است.</p>
      <p>جمال الدین می‌گوید که با الشابندر تماس تلفنی داشته و وی در این تماس گفته که بازداشت نیست اما وی با شناختی که از دوستش دارد، با این حرف او متقاعد نشده است و از وزارت خارجه عراق می‌خواهد که زمینه را برای بازگشت الشابندر در اسرع زمان فراهم سازد و این پرونده را پیگیری کند.</p>
      <p>منبع: فارس</p>
    </article>
  </body>
</html>