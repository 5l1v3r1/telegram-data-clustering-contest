<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://academia.gal/inicio/-/asset_publisher/m2gF/content/homenaxe-a-antonio-fraguas-no-seu-vixesimo-cabodano?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4"/>
    <meta property="og:site_name" content="academia.gal"/>
    <meta property="article:published_time" content="2019-11-24T05:11:19+00:00"/>
    <meta property="og:title" content="Homenaxe a Antonio Fraguas no seu vixésimo cabodano"/>
    <meta property="og:description" content="O cemiterio compostelán de Boisaca acolleu este martes unha homenaxe a Antonio Fraguas cadrando coa celebración do seu vixésimo cabodano. A Fundación Antonio Fraguas Fraguas, o padroado do Museo do Pobo Galego e a Asociación do Traxe Galego realizaron unha ofrenda floral ante a súa sepultura. O presidente da Real Academia Galega, Víctor F. Freixanes, participou no acto en representación da institución."/>
  </head>
  <body>
    <article>
      <h1>Homenaxe a Antonio Fraguas no seu vixésimo cabodano</h1>
      <address>
        <time datetime="2019-11-24T05:11:19+00:00">24 Nov 2019, 05:11</time>
      </address>
      <p>
        <b>O cemiterio compostelán de Boisaca acolleu este martes unha homenaxe a <a href="https://academia.gal/figuras-homenaxeadas/-/journal_content/56_INSTANCE_8klA/10157/1230714"><b>Antonio Fraguas</b></a> cadrando coa celebración do seu vixésimo cabodano. A Fundación Antonio Fraguas Fraguas, o padroado do Museo do Pobo Galego e a Asociación do Traxe Galego realizaron unha ofrenda floral ante a súa sepultura. O presidente da Real Academia Galega, Víctor F. Freixanes, participou no acto en representación da institución.</b>
      </p>
      <figure>
        <img src="https://academia.gal/image/image_gallery?img_id=1361220"/>
        <figcaption>Pilar Astray, presidenta da Asociación do Traxe Galego, intervén na homenaxe. Autor: C. González</figcaption>
      </figure>
      <p>No acto tomaron a palabra o presidente do padroado do Museo do Pobo Galego, Justo Beramendi; a presidenta da Asociación do Traxe Galego, Pilar Astray; Avelino Martínez, sobriño do homenaxeado; e o presidente da RAG. Víctor F. Freixanes salientou que Antonio Fraguas segue vivo "na memoria de todos nós" tanto pola obra que deixou como polas súas calidades humanas. Este recordo, engadiu, intensificouse neste 2019 con motivo do Día das Letras Galegas que a Academia lle dedicou. Por último, o presidente da RAG agradeceulles aos organizadores da homenaxe todo o traballo realizado durante este ano para divulgar o legado de Antonio Fraguas.</p>
    </article>
  </body>
</html>