<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012874/%D9%87%D9%88-%D8%B4%D8%AF%D9%86-%DB%B9%DB%B0-%D8%AF%D8%B3%DB%8C%D8%A8%D9%84%DB%8C-%D8%A8%DB%8C%D9%84-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:23:25+00:00"/>
    <meta property="og:title" content="هو شدن ۹۰ دسیبلی بیل +عکس"/>
    <meta property="og:description" content="همانطور که انتظار می رفت هواداران رئال مادرید به حاشیه اخیر گرت بیل، ستاره ولزی تیم شان، واکنش شدیدی نشان دادند."/>
  </head>
  <body>
    <article>
      <h1>هو شدن ۹۰ دسیبلی بیل +عکس</h1>
      <address>
        <time datetime="2019-11-24T05:23:25+00:00">24 Nov 2019, 05:23</time>
      </address>
      <p>
        <i>همانطور که انتظار می رفت هواداران رئال مادرید به حاشیه اخیر گرت بیل، ستاره ولزی تیم شان، واکنش شدیدی نشان دادند.</i>
      </p>
      <p>به گزارش مشرق، <b>گرت بیل </b>که طول دوران حضورش در <b>رئال </b>هیچ گاه رابطه خوبی با هواداران نداشت، این بار شروع کننده یک حاشیه جدید بود و هواداران رئال هم در آغاز دیدار تیم‌شان مقابل<b> رئال سوسیداد</b>، به حرکت اخیر او واکنش شدیدی نشان دادند.</p>
      <blockquote>بیشتر بخوانید:<br/><a href="https://www.mashreghnews.ir/news/1012862/%D8%B1%D8%A6%D8%A7%D9%84-%D8%A8%D8%A7-%D8%B4%DA%A9%D8%B3%D8%AA-%D8%B3%D9%88%D8%B3%DB%8C%D8%AF%D8%A7%D8%AF-%D9%87%D9%85%D8%B3%D8%A7%DB%8C%D9%87-%D8%A8%D8%A7%D8%B1%D8%B3%D8%A7-%D8%B4%D8%AF"><i>رئال</i> با شکست سوسیداد همسایه بارسا شد</a></blockquote>
      <p>پس از صعود ولز به رقابت های یورو ۲۰۲۰ بود که بیل به همراه هم تیمی هایش این صعود را با پرچمی جشن گرفت که روی آن نوشته شده بود:" ترتیب اولویت: ولز، گلف، رئال مادرید"؛ اشاره ای به علاقه زیاد بیل به بازی گلف که گفته می شود دلیل مصدومیت های متعدد او در فصول اخیر بوده و همین مسئله باعث ناراحتی مدیران و هواداران رئال شده بود؛ به طوری که به دنبال فروش او در تابستان گذشته بودند اما او در نهایت در برنابئو ماند.</p>
      <p>اما او نه تنها حاضر به کنار گذاشتن این سرگرمی نشد که با این بنر جنجالی، آتش زیر خاکستر را روشن کرد. هرچند زین الدین زیدان، سرمربی رئال، تلاش کرد تا در کنفرانس مطبوعاتی پیش از بازی، این اتفاق را کم اهمیت جلوه بدهد اما می شد حدس زد که واکنش هواداران رئال در برنابئو متفاوت خواهد بود؛ چیزی که خیلی زود اتفاق افتاد.</p>
      <figure>
        <img src="https://cdn.mashreghnews.ir/d/2019/11/24/4/2652709.jpg"/>
      </figure>
      <p>در شروع بازی امشب، زمانی که گوینده ورزشگاه در حال خواندن اسامی بازیکنان دو تیم بود، بعد از اعلام نام بیل، هواداران با تمام قدرت ستاره ولزی را هو کردند، به طوری که صدا سنجی که در ورزشگاه استفاده شد، میزان صدای ۹۰ دسیبل را نشان داد؛ شدتی که کمی کمتر از صدای تولید شده در یک کنسرت موسیقی (حدود ۱۱۰ دسیبل) بود.</p>
      <p>در نیمه دوم و زمانی که بیل به جای رودریگو به میدان رفت نیز هواداران بار دیگر با سوت های اعتراضی، عصبانیت شان را از این ستاره ولزی نشان دادند. با توجه به اتفاقات چند ماه اخیر، جدایی گرت بیل از رئال در پایان این فصل اجتناب ناپذیر به نظر می رسد؛ مگر اینکه باز هم مسائل مالی، مانع از جدایی از او از رئال شود.</p>
      <figure>
        <img src="https://cdn.mashreghnews.ir/d/2019/11/24/4/2652630.jpg"/>
        <figcaption>این هوادار رئال با این پلاکارد، به سبک خود بیل، اعتراضش را به او نشان داد. از نظر این طرفدار رئال، بیل در پست خودش بعد از رودریگو، وینیسیوس و لوکاس، اولویت آخر است.​​​​</figcaption>
      </figure>
      <p>در مقابل، طرفداران رئال، مارتین اودگارد، ستاره نروژی شان را که به طور قرضی برای سوسیداد بازی می کند، را تشویق کردند. اودگارد که از زمان پیوستن به رئال، به طور قرضی برای باشگاه های متعددی به میدان رفته، در ترکیب سوسیداد بازی های خوبی ارائه داده و هواداران رئال با این تشویق نشان دادند که خواستار بازگشت او هستند.</p>
      <p>منبع: ورزش سه</p>
    </article>
  </body>
</html>