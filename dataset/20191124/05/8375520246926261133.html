<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-derzhdepi-zayavili-shcho-stavlennya-ssha-do-ukrajini-ne-zminilosya-642014.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T05:24:25+00:00"/>
    <meta property="og:title" content="У Держдепі заявили, що ставлення США до України не змінилося"/>
    <meta property="og:description" content="Американська підтримка України є двосторонньою - як з боку демократів, так і республіканців"/>
  </head>
  <body>
    <article>
      <h1>У Держдепі заявили, що ставлення США до України не змінилося</h1>
      <address>
        <time datetime="2019-11-24T05:24:25+00:00">24 Nov 2019, 05:24</time>
      </address>
      <h4>Американська підтримка України є двосторонньою - як з боку демократів, так і республіканців</h4>
      <p>Слухання у справі імпічменту Трампа, де українське питання перебуває в центрі уваги, не вплинули на потужну підтримку України з боку Сполучених Штатів.</p>
      <p>Про це заявив заступник помічника держсекретаря США Джордж Кент.</p>
      <p>За його словами, американська підтримка України є двосторонньою - як з боку демократів, так і республіканців</p>
      <p>«США продовжують стояти разом з Україною з такою ж твердою рішучістю, як і раніше. Американська підтримка України є двосторонньою - як з боку демократів, так і республіканців - у Палаті представників і в Сенаті, а також на рівні Конгресу й адміністрації США. Нічого не змінилося», - наголосив представник Державного департаменту.</p>
      <p>Він також підкреслив, що обсяг підтримки України у військовій, економічній сферах та на напрямі розбудови демократії постійно збільшується, що стало тенденцією з 2014 року.</p>
      <p>«Наша політика підтримки України, протистояння російській агресії, реформування українських інституцій, економіки, боротьби з корупцією так само не змінилася», - підкреслив Кент.</p>
      <p>Він погодився, що в Вашингтоні зараз відбувається політична драма, але знову наголосив, що «політика США не змінилася й підтримка продовжується».</p>
      <p>Нагадаємо, на даний момент розслідуванням імпічменту Трампа займається Палата представників США. Як раніше повідомляли демократи, вони планують завершити розгляд імпічменту до Різдва, 25 грудня, після чого дане питання повинні будуть розглянути в Сенаті.</p>
      <p>Раніше CNN стало відомо, що президент США <a href="https://glavcom.ua/world/observe/ukrajinageyt-cnn-oprilyudnila-novi-dokazi-proti-trampa-639548.html">Дональд Трамп щонайменше 10 разів зустрічався з партнерами</a> свого адвоката Руді Джуліані Левом Парнасом і Ігорем Фруманом, яких, за словами президента, він не знає.</p>
      <p> Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>До слова, президент США<a href="https://glavcom.ua/news/tramp-rozkritikuvav-sluhannya-z-pitannya-pro-impichment-639046.html"> Дональд Трамп назвав «ганебними« слухання</a> з питання про імпічмент і заявив, що демократи блокують свідків, яким хотіли б задати питання республіканці.</p>
      <footer>Джерело: <a href="http://www.ukrinform.ua/">Укрінформ</a></footer>
      <related>
        <a href="https://glavcom.ua/columns/yuriylukanov/shalena-politichna-borotba-u-ssha-trampa-prodovzhuyut-zvinuvachuvati-v-usih-smertnih-grihah-562882.html"/>
        <a href="https://glavcom.ua/news/eks-spivrobitnik-bilogo-domu-pidtverdiv-fakt-spivpraci-administraciji-trampa-iz-mayklom-volfom-464681.html"/>
        <a href="https://glavcom.ua/world/observe/biliy-dim-ne-publikuvatime-zviti-pro-telefonni-rozmovi-trampa-zmi-515297.html"/>
      </related>
    </article>
  </body>
</html>