<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/el-sindic-de-greuges-admet-a-tramit-la-queixa-del-pp-per-falta-dinformacio-de-lemt-de-valencia"/>
    <meta property="og:site_name" content="Diari La Veu"/>
    <meta property="article:published_time" content="2019-11-24T05:01:00+00:00"/>
    <meta property="og:title" content="El síndic de greuges admet a tràmit la queixa del PP per &quot;falta d'informació&quot; de l'EMT de València"/>
    <meta property="og:description" content="Els populars denuncien la &quot;denegació de fins a 32 documents&quot; que han demanat en sis ocasions al consistori municipal."/>
  </head>
  <body>
    <article>
      <h1>El síndic de greuges admet a tràmit la queixa del PP per "falta d'informació" de l'EMT de València</h1>
      <h2>Els populars denuncien la "denegació de fins a 32 documents" que han demanat en sis ocasions al consistori municipal</h2>
      <address><time datetime="2019-11-24T05:01:00+00:00">24 Nov 2019, 05:01</time> by <a rel="author">DLV</a></address>
      <p>VALÈNCIA (EP). El síndic de greuges ha admés a tràmit la denúncia realitzada pel PP sobre la "la falta d'informació" i la "denegació de documents" per part de l'Empresa Municipal de Transports (EMT) de l'Ajuntament de València, segons ha informat el grup popular en el consistori, que precisa que el síndic ha remés una petició d'informació a l'alcalde, Joan Ribó.<br/><br/>Les diligències s'obren després que els consellers del PP en l'EMT, Mundina i Marta Torrado, presentaren una queixa i demanaren al síndic la seua intervenció en "no lliurar" des de l'empresa pública "tota la documentació reclamada pel Grup Municipal del PP a través dels seus consellers", ha indicat la formació en un comunicat. Els populars denuncien la "denegació de fins a 32 documents".<br/><br/>Segons el PP, el Síndic ha enviat una resolució a l'alcalde Joan Ribó en la qual comunica que la queixa ha estat admesa a tràmit perquè "reuneix els requisits establerts" per la llei. En aquesta resolució, per a "contrastar les al·legacions formulades" pel PP, el síndic estableix un termini màxim de 15 dies perquè es remeta "informació suficient sobre la realitat de les mateixes i altres circumstàncies concurrents".<br/><br/>Especialment, el síndic sol·licita "còpia de les resolucions motivades dictades en contestació a cadascun dels 32 documents sol·licitats pels autors de les queixes".<br/><br/><b>Catalá critica l'"opacitat" de l'Ajuntament</b><br/><br/>Sobre aquest tema, la portaveu del grup municipal popular, María José Catalá, ha manifestat que és la Sindicatura de Greuges qui "posa de manifest <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia">l'opacitat de l'Ajuntament de València entorn de l'EMT"</a>.<br/><br/>"Aquest mateix divendres demanem l'acord de compatibilitat del ple per <a href="https://www.diarilaveu.com/campillo-nega-existisca-cap-relacio-contractual-cunyat-ribo-emt">al gerent de l'EMT quan va ser contractat el 2015</a>. Desconeixem si es va autoritzar perquè estiguera treballant en l'EMT i en un altre ajuntament al mateix temps", ha destacat.<br/><br/>Així, ha explicat que per a aconseguir informació els populars han hagut de reclamar-la en sis ocasions per comunicació oficial i recorrent a burofax. "I de moment ja ha deixat les seues responsabilitats el secretari i assessor del consell d'administració per les seues vinculacions amb familiars de l'alcalde Ribó", ha afegit el PP.<br/><br/>En paraules de Catalá, "l'estafa dels 4 milions d'euros en l'EMT està demostrant la falta de mesures de control en una empresa pública municipal". Per tot això, ha reiterat la seua petició de cessament del president de l'EMT i regidor de Mobilitat Sostenible, Giuseppe Grezzi, "màxim responsable del mal funcionament de l'empresa".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/comenca-el-judici-a-la-major-operacio-crediticia-de-banc-mayor-operacion-crediticia-del-banc-de-valencia"/>
        <a href="https://www.diarilaveu.com/el-sindic-de-greuges-admet-a-tramit-la-queixa-del-pp-per-falta-dinformacio-de-lemt-de-valencia"/>
        <a href="https://www.diarilaveu.com/una-baralla-amb-gas-pebre-obliga-a-desallotjar-una-estacio-de-metro-a-valencia"/>
        <a href="https://www.diarilaveu.com/viure-sota-sospita-color-de-la-pell-unic-motiu-identificat-per-la-policia"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
      </related>
    </article>
  </body>
</html>