<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012871/%D8%A8%D9%87%D8%AA%D8%B1%DB%8C%D9%86-%DA%A9%D8%A7%D8%B1%DB%8C-%DA%A9%D9%87-%D9%87%D9%86%DA%AF%D8%A7%D9%85-%DA%A9%D9%85%D8%B1-%D8%AF%D8%B1%D8%AF-%D8%A8%D8%A7%DB%8C%D8%AF-%D8%A7%D9%86%D8%AC%D8%A7%D9%85-%D8%AF%D9%87%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:20:25+00:00"/>
    <meta property="og:title" content="بهترین کاری که هنگام «کمر درد» باید انجام دهیم"/>
    <meta property="og:description" content="متخصص ارتوپدی با بیان اینکه بهترین کار هنگام کمر درد استراحت کردن است، گفت: مالش دادن کمر بدترین کار است."/>
  </head>
  <body>
    <article>
      <h1>بهترین کاری که هنگام «کمر درد» باید انجام دهیم</h1>
      <address>
        <time datetime="2019-11-24T05:20:25+00:00">24 Nov 2019, 05:20</time>
      </address>
      <p>
        <i>متخصص ارتوپدی با بیان اینکه بهترین کار هنگام کمر درد استراحت کردن است، گفت: مالش دادن کمر بدترین کار است.</i>
      </p>
      <p>به گزارش مشرق، بیماری‌های ستون فقرات و مفاصل بدن از جمله بیماری‌هایی است که همواره هر فرد به طور معمول در دوران زندگی خود آن را تجربه می‌کند و در برخی موارد افراد زیادی را دچار صدمات زیادی کرده و حتی خانه نشین می‌کند.</p>
      <blockquote>
        <b>بیشتر بخوانید<br/></b>
        <b>
          <a href="https://www.mashreghnews.ir/news/1010824/%D8%A8%D9%87%D8%AA%D8%B1%DB%8C%D9%86-%D8%AD%D8%A7%D9%84%D8%AA-%D9%86%D8%B4%D8%B3%D8%AA%D9%86-%DA%A9%D8%AF%D8%A7%D9%85-%D8%A7%D8%B3%D8%AA-%D8%B9%DA%A9%D8%B3">بهترین حالت «نشستن» کدام است؟ +عکس</a>
        </b>
      </blockquote>
      <p>عادل ابراهیم پور، متخصص ارتوپدی و استاد دانشگاه علوم پزشکی شهید بهشتی در گفت‌وگو با خبرنگار سلامت خبرگزاری فارس، درباره «<b>بیماری دیسک کمر</b>»،  اظهار داشت: نشستن و ایستادن‌های طولانی و  اضافه وزنی که باعث افزایش حجم  شکم شود، از دلائل مهم ایجاد کمر درد است.</p>
      <p>وی ادامه داد: وقتی شکم افزایش حجم پیدا می‌کند راستاها را از پشت می‌کشد و بار مفصل را در قسمت کمر زیاد می‌کند و دیسک‌های بین مهره‌ای را تحت فشار می‌گذارد. این دیسکها پوسیده شده و می‌ترکند و در نهایت دیسک ایجاد شده و  روی سیاتیک فشار می‌آورد. در گردن نیز باز همین موضوع وجود دارد.</p>
      <p>این  متخصص ارتوپدی با اشاره به ساختار دیسک کمر، افزود: بین مهره‌ها صفحه‌ای بنام دیسک داریم و در واقع مانند کمک فنرهایی هستند که در ماشین تعبیه شده‌اند و دیسک کمر نام دارند؛ یعنی گیرنده فشار هستند.</p>
      <p>ابراهیم پور افزود: این دیسک‌ها در ابتدا خاصیت ارتجاعی داشته و مایع دارد اما وقتی که فشار زیاد وارد می‌شود در وضعیت بدی قرار می‌گیرد، این فشار باعث می‌شود دیسک آب خود را از دست بدهد و از دست دادن آب مساوی با کاهش خاصیت ارتجاعی خواهد شد.</p>
      <figure>
        <img src="https://cdn.mashreghnews.ir/d/2019/11/24/4/2652706.jpg"/>
      </figure>
      <p>وی اضافه کرد: در نتیجه به زمانی می‌رسد که دیسک ابتدا برجسته می‌شود و بعد می‌ترکد. وقتی دیسک ترکید، هسته مرکزی دارد که بسته به اینکه این هسته به کدام طرف انحراف پیدا کند، عصب کناری خود را تحت فشار قرار می‌دهد. این عصب شامل شبکه‌ای به نام عصب سیاتیک است و این کلمات دیسک و سیاتیک تقریبا مترادف یکدیگرند.</p>
      <p>این متخصص ارتوپدی با تأکید بر اینکه برای دوری از ابتلا به این عارضه باید اضافه وزن نداشته و تحرک داشته باشیم، بیان داشت: پیاده روی نیز برای عضله، قلب و مفصل خوب است.</p>
      <p>ابراهیم پور در پاسخ به این پرسش که «<b>آیا در صورت دچار شدن به دیسک کمر باید عمل جراحی صورت گیرد؟</b>»، ابراز داشت:‌ نه، عمل آخرین مرحله است. دیسکی باید عمل شود که باعث وجود علائم فلجی در ریشه مربوطه شود.</p>
      <p>
        <b>*مالش دادن کمر بدترین کار</b>
      </p>
      <p>وی درباره اینکه «<b>آیا هنگام درد گرفتن کمر مالش دادن  آن توصیه می‌شود؟</b>»، متذکر شد: این بدترین کار است. برای توضیح این موضوع می‌توان این مثال را بیان کرد که  آیا شما با ماشینی که پنجر است از سربالایی بالا می‌روید؟ برخی افراد تا دیسک کمر می‌گیرند ابتدا به استخر می‌روند؛ در حالی که اگر بررسی کنیم چنین بیماری حتی در عمرش نیز استخر نرفته و ورزش نکرده است؛ به عبارتی با این کار بیمار را بیمارتر کرده‌ایم. </p>
      <p>این متخصص ارتوپدی با تأکید بر اینکه باید بیمار در این حالت استراحت کند، گفت: البته بستگی به نوع بیماری نوع استراحت متفاوت است و پزشک تعیین می‌کند؛ ضمن اینکه مردم داورهای ضد التهاب را چون خاصیت ضد درد دارند به عنوان مسکن می‌شناسند و این درست است اما طول مدت زمانی که مسکن داده می‌شود، مهم است.</p>
      <p>ابراهیم پور افزود: اگر مسکن موقع درد به بیمار داده شود این مسکن است و درمانگر نیست اما اگر بیمار مسکن را در مقطع زمانی مشخصی را مصرف کند که البته زمان آن را  پزشک تعیین می‌کند، چون التهاب را بر می‌دارد، درمانگر است.</p>
      <p>وی با تأکید بر پرهیز از مصرف داروها و روش‌های مختلف درمانی خودسرانه توسط مردم، یادآور شد: در هر خانه می‌توان داروی زیادی را مشاهده کرد و هرکس دارویی را برای کمر درد  تجویز می‌کند.</p>
      <p>این متخصص ارتوپدی متذکر شد:‌ <b>بهترین کار هنگام کمر درد استراحت کردن است و شنا کردن بعد از درمان و خوب شدن بیمار و برای جلوگیری از عود کردن بیماری و قوی شدن عضله توصیه می‌شود؛‌ضمن اینکه گرم کردن و سرد کردن درد را کاهش می‌دهد و استراحت از همه مهم تر است.</b></p>
      <p>منبع: فارس</p>
    </article>
  </body>
</html>