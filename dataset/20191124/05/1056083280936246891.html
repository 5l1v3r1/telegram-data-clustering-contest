<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301131/%D8%AD%D9%88%D8%A7%D8%AF%D8%AB-%DA%A9%D8%A7%D8%B1-%D8%A8%D8%A7-%D9%BE%D8%A7%DB%8C%DB%8C%D9%86-%D8%A8%D9%88%D8%AF%D9%86-%D8%AF%D8%B3%D8%AA%D9%85%D8%B2%D8%AF-%D8%A7%D8%B1%D8%AA%D8%A8%D8%A7%D8%B7-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:14:07+00:00"/>
    <meta property="og:title" content="حوادث کار با پایین بودن دستمزد ارتباط دارد"/>
    <meta property="og:description" content="مشاور کانون عالی انجمن‌های صنفی کارگران با بیان اینکه امروز تمام دریافتی کارگران صرف هزینه‌های مسکن و اجاره بها می‌شود، گفت: وقتی حقوق کارگر کفاف هزینه‌های زندگی را ندهد ناچار است به مشاغل دیگر روی بیاورد و این کار موجب پایین آمدن بهره‌وری، بروز حوادث ناشی از کار و مشکلات بسیار در محیط کار می‌شود."/>
  </head>
  <body>
    <article>
      <h6 class="kicker">یک کارشناس روابط کار اعلام کرد</h6>
      <h1>حوادث کار با پایین بودن دستمزد ارتباط دارد</h1>
      <address><time datetime="2019-11-24T05:14:07+00:00">24 Nov 2019, 05:14</time> by <a rel="author">ندا خسرو شاهی</a></address>
      <p>مشاور کانون عالی انجمن‌های صنفی کارگران با بیان اینکه امروز تمام دریافتی کارگران صرف هزینه‌های مسکن و اجاره بها می‌شود، گفت: وقتی حقوق کارگر کفاف هزینه‌های زندگی را ندهد ناچار است به مشاغل دیگر روی بیاورد و این کار موجب پایین آمدن بهره‌وری، بروز حوادث ناشی از کار و مشکلات بسیار در محیط کار می‌شود.</p>
      <p>مسعود نیازی در گفت‌وگو با ایسنا، با اشاره به جلسه اخیر کمیته دستمزد برای تعیین رقم سبد معیشت کارگران اظهار کرد: سال گذشته در جریان تعیین هزینه سبد خانوارهای کارگری به عدد سه میلیون و ۷۶۰ هزار تومان رسیدیم که این رقم واقعی خط فقر بود ولی امسال قطعا این رقم افزایش یافته و شاهد آن افزایش قیمت بسیاری از اقلام خوراکی و پروتئینی و اجاره بها است.</p>
      <p>وی افزود: در بحث تعیین حداقل دستمزد باید محاسبه نرخ تورم اعلامی از سوی مرکز آمار ایران و تامین معیشت مناسب خانوارهای کارگری را مدنظر قرار بدهیم و معیشت کارگر زمانی به وجود می‌آید که به سراغ اقلام مصرفی سبد معیشت کارگران برویم.</p>
      <p>مشاور کانون عالی انجمن‌های صنفی کارگران ادامه داد: سال گذشته در جریان تعیین رقم هزینه معیشت کارگران گزارش انستیتو تغذیه به عنوان یک مبنای واحد ارائه شد و از جدول فائو برای محاسبه تورم اقلام غذایی استفاده کردیم. حتی از میادین میوه و تره‌بار پایین‌ترین قیمت را گرفتیم تا در نهایت به رقم سبد هزینه کارگران رسیدیم.</p>
      <p>نیازی افزود: ما می‌گوییم اگر فرضا ۱۵۰ درصد تورم ایجاد شده ۲۸ تا ۳۰ درصد آن مربوط به تورم اقلام غذایی و ۶۲ درصد مابقی شامل هزینه‌های بهداشت و درمان، مسکن و ایاب و ذهاب و ... است. یعنی از ۱۱ قلم کالا یک قلم غذا و ۱۰ قلم دیگر شامل مسکن و ایاب و ذهاب و درمان و پوشاک است که اگر همه اینها را حساب کنیم به رقمی می‌رسیم که آن رقم اقلام مصرفی و کل زندگی یک فرد را تامین می‌کند.</p>
      <p>مشاور کانون عالی انجمن‌های صنفی کارگران تصریح کرد: طی ۱۵ سال گذشته برای تعیین هزینه سبد معیشت کارگران در بخش غذایی دو جدول کالریک یکی برای بزرگسالان با ۲۰۰۰ کالری و یکی برای کودکان با ۱۸۰۰ کالری ایجاد کردیم که مصداق تغذیه‌ای است که باعث می‌شود انرژی متابولیست یک فرد بزرگسال و یک کودک فراهم شود و متابولیست بازار از نظر بیوشیمی و علم تغذیه، مقدار انرژی که فرد بدون فعالیت حاد داشته باشد و زنده بماند. این مبنا کمک می‌کند که همه ساله افزایشی به صورت واقعی داشته باشیم و این افزایش در اقلام ۱۱ گانه‌ای که همه ماهه بانک مرکزی نسبت به آنها ضریب اهمیت استخراج می‌کند مدنظر قرار گیرد.</p>
      <p>نیازی درباره موضع برخی کارفرمایان درباره حذف بعضی از اقلام سبد معیشت نظیر مسکن، گفت: اینکه بگوییم مسکن وظیفه دولت است و باید از سبد هزینه کارگران حذف شود فرار از واقعیت است. اگر قبلا دو سوم دریافتی کارگران صرف هزینه‌های مسکن می‌شد امروز کل دریافتی آنها بابت اجاره بها می‌رود و کارگر چون حقوقش کفاف هزینه‌های زندگی را نمی‌دهد ناچار است پرکاری کند و به مشاغل دیگر روی بیاورد که این امر تبعات بسیاری دارد و موجب پایین آمدن بهره‌وری، بروز حوادث ناشی از کار و ضرر و زیان فراوان در محیط کار می‌شود.</p>
      <p>این کارشناس روابط کار در پایان روال برگزاری جلسات کمیته دستمزد شورای عالی کار را هر دو هفته یکبار اعلام کرد و گفت: برای تعیین دستمزد به طور اختصاصی از دی ماه یک جلسه شورای عالی کار تشکیل خواهد شد و جلسات تا شب عید برای تعیین حداقل دستمزد کارگران ادامه خواهد یافت.</p>
      <p>به گزارش ایسنا، اعضای کمیته دستمزد بهمن ماه سال گذشته رقم هزینه سبد معیشت خانوارهای کارگری را با استناد به گزارش مراجع رسمی آماری و تحقیقات میدانی کمیته‌های مزد در استان‌های مختلف سه میلیون و ۷۶۰ هزار تومان تعیین کردند. پیش از این دومین جلسه کمیته دستمزد که قرار بود به راهکارهای ترمیم<b> </b><a href="https://www.isna.ir/news/98082213929"><b>حقوق و دستمزد</b> </a>و تعیین رقم سبد معیشت کارگران بپردازد به دلیل اختلاف نظر کارگران و کارفرمایان بدون نتیجه پایان یافت.</p>
      <p>انتهای پیام</p>
    </article>
  </body>
</html>