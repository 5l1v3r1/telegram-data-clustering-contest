<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112654"/>
    <meta property="og:site_name" content="MGR Online"/>
    <meta property="article:published_time" content="2019-11-24T05:58:00+00:00"/>
    <meta property="og:title" content="เหลือเชื่อ! ลุงชาวขอนแก่น ญาติแจ้งตายแล้วกว่า 30 ปี โผล่เฟซบุ๊กส่วนตัวเถ้าแก่ไร่อ้อยกำแพงเพชร"/>
    <meta property="og:description" content="กำแพงเพชร - ลุงวัย 67 ปี ทำงานที่กำแพงเพชรตั้งแต่ยังหนุ่ม ญาติคิดว่าตายไปแล้ว 30 ปี มาโผล่ในโซเชียลฯ รีบติดต่อขอรับตัวกลับอีสานบ้านเกิด ด้านเถ้าแก่ไร่อ้อยเลี้ยงดูเหมือนคนในครอบครัว"/>
  </head>
  <body>
    <article>
      <h1>เหลือเชื่อ! ลุงชาวขอนแก่น ญาติแจ้งตายแล้วกว่า 30 ปี โผล่เฟซบุ๊กส่วนตัวเถ้าแก่ไร่อ้อยกำแพงเพชร</h1>
      <address><time datetime="2019-11-24T05:58:00+00:00">24 Nov 2019, 05:58</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011654006.JPEG"/>
      </figure>
      <p>
        <b>กำแพงเพชร - ลุงวัย 67 ปี ทำงานที่กำแพงเพชรตั้งแต่ยังหนุ่ม ญาติคิดว่าตายไปแล้ว 30 ปี มาโผล่ในโซเชียลฯ รีบติดต่อขอรับตัวกลับอีสานบ้านเกิด ด้านเถ้าแก่ไร่อ้อยเลี้ยงดูเหมือนคนในครอบครัว</b>
      </p>
      <figure>
        <img src="https://mpics.mgronline.com/pics/Images/562000011654001.JPEG"/>
      </figure>
      <p>นายพิเชฐ จิตตุรงค์อาภรณ์ เจ้าของกิจการไร่อ้อยในจังหวัดกำแพงเพชร เปิดเผยเรื่องราวที่เหลือเชื่อว่า ตนเห็นนายบุญกองมาตั้งแต่เด็ก แต่ตนจะเรียกว่าบัวกอง เป็นคนงานที่มาตัดอ้อยในไร่แล้วไม่ได้กลับบ้าน เนื่องจากคนงานที่มาด้วยกันพากันกลับไปหมด จากนั้นครอบครัวของตนก็ได้เลี้ยงดูและให้ช่วยงานทั้งในไร่และในบ้านเรื่อยมา โดยครอบครัวเห็นนายบุญกองเป็นเหมือนคนในครอบครัว ตนจะคอยเข้ามาพูดคุยดูแลสารทุกข์สุกดิบ อาบน้ำ ตัดผมให้บ้างเนื่องจากนายบุญกองอายุเยอะและช่วยเหลือตัวเองได้บ้างไม่ได้บ้าง มีอาการหลงๆ ลืมๆ <br/><br/>จนกระทั่งสองสัปดาห์ที่ผ่านมา ตนได้อัดคลิปวิดีโอที่ตัดผมให้นายบุญกองแล้วนำไปโพสต์ลงโซเชียลมีเดีย บังเอิญมีญาตินายบุญกองมาพบและได้ประสานมาเพื่อขอรับตัวกลับ ตนเองและครอบครัวรู้สึกดีใจแต่ก็รู้สึกใจหาย เพราะรักและผูกพันกันมานาน จากนี้ก็ขอให้นายบุญกองได้ใช้ชีวิตอยู่กับครอบครัวที่แท้จริงอย่างมีความสุข</p>
      <figure>
        <img src="https://mpics.mgronline.com/pics/Images/562000011654004.JPEG"/>
      </figure>
      <p>ด้าน น.ส.เบญจวรรณ หมื่นปัญญา อายุ 25 ปี อยู่บ้านเลขที่ 39 หมู่ที่ 13 ตำบลในเมือง อำเภอเวียงเก่า จังหวัดขอนแก่น เหลนของนายบุญกอง เปิดเผยว่า ครอบครัวของตนได้เคยพยายามตามหาตัวนายบุยกองมาแล้วเมื่อ 30 กว่าปีที่ผ่านมา หลังจากนายบุญกองได้หายออกจากบ้านไป แม่ของตนเคยเล่าให้ฟังเพียงว่า ก่อนที่นายบุญกองจะออกจากบ้านได้แวะไปหาแม่ตนซึ่งตอนนั้นอายุเพียง 12 ปี และได้เอาเงิน 6 บาทให้ไว้กินขนม ก่อนจะหายตัวไป<br/><br/>โดยทราบเพียงว่ามาหางานทำที่กำแพงเพชร และเพื่อนที่มาทำงานด้วยกันหลังจากกลับไปที่จังหวัดขอนแก่นได้มาบอกกับครอบครัวตนว่านายบุญกองได้เสียชีวิตแล้ว พยายามตามหาอยู่ระยะหนึ่งจากนั้นก็หยุดการค้นหา<br/>แต่ปรากฏว่าในช่วงสองสัปดาห์ที่ผ่านมามีพี่ที่รู้จักกันเห็นคลิปวีดีโอในยูทูปและเฟซบุ๊กส่วนตัวของนายพิเชฐ จิตตุรงค์อาภรณ์ อายุ 42 ปี บ้านเลขที่ 99 หมูที่ 2 ต.สระแก้ว อ.เมืองฯ จ.กำแพงเพชร กำลังตัดผมให้นายบุญกอง และจำได้ว่าเป็นญาติจึงให้ตนเข้ามาดู ตนจึงให้แม่และยายดูจึงแน่ใจว่าเป็นนายบุญกองที่หายสาบสูญไป จึงรีบติดต่อประสานมายังนายพิเชฐเพื่อขอพบนายบุญกองและขอรับตัวกลับไปอยู่ยังจังหวัดขอนแก่น</p>
      <figure>
        <img src="https://mpics.mgronline.com/pics/Images/562000011654009.JPEG"/>
      </figure>
      <p>โดยบรรยากาศในวันที่มารับตัวนายบุญกองที่กำแพงเพชร มีบรรดาเพื่อนบ้านที่ช่วยเหลือดูแลกัน และครอบครัวทั้งสองฝ่ายเข้ามาพูดคุยร่ำลา และร่วมส่งตัวนายบุญกองขึ้นรถกันอย่างชื่นมื่น มีรอยยิ้มและคราบน้ำตาแห่งความสุข และความผูกพันกันมาตลอดระยะเวลากว่า 30 ปี โดยขณะนี้นายบุญกอง ชัยบุตร อายุ 67 ปีแล้ว</p>
      <figure>
        <img src="https://mpics.mgronline.com/pics/Images/562000011654005.JPEG"/>
      </figure>
      <figure>
        <img src="https://mpics.mgronline.com/pics/Images/562000011654002.JPEG"/>
      </figure>
      <figure>
        <img src="https://mpics.mgronline.com/pics/Images/562000011654010.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112654"/>
      </related>
    </article>
  </body>
</html>