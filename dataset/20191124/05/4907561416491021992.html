<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/ay-icinde-birden-fazla-isyerinde-calismanin-zarari-olur-mu-2221431"/>
    <meta property="og:site_name" content="Posta"/>
    <meta property="article:published_time" content="2019-11-24T05:01:09+00:00"/>
    <meta property="og:title" content="Ay içinde birden fazla işyerinde çalışmanın zararı olur mu?"/>
    <meta property="og:description" content="Soru: Ekim 1990 doğumlu bir mühendisim. Bir şirkette tam zamanlı çalışmaktayım. Başka bir şirkete de bazı konularda yardımcı oluyorum. Çalıştığım yer bana asgari ücretten sigorta yapıyor ve problem yok."/>
  </head>
  <body>
    <article>
      <h1>Ay içinde birden fazla işyerinde çalışmanın zararı olur mu?</h1>
      <address><time datetime="2019-11-24T05:01:09+00:00">24 Nov 2019, 05:01</time> by <a rel="author">Ekrem Sarısu</a></address>
      <p><b>Soru: </b>Ekim 1990 doğumlu bir mühendisim. Bir şirkette tam zamanlı çalışmaktayım. Başka bir şirkete de bazı konularda yardımcı oluyorum. Çalıştığım yer bana asgari ücretten sigorta yapıyor ve problem yok. Ancak diğer şirkete de sigorta yaptırabilir miyim? 30 günlük veya daha azı olması emekliliğime bir zarar teşkil eder mi? Cezası var mıdır? ● Uğur KOZAN</p>
      <p><b>Cevap: </b>Ay içinde birden fazla işyerinde çalışmanın herhangi bir sakıncası yok. Aksine faydası var. Şöyle ki, işveren her ay çalışanın çalışma gün sayısını ve bu gün sayısına ilişkin kazanç tutarını SGK’ya bildirir. Bildirilen kazanç tutarı üstünden de prim hesaplanır.</p>
      <p>Bir ay için, birden fazla işyerinden 30 günden fazla çalışma süresi bildirilmesi halinde, ay için çalışma gün sayısı 30 gün olarak dikkate alınır. Ancak birden fazla işyerinden bildirilen prim hesabına esas kazanç tutarları, prime esas kazancın tavan tutarını (bugün için 19 bin 188 TL’dir) aşmamak üzere birleştirilir. Bu da emekli aylığı hesabına esas ortalama aylık kazanç tutarını yükseltir. Bu durum da emekli aylığı tutarının yükselmesine yol açar.</p>
      <p>
        <b>BAŞLANGIÇTA MALUL OLMAMA ŞARTI VAR</b>
      </p>
      <p><b>SORU: </b>1974 doğumluyum. SSK başlangıcım Eylül 1998. 2350 gün prim ödemem, yüzde 65 sürekli raporum var. Malulen emekli olmak için ne yapmalıyım? ● Serdal DEVECİ</p>
      <p><b>CEVAP: </b>İlk defa sigortalı olduğunuz tarihte yüzde 65 oranında işgücü kaybınız varsa, malulen emekli olamazsınız. Ancak sizin gibi ilk defa sigortalı olduğu tarihte malul derecesinde engelli olup, maluliyet sigortası haklarından yararlanamayanlar daha uygun şartlarda emekli olabiliyor.</p>
      <p>Emekli olmak için 15 yıl sigortalılık süresi, 3600 gün prim ödeme şartlarına tabisiniz. 1250 gün daha prim ödeyerek priminizi 3600 güne tamamlayacağınız tarihte emekli olabilirsiniz.</p>
      <p>
        <b>3600 GÜNLE 60 YAŞINIZI DOLDURMANIZ GEREKİYOR</b>
      </p>
      <p><b>SORU:</b> 1969 doğumluyum. SSK girişim 16 Ocak 1987. 3684 gün prim ödemem var. 3600’den ne zaman emekli olurum? ● Ziya DEMİRCİ</p>
      <p><b>CEVAP:</b> Yaş haddinden emeklilik için 15 yıl sigorta süresi, 3600 gün prim ve 60 yaş şartlarına tabisiniz. Priminiz yeterli, bundan sonra prim ödemeseniz de 60 yaşınızı dolduracağınız tarihte emekli olabilirsiniz.</p>
      <p>
        <b>1697 GÜN DAHA PRİM ÖDEYİP 52 YAŞI BİTİRMELİSİNİZ</b>
      </p>
      <p><b>SORU: </b>1973 doğumluyum. İşe giriş tarihim 1990. 3828 gün primim var. Ne zaman emekli olurum? ● Serdal ELOĞLU</p>
      <p><b>CEVAP: </b>Emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabisiniz. 1697 gün daha prim ödeyerek priminizi 5525 güne tamamlamanız şartıyla, 52 yaşınızı dolduracağınız tarihte emekli olabilirsiniz.</p>
      <p>
        <b>EMEKLİ OLACAĞINIZ YAŞ, MEMURİYETE BAŞLANGIÇ TARİHİNİZE GÖRE DEĞİŞEBİLİR</b>
      </p>
      <p><b>SORU: </b>27 Eylül 1968 doğumluyum. SSK başlangıç tarihim 15 Haziran 1987 olup 2005 gün prim ödemem var. 1998’de memur olarak başladım. 1988’de yaptığım 18 ay askerliğimi borçlandım. Ne zaman emekli olabilirim? ● Veysel REM</p>
      <p><b>CEVAP:</b> Memuriyet başlangıcınızı tarih (gün, ay, yıl) olarak bildireceğiniz yerde, sadece yıl olarak bildirmişsiniz. Oysa başlangıçta bir gün bile emekli olma şartlarını değiştirebiliyor. Sorunuzu 15 Temmuz 1998’de memur olduğunuz varsayımına göre cevaplandırıyoruz.</p>
      <p>Emekli olmak için 25 tam yıl fiili hizmet süresi ve 53 yaş şartlarına tabisiniz. Hizmet süreniz yeterli olduğundan 53 yaşı dolduracağınız tarihte emekli olabilirsiniz. Memuriyet başlangıç tarihinizi bildirmeniz halinde sorunuza daha net cevap verebiliriz.</p>
      <p>
        <b>10 GÜN ASKERLİK BORÇLANMASI YETERLİ</b>
      </p>
      <p><b>Soru:</b> 12 Temmuz 1968 doğumluyum. Sigorta girişim 1 Haziran 1991. Bir yıl askerlik borçlanması emekliliğimi geri çeker mi? Ne kadar para yatırmam gerekir? ● Engin GEDİKOĞLU</p>
      <p><b>Cevap:</b> Askerliğinizin 10 gününü borçlanmanız halinde, emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabi olursunuz. 10 günlük borçlanma için ödenecek en az bedel 272.90 liradır. Toplam 5525 gün prim ödemiş olmanız şartıyla, 52 yaşınızı dolduracağınız 12 Temmuz 2020 tarihinde emekli olabilirsiniz.</p>
    </article>
  </body>
</html>