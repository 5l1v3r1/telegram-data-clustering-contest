<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2144991/%D9%85%D8%B9%D9%85%D8%A7%DB%8C-%D9%BE%D9%88%D9%84-%D9%88-%D9%BE%D8%A7%D8%B1%D9%84%D9%85%D8%A7%D9%86-%D8%B2%D8%A7%D9%87%D8%AF%DB%8C-%D8%A8%D8%B1%D8%AE%DB%8C-%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7-%D8%AF%D8%B1-%DA%A9%D8%B1%D9%85%D8%A7%D9%86-%D8%A8%D8%B1%D8%A7%DB%8C-%D9%88%D8%B1%D9%88%D8%AF-%D8%A8%D9%87-%D9%85%D8%AC%D9%84%D8%B3-%D9%87%D8%B2%DB%8C%D9%86%D9%87-%D9%87%D8%A7%DB%8C-%D9%87%D9%86%DA%AF%D9%81%D8%AA-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T05:36:46+00:00"/>
    <meta property="og:title" content="معمای پول و پارلمان|زاهدی: برخی کاندیداها در کرمان برای ورود به مجلس هزینه‌های هنگفت می‌کنند"/>
    <meta property="og:description" content="به گزارش خبرنگار پارلمانی خبرگزاری تسنیم، چگونگی تأمین هزینه‌های انتخاباتی و منابع مالی داوطلبان و نحوه هزینه‌کرد آن در قالب پرونده‌ای با عنوان «معمّای پول و پارلمان» در خبرگزاری تسنیم پیگیری می‌شود."/>
  </head>
  <body>
    <article>
      <h1>معمای پول و پارلمان|زاهدی: برخی کاندیداها در کرمان برای ورود به مجلس هزینه‌های هنگفت می‌کنند</h1>
      <h2>نماینده مردم کرمان در مجلس گفت: قوانین ما به گونه‌ای تدوین شده که پول در انتخابات تاثیر جدی دارد، حتما این قانون اشکال دارد و لازم است اصلاح شود به گونه‌ای که پول در انتخابات سرنوشت ساز نباشد.</h2>
      <address>
        <time datetime="2019-11-24T05:36:46+00:00">24 Nov 2019, 05:36</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/05/16/1398051608344186318052024.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار پارلمانی <a href="https://www.tasnimnews.com/">خبرگزاری تسنیم</a>، چگونگی تأمین هزینه‌های انتخاباتی و منابع مالی داوطلبان و نحوه هزینه‌کرد آن در قالب پرونده‌ای با عنوان «معمّای پول و پارلمان» در <a href="https://www.tasnimnews.com/">خبرگزاری تسنیم</a> پیگیری می‌شود.</p>
      <p>در روزهای گذشته با تعدادی از نمایندگان مجلس شورای اسلامی در این باره به گفت‌وگو نشستیم تا ببینیم برای تبلیغات انتخاباتی چقدر هزینه کرده‌اند. بررسی متوسط حقوق و دریافتی یک نماینده مجلس دهم دیگر گزارش ما در مورد این موضوع بود، تا مشخص شود یک نماینده در 4 سال دوره نمایندگی چه‌میزان دریافتی دارد که برخی از کاندیداها تا میلیاردها تومان برای کسب کرسی‌های پارلمان هزینه می‌کنند؟</p>
      <p>
        <a href="http://tn.ai/2143606">پرونده‌ «معمّای پول و پارلمان»|فیضی: پول کثیف برای رای آوری کاندیداها نباید استفاده شود</a>
        <a href="http://tn.ai/2140840">پرونده‌ «معمّای پول و پارلمان»|قانون انتخابات در جهت مقابله با پول‌های کثیف اصلاح شود</a>
      </p>
      <p>محمد مهدی زاهدی نماینده مردم کرمان در مجلس شورای اسلامی در گفت‌وگو با خبرنگار پارلمانی <a href="https://www.tasnimnews.com/">خبرگزاری تسنیم</a>، با اشاره به وجود پول‌های کثیف در انتخابات، اظهار داشت: بنده شاهد هستم که برخی از کاندیدا‌ها در استان کرمان از پول کثیف و پول‌های هنگفتی که منبع آن مشخص نیست برای ورود به انتخابات هزینه می‌کنند.</p>
      <p>وی افزود: اینکه قوانین ما به گونه‌ای تدوین شده که پول در انتخابات تاثیر جدی دارد، حتما این قانون اشکال دارد و لازم است این قانون اصلاح شود به گونه ای که پول در انتخابات سرنوشت ساز نباشد.</p>
      <p>نماینده مردم کرمان در مجلس تصریح کرد: باید علم، درایت، پاک دستی، بصیرت و تجربه ملاک انتخاب کاندیدا‌ها از سوی مردم باشد نه اینکه فردی تنها با یک مدرک تحصیلی کاندید شود و نظارت جدی هم بر نحوه هزینه کرد‌ها وجود نداشته باشد و فردی با به پشتوانه این پول‌ها به مجلس راه یابد.</p>
      <p>زاهدی با تاکید بر اینکه در قانون انتخابات خلا قانونی در زمینه جلوگیری از هزینه کرد‌های سرسام‌آور در انتخابات وجود دارد، ادامه داد: لازم است دستگاه های نظارتی به این مسئله ورود کنند و با آن برخورد کنند؛ اما متاسفانه در حوزه نظارت و اجرا ضعیف عمل می‌شود.</p>
      <p>رئیس کمیسیون آموزش و تحقیقات مجلس تاکید کرد: کاندیدایی که با پول کثیف وارد مجلس می‌شود راهی جزء پیگیری فساد و رانت ندارد که این مسئله شرایط کشور و نگاه جامعه به نماینده و مجلس را بدتر می‌کند.</p>
      <p>زاهدی اظهار داشت: استفاده از پول‌های باد آورده و کثیف فضای انتخابات را آلوده و شبهه‌ناک می‌کند بنابراین لازم است تا دستگاه‌های نظارتی، امنیت و قوه قضائیه هزینه کردهای میلیاردی برخی از کاندیدا‌ها را بررسی و زیر ذره‌بین خود قرار دهند تا منشا این پول‌ها مشخص شود.</p>
      <p>انتهای‌پیام/</p>
    </article>
  </body>
</html>