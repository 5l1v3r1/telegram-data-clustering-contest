<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012873/%D9%88%D8%A7%DA%A9%D9%86%D8%B4-%D8%B9%D8%B2%D8%AA-%D8%A7%D9%84%D9%84%D9%87%DB%8C-%D8%A8%D9%87-%D8%B4%D8%A7%DB%8C%D8%B9%D9%87-%D8%AD%D8%B6%D9%88%D8%B1%D8%B4-%D8%AF%D8%B1-%D9%84%DB%8C%DA%AF-%D8%A8%D8%B1%D8%AA%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T05:18:39+00:00"/>
    <meta property="og:title" content="واکنش عزت‌اللهی به شایعه حضورش در لیگ برتر"/>
    <meta property="og:description" content="سعید عزت‌اللهی ظاهراً دوست دارد در اروپا به کارش ادامه دهد و دوست ندارد شبیه بازنده‌ها به ایران بازگردد."/>
  </head>
  <body>
    <article>
      <h1>واکنش عزت‌اللهی به شایعه حضورش در لیگ برتر</h1>
      <address>
        <time datetime="2019-11-24T05:18:39+00:00">24 Nov 2019, 05:18</time>
      </address>
      <p>
        <i>سعید عزت‌اللهی ظاهراً دوست دارد در اروپا به کارش ادامه دهد و دوست ندارد شبیه بازنده‌ها به ایران بازگردد.</i>
      </p>
      <p>به گزارش مشرق، فوتبال بالا و پایین دارد. <b>سعید عزت‌اللهی</b> در همین سن و سال کم، توانسته بالا و پایین‌های فوتبال را ببیند. او که در دوران کارلوس کی‌روش همیشه در اوج بود، بعد از حضور مارک ویلموتس کلاً تیم ملی را از دست داده است. سعید سال گذشته یک مصدومیت بدموقع داشت. آن مصدومیت باعث شد ردینگ قراردادش را تمدید نکند. بعد از آن به روستوف بازگشت و مجبور شد قراردادش را تمدید کند تا رضایت بگیرد و جدا شود. حضور در یوپن بلژیک هر چند اتفاق خوبی بود، اما برای سعید بدشانسی به همراه داشت. او به این تیم رفت تا بتواند دوباره احیا شود و به تیم ملی هم بازگردد ولی همه چیز بد پیش رفته. عزت‌اللهی به خاطر اینکه با دستور سرمربی تیم جذب نشده، جایی در ترکیب ندارد و تیم ملی را هم به طور کامل از دست داده است.</p>
      <p>با تداوم نیمکت‌نشینی سعید در یوپن این شایعه جدی‌تر از هر زمان دیگری شنیده می‌شود که این بازیکن در آستانه بازگشت به لیگ برتر قرار دارد. در نقل و انتقالات تابستان هم شایعاتی درباره انتقال او به تراکتور یا استقلال شنیده می‌شد. حالا هم شایعه بازگشت او در نقل و انتقالات زمستانی به لیگ برتر شنیده می‌شود.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1010350/%D9%85%D9%82%D8%A7%D8%A8%D9%84-%D8%B9%D8%B1%D8%A7%D9%82-%D8%B1%D9%87%D8%A8%D8%B1-%D9%86%D8%AF%D8%A7%D8%B4%D8%AA%DB%8C%D9%85">مقابل عراق رهبر نداشتیم</a>
      </blockquote>
      <p>وقتی از سعید در این باره سؤال می‌کنیم با تکذیب خبر مذاکراتش با باشگاه‌های لیگ برتری می‌گوید: «نه، من مذاکره‌ای با هیچ باشگاهی نداشته‌ام.» او در پاسخ به این سؤال که آیا ممکن است در نیم‌فصل به لیگ برتر بازگردد و از یوپن جدا شود؟ جواب می‌دهد: «هیچ چیز معلوم نیست و از الان نمی‌توانم چیزی در این باره به شما بگویم.»</p>
      <p>عزت‌اللهی ظاهراً دوست دارد در اروپا به کارش ادامه دهد و دوست ندارد شبیه بازنده‌ها به ایران بازگردد. او در حال حاضر به صورت قرضی به باشگاه یوپن بلژیک منتقل شده و قراردادی دو ساله با باشگاه روستوف روسیه دارد. روس‌ها هم قطعاً مجانی او را به باشگاهی نمی‌دهند.<br/>عزت‌اللهی در این مدت توقع داشت حداقل به تیم ملی دعوت می‌شد تا بتواند بازی کند و بدنش را آماده نگه دارد ولی ویلموتس به چنین موضوعی اعتقاد ندارد. او تأکید دارد سعید تا زمانی که در رده باشگاهی بازی نکند، به تیم ملی دعوت نخواهد شد. البته باخبر شدیم قرار است مربی تیم ملی با سعید در بلژیک دیدار و گفتگو داشته باشد. باید دید آیا او اصلاً روی نیمکت تیم ملی می‌ماند که بخواهد با عزت‌اللهی جلسه بگذارد یا نه؟</p>
      <p>منبع: روزنامه خبر ورزشی</p>
    </article>
  </body>
</html>