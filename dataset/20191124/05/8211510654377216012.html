<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/edicola-oggi-24-11-2019-di-maio-grillo-politica-alitalia-ilva-reddito-cittadinanza-468842.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T05:30:17+00:00"/>
    <meta property="og:title" content="L’edicola di oggi, 24 novembre 2019"/>
    <meta property="og:description" content="I fatti più importanti: Caos e rivolte in Colombia, Alitalia a rischio fallimento, l'ex Ilva rivede la luce, Grillo appoggia Di Maio, i furbetti del reddito di cittadinanza"/>
  </head>
  <body>
    <article>
      <h1>L’edicola di oggi, 24 novembre 2019</h1>
      <h2>I fatti più importanti: Caos e rivolte in Colombia, Alitalia a rischio fallimento, l'ex Ilva rivede la luce, Grillo appoggia Di Maio, i furbetti del reddito di cittadinanza</h2>
      <address>
        <time datetime="2019-11-24T05:30:17+00:00">24 Nov 2019, 05:30</time>
      </address>
      <p><b>[Rassegna stampa]</b> – Ecco le notizie più interessanti dall’Italia e dal mondo in edicola oggi, 24 novembre 2019.</p>
      <p><b>Proteste anche in Colombia</b><br/>Dopo l’Ecuador, il Cile, la Bolivia continua la Primavera sudamericana. “<i>I colombiani protestano contro le politiche del governo su temi come le pensioni, l’occupazione, l’istruzione e la lunga lista di assassinii di indigeni, attivisti e contadini. Lo hanno fatto giovedì con una manifestazione imponente. Corteo pacifico e gioioso. Moltissime bandiere. Nessun partito. Poi, il giorno dopo, ecco scoppiare le violenze. Si pensa a gruppi sparsi, vandali incappucciati. Dagli scontri con la polizia si passa agli assalti, ai saccheggi mentre le molotov infiammano i quartieri a sud e a ovest della capitale Bogotà. Il presidente Iván Duque proclama il coprifuoco in alcune città del Paese e schiera l’esercito per le strade. Vietato circolare dalle 21 alle 5 del mattino «Dobbiamo respingere qualsiasi forma di violenza», si è giustificato Duque prima di convocare un gabinetto straordinario, annunciare l’avvio di un dialogo nazionale e incontrare i vertici delle Forze Armate e della polizia</i>“.<br/><b>Daniele Mastrogiacomo</b>, <i>La Repubblica</i>, 24 novembre 2019</p>
      <p><b>Alitalia, rischio fallimento</b><br/>Lo scenario più drastico per la compagnia aerea si profila all’orizzonte. “<i>Non c’è nessuna richiesta di proroga da parte dei componenti della cordata. Allo stato attuale non c’è una cordata interessata a rilevare l’Alitalia e per l’ex compagnia di bandiera si profila lo scenario più tetro: il fallimento. Alla vigilia della scadenza dell’offerta irrevocabile di acquisto del 21 ottobre invece Atlantia ha fatto sapere che non esistevano le condizioni per concludere l’operazione, sostanzialmente perché trovavano insufficiente la proposta del partner industriale individuato in questi mesi, gli americani di Delta, col risultato di costringere le Fs ad alzare bandiera bianca. Nel frattempo l’altro vettore in corsa, i tedeschi di Lufthansa, non sono andati oltre l’offerta di una collaborazione commerciale, rinviando l’eventuale apporto di capitale ad una successiva fase. Sarebbero pronti ad investire anche 200 milioni di euro nella nuova Alitalia, ma vorrebbero farlo con una compagnia già risanata</i>“.<br/><b>La Stampa</b>, 24 novembre 2019</p>
      <p><b>Rilancio possibile per l’ex Ilva</b><br/>L’azienda e il governo avanzano ancora, con la produzione che riparte. “<i>Un nuovo piano industriale, a sette anni, da supportare se possibile anche con incentivi dello Sviluppo economico per l’innovazione tecnologica e la transizione verso un modello produttivo più ecologico. Si parte da qui nel negoziato riaperto ufficialmente tra governo e ArcelorMittal. Sul tavolo anche misure di sostegno all’occupazione in accordo con i sindacati. Il tema dell’immunità penale resta strategico. L’azienda fa ripartire gli ordini ora «in marcia secondo un normale livello di funzionamento» e dell’intenzione di pagare il 60% delle fatture scadute per l’indotto entro il 2 dicembre. L’obiettivo, ha detto Conte, è garantire «il massimo livello di occupazione». Di fronte all’ipotesi di 5mila esuberi il governo ha messo sul tavolo la clausola contrattuale della penale di 150mila euro per ogni dipendente licenziato, ma è chiaro che il negoziato potrà portare a un parziale ridimensionamento</i>“.<br/><b>Carmine Fotina</b>, <i>Il Sole 24 Ore</i>, 24 novembre 2019</p>
      <p><b>Grillo ‘commissaria’ Di Maio</b><br/>Il fondatore del M5S ribadisce la fiducia a Di Maio, e promette una maggior presenza. “<i>Un comunicato, dieci foto insieme e un video l’uno accanto all’altro, anche se era praticamente un monologo: riecco Beppe Grillo accanto a Luigi Di Maio, ed è il soccorso del padre fondatore del Movimento a un capo politico sempre più in difficoltà. «Non possiamo continuare ad essere l’uno contro l’altro, il referente è lui, io gli starò un po’ più vicino. Non siamo più quelli di dieci anni fa ed è meraviglioso», dice il comico genovese. Grillo blinda l’accordo su scala nazionale con PD e sinistra e rilancia la proposta di un nuovo contratto di governo per finalizzare «progetti su clima, salario minimo, reddito universale, intelligenza artificiale, energia, infrastrutture». Fuori dai 5 Stelle, il segretario del PD Nicola Zingaretti sperava proprio in un intervento di Grillo a sostegno dell’esperienza giallo-rossa</i>“.<br/><b>Matteo Pucciarelli</b>, <i>La Repubblica</i>, 24 novembre 2019</p>
      <p><b>I furbetti del reddito di cittadinanza</b><br/>I primi 300 truffatori raccontano un’Italia incline all’illecito. “<i>Prima tappa, Palermo. Operazione della Guardia di finanza sul contrabbando di sigarette: tra i fermati c’è un uomo di Trapani che da giugno prendeva il reddito di cittadinanza, pure corposo, mille euro al mese. Seconda tappa, Napoli. I carabinieri arrestano per spaccio di droga Francesco Colantuono. Dentro il cruscotto della macchina aveva nascosto marijuana e hashish. Pure lui prendeva il reddito di cittadinanza. Terza tappa, Erba (CO). Dietro a uno dei banchi di frutta e verdura c’è un uomo, che lavora lì da tempo ma ufficialmente sarebbe disoccupato. Anche lui prende il reddito di cittadinanza: 535 euro al mese. A Salinagrande, in Sicilia, hanno chiuso un laboratorio di pasticceria non a norma e hanno scoperto che il titolare prendeva un assegno da 700 euro al mese. A Rimini un 70enne era proprietario di un hotel, ormai chiuso, che vale 800 mila euro, e prendeva pure lui il sussidio dell’inps</i>“.<br/><b>Lorenzo Salvia</b>, <i>Corriere della Sera</i>, 24 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>