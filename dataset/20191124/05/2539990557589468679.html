<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1547124,Leszek-Bialy-ofiara-mordu-w-Gasawie"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T05:40:00+00:00"/>
    <meta property="og:title" content="Leszek Biały - ofiara mordu w Gąsawie"/>
    <meta property="og:description" content="- Leszek Biały starał się utrzymywać to, co nazywa się honorem politycznym – mówił prof. Stanisław Trawkowski na antenie Polskiego Radia. Jak na ironię, książę krakowski padł ofiarą czynu niehonorowego, mordu politycznego."/>
  </head>
  <body>
    <article>
      <h1>Leszek Biały - ofiara mordu w Gąsawie</h1>
      <address>
        <time datetime="2019-11-24T05:40:00+00:00">24 Nov 2019, 05:40</time>
      </address>
      <p>
        <b>- Leszek Biały starał się utrzymywać to, co nazywa się honorem politycznym – mówił prof. Stanisław Trawkowski na antenie Polskiego Radia. Jak na ironię, książę krakowski padł ofiarą czynu niehonorowego, mordu politycznego.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/14c56d6b-111f-4087-8c98-de1b7b4c0a7e.mp3"/>
          </figure>
          <p>Audycja Andrzeja Sowy z cyklu "Na historycznej wokandzie" z udziałem prof. Wojciecha Fałkowskiego i prof. Marka Kazimierza Barańskiego. (PR, 7.03.2001)</p>
        </li>
        <li>
          <figure>
            <audio src="https://static.prsa.pl/eff36803-2d7b-44d5-a622-842e10a72b1a.mp3"/>
          </figure>
          <p>Audycja Elizy Bojarskiej z cyklu "Królowie i książęta polscy" z udziałem prof. Stanisława Trawkowskiego. (PR, 7.03.1985)</p>
        </li>
      </ul>
      <p><b>Finał zjazdu piastowskiego w Gąsawie był tragiczny. </b>Spotkanie Henryka Brodatego z Leszkiem Białym zakończyło się krwawą łaźnią i śmiercią tego drugiego. <b>Był 24 listopada 1227 roku.</b></p>
      <p>Mordu dokonali prawdopodobnie ludzie młodszego księcia wielkopolskiego Władysława Odonica i namiestnika pomorskiego Świętopełka. Obaj mieli powody, by usunąć księcia krakowskiego. Leszek Biały zawarł układ ze starszym władcą Wielkopolski, Władysławem Laskonogim. Porozumienie mówiło o tym, że ten, który przeżyje dłużej, otrzyma dzielnicę drugiego. To de facto oznaczało wydziedziczenie Odonica.</p>
      <p>Świętopełkiem kierowała prawdopodobnie ambicja – namiestnikowi Pomorza Gdańskiego, który dzielnicą rządził z nadania księcia krakowskiego, marzyła się niezależność i tytuł książęcy. Wiedział, że może ją uzyskać, gdy Piastowie będą bić się o tron krakowski po śmierci Leszka Białego.</p>
      <p>Zbrodnia zakończyła obiecujące rządy ostatniego księcia małopolskiego, którego zwierzchność uznawali inni Piastowie. Być może opóźniła też proces jednoczenia się rozbitej na dzielnice Polski o całe stulecie. Czy Leszek Biały zdołałby zjednoczyć Polskę, gdyby żył dłużej? <b>Posłuchaj</b> opinii gości audycji Andrzeja Sowy i Elizy Bojarskiej.</p>
      <p>O plusach i minusach polityki prowadzonej przez Leszka Białego dyskutowali również goście Andrzeja Sowy w audycji z cyklu <b>"Na historycznej wokandzie":</b> prof. Wojciech Fałkowski i prof. Marek Kazimierz Barański. Od końca pierwszej dekady XIII wieku Leszek Biały prowadził starania o odzyskanie faktycznej władzy zwierzchniej i odbudowę jedności państwa. Zaczął nawet tytułować się księciem Polski. Z drugiej strony prowadził też aktywną politykę zagraniczną.</p>
      <p>- Z jednej strony starał się podporządkować sobie Ruś, z drugiej – utrzymać Pomorze Gdańskie – komentował prof. Marek Kazimierz Barański.</p>
      <p>Razem z pozostałymi książętami starał się oddalić zagrożenie ze strony Prusów. W związku z planami chrystianizacji kłopotliwego sąsiada Leszek zobowiązał się do wzięcia udziału w krucjacie do Ziemi Świętej. Prawdopodobnie liczył na pomoc papiestwa w walce z pogańskimi plemionami. Gdy jednak zorientował się, że nie stać go na wyprawę, wysłał papieżowi notę ze swoją rezygnacją. Książę krakowski tłumaczył, że w Jerozolimie nie ma jego ulubionego trunku - piwa.</p>
      <p>
        <b>Więcej o Leszku Białym w audycji z cyklu "Na historycznej wokandzie". Posłuchaj.</b>
      </p>
      <p>
        <i>bm</i>
      </p>
      <related>
        <a href="https://www.polskieradio.pl/39/156/Artykul/810724,Katedra-na-Wawelu-%E2%80%93-historia-Polski-zapisana-w-kamieniu"/>
      </related>
      <related>
        <a href="https://www.polskieradio.pl/39/156/Artykul/825375,Boleslaw-Chrobry-pierwszy-krol-Polski"/>
      </related>
      <related>
        <a href="https://www.polskieradio.pl/39/156/Artykul/1131361,Mieszko-I-%E2%80%93-wprowadzil-Polske-do-Europy"/>
      </related>
      <related>
        <a href="https://www.polskieradio.pl/39/156/Artykul/1467421,Przemysl-II-Kto-chcial-smierci-polskiego-krola"/>
      </related>
      <related>
        <a href="https://www.polskieradio.pl/39/156/Artykul/1539450,Kazimierz-Wielki-czy-rozbiorca"/>
      </related>
      <related>
        <a href="https://www.polskieradio.pl/39/156/Artykul/1560795,Mieszko-II-w-cieniu-ojca"/>
      </related>
      <related>
        <a href="https://www.polskieradio.pl/39/156/Artykul/1589107,Wladyslaw-Lokietek-wielki-maly-czlowiek"/>
      </related>
    </article>
  </body>
</html>