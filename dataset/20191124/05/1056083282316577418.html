<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301167/%D9%86%DB%8C%D8%B1%D9%88%D9%87%D8%A7%DB%8C-%D8%AD%D9%81%D8%AA%D8%B1-%D9%85%D9%86%D8%B7%D9%82%D9%87-%D9%BE%D8%B1%D9%88%D8%A7%D8%B2-%D9%85%D9%85%D9%86%D9%88%D8%B9-%D8%A8%D8%B1-%D9%81%D8%B1%D8%A7%D8%B2-%D8%B7%D8%B1%D8%A7%D8%A8%D9%84%D8%B3-%D8%A7%DB%8C%D8%AC%D8%A7%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:41:43+00:00"/>
    <meta property="og:title" content="نیروهای حفتر منطقه پرواز ممنوع بر فراز طرابلس ایجاد کردند"/>
    <meta property="og:description" content="نیروهای ارتش ملی لیبی وابسته به خلیفه حفتر از ایجاد منطقه پرواز ممنوع بر فراز طرابلس خبر دادند."/>
  </head>
  <body>
    <article>
      <h1>نیروهای حفتر منطقه پرواز ممنوع بر فراز طرابلس ایجاد کردند</h1>
      <address><time datetime="2019-11-24T05:41:43+00:00">24 Nov 2019, 05:41</time> by <a rel="author">زینب غلامی</a></address>
      <p>نیروهای ارتش ملی لیبی وابسته به خلیفه حفتر از ایجاد منطقه پرواز ممنوع بر فراز طرابلس خبر دادند.</p>
      <p>به گزارش ایسنا، به نقل از شبکه خبری الجزیره، احمد المسماری، سخنگوی نیروهای خلیفه حفتر، فرمانده ارتش ملی لیبی اعلام کرد که منطقه پرواز ممنوع از منطقه المایا در غرب طرابلس تا منطقه القره بوللی در شرق و از شهر ترهونه تا شهر غریان در جنوب ایجاد شده است. پرواز هواپیماها بر فراز این منطقه نیاز به اجازه خلیفه حفتر دارد.</p>
      <p>وی دلیل این اقدام را پیشروی نیروهای حفتر به سمت طرابلس دانست و گفت که فرودگاه معیتیقه به خاطر وضعیت انسانی از این منطقه مستثنی شده است.</p>
      <p>المسماری از شرکت هواپیمایی لیبی و تمامی شرکت‌های حمل و نقل هوایی و مسافران خواست به ممنوعیت پرواز پایبند باشند.</p>
      <p>المسماری برای اولین بار به وجود کادر فنی روسی برای حمایت از نیروهای حفتر در زمینه تانک و توپخانه اذعان کرد و گفت که بیشتر سلاح‌هایی که استفاده می‌کنند سلاح روسیه است.</p>
      <p>از سوی دیگر دولت توافق ملی لیبی شنبه از حمله توپخانه‌ای به نیروهای حفتر در جنوب طرابلس خبر داد.</p>
      <p>در بیانیه دولت توافق ملی تعداد قربانیان در این حمله اعلام نشده است.</p>
      <p>خبرنگار آناتولی اعلام کرد که صدای توپخانه سنگین به وضوح در پایتخت شنیده می‌شود.</p>
      <p>نیروهای حفتر از آوریل عملیاتی را علیه طرابلس که مقر دولت توافق ملی لیبی است آغاز کرده است.</p>
      <p>انتهای پیام</p>
    </article>
  </body>
</html>