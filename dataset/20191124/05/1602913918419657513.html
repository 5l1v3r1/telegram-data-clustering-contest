<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/peste-60-000-de-romani-au-votat-in-tara-in-primele-10-minute-de-la-deschiderea-urnelor-18610299"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T05:17:25+00:00"/>
    <meta property="og:title" content="Peste 60.000 de români au votat în ţară în primele 10 minute de la deschiderea urnelor"/>
    <meta property="og:description" content="62.579 de români au votat în ţară în primele 10 minute de la deschiderea urnelor, duminică, în cel de-al doilea tur al alegerilor prezidenţiale, cu câteva mii mai mult faţă de primele minute ale primului tur de scrutin, potrivit datelor Biroului Electoral Central (BEC)."/>
  </head>
  <body>
    <article>
      <h1>Peste 60.000 de români au votat în ţară în primele 10 minute de la deschiderea urnelor</h1>
      <address><time datetime="2019-11-24T05:17:25+00:00">24 Nov 2019, 05:17</time> by <a rel="author" href="https://www.zf.ro/autor/firuta-flutur" target="_blank">Firuta Flutur</a></address>
      <p>62.579 de români au votat în ţară în primele 10 minute de la deschiderea urnelor, duminică, în cel de-al doilea tur al alegerilor prezidenţiale, cu câteva mii mai mult faţă de primele minute ale primului tur de scrutin, potrivit datelor Biroului Electoral Central (BEC).</p>
      <p>Duminică, la ora 7.10, în ţară, votaseră 62.579 de români, dintre care 23.456 erau votanţi pe liste suplimentare, iar 39.123 - votanţi pe liste permanente. Numărul total al alegătorilor înscrişi în listele electorale permanente este de 18.217.411 cetăţeni, potrivit AEP.</p>
      <p>Comparativ, în primul tur al alegerilor prezidenţiale, pe 10 noiembrie 2019, la ora 7.10, 57.840 de români votaseră în secţiile din ţară în primele 10 minute de la deschiderea urnelor, potrivit datelor Biroului Electoral Central.</p>
      <p>18.748 de secţii de votare s-au deschis în România, duminică, la ora 7.00, la al doilea tur al alegerilor prezidenţiale.</p>
      <p>Votarea în ţară are loc duminică, 24 noiembrie, între orele 7.00 şi 21.00, cu posibilitatea de prelungire până cel mai târziu la ora 23.59 pentru alegătorii care se află la sediul secţiei de votare la ora 21.00, precum şi pentru cei care se află la rând în afara sediului secţiei de votare.</p>
      <p>Numărul total al alegătorilor înscrişi în listele electorale permanente este de 18.217.411 cetăţeni, potrivit AEP. De asemenea, numărul total de cetăţeni români cu domiciliul în străinătate care figurează cu drept de vot la acest scrutin este de 715.064 de persoane, conform sursei citate.</p>
      <p>Actualul şef al statului Klaus Iohannis şi fostul premier Viorica Dăncilă sunt candidaţii din turul al doilea al scrutinului. În urma celui de-al doilea tur al alegerilor este declarat ales candidatul care a obţinut cel mai mare număr de voturi valabil exprimate.</p>
    </article>
  </body>
</html>