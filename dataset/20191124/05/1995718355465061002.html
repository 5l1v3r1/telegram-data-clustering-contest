<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152850-u-novovolynsku-zapalyly-svichku-pamiat-zhertvam-golodomoru"/>
    <meta property="og:site_name" content="ВолиньPost"/>
    <meta property="article:published_time" content="2019-11-24T05:25:00+00:00"/>
    <meta property="og:title" content="У Нововолинську запалили свічку пам'ять жертвам Голодомору"/>
    <meta property="og:description" content="23-го листопада нововолинці разом з усіма земляками вшанували пам’ять жертв Голодомору 1932-1933 років."/>
  </head>
  <body>
    <article>
      <h1>У Нововолинську запалили свічку пам'ять жертвам Голодомору</h1>
      <address>
        <time datetime="2019-11-24T05:25:00+00:00">24 Nov 2019, 05:25</time>
      </address>
      <p>23-го листопада нововолинці разом з усіма земляками вшанували пам’ять жертв Голодомору 1932-1933 років.<br/><br/>Заходи розпочалися тематичною годиною «Страчені голодом: невідомий геноцид українців» у міському історичному музеї. Тут розгорнули тематичну експозицію, – інформує <a href="http://bug.org.ua/news/novovolynsk/u-novovolyns-ku-proyshly-zakhody-iz-vshanuvannia-zhertv-holodomoru-372774/">БУГ</a>.<br/><br/>Надзвичайно дорогу ціну заплатили українці за право жити. На теренах країни голодомор був аж тричі. Та наймасштабнішим і найжахливішим – у 1932-1933 роках, бо забрав тоді мільйони людей, глибоко травмував навіть тих, хто вижив. В Україні тоді від голоду вмирало 17 людей щохвилини, 1000 – щогодини, майже 25 тисяч – щодня…<br/><br/>До присутніх звернулась зі зворушливою промовою про голодомор директорка міського історичного музею, ведуча заходу Ірина Костюк та продемонструвала присутнім кадри документального фільму про страшні роки лихоліття.<br/><br/>Потому на площі В’ячеслава Чорновола відбулася акція «Запали свічку», до якої долучилися міський голова Віктор Сапожніков, інші представники міської влади, а також установ, підприємств та організацій, громадських об’єднань й мешканці міста.<br/><br/>Благочинний Нововолинського благочиння, настоятель Свято-Духівського храму митрофорний протоієрей Степан Фульмес відслужив панахиду за померлими в часи Голодоморів.<br/><br/>Із сотні запалених лампадок виклали хрест та запалили свічки пам’яті за нашими земляками, котрі безвинно та передчасно пішли у Вічність у важкі часи голодомору.</p>
      <figure>
        <img src="http://www.volynpost.com/img/modules/news/6/5d/a2f81337db05e157eb2c90e10365e5d6/cb-770049815580384249820629110966111288950784n.jpg"/>
      </figure>
      <figure>
        <img src="http://www.volynpost.com/img/modules/news/6/5d/a2f81337db05e157eb2c90e10365e5d6/cb-772626065580417483150635152417066644406272n.jpg"/>
      </figure>
      <figure>
        <img src="http://www.volynpost.com/img/modules/news/e/7a/61db5eb7d2cf321e2e8751bb47aa47ae/cb-781779795580397183152666777412479887605760n.jpg"/>
      </figure>
      <figure>
        <img src="http://www.volynpost.com/img/modules/news/e/7a/61db5eb7d2cf321e2e8751bb47aa47ae/cb-781791295580411849817862581474081622720512n.jpg"/>
      </figure>
      <figure>
        <img src="http://www.volynpost.com/img/modules/news/e/7a/61db5eb7d2cf321e2e8751bb47aa47ae/cb-782002405580385749820477403162281174892544n.jpg"/>
      </figure>
    </article>
  </body>
</html>