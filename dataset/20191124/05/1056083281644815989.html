<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301173/%D8%A8%D8%B1%D8%B1%D8%B3%DB%8C-%D9%88%D8%A7%DA%AF%D8%B0%D8%A7%D8%B1%DB%8C-%D8%A7%D8%B1%D8%A7%D8%B6%DB%8C-%D8%B4%DB%8C%D8%AE%D9%85%DB%8C%D8%B1%DB%8C-%D8%B3%D8%A7%D8%AF%D8%A7%D8%AA-%D9%88-%D9%81%DB%8C%D8%A7%D9%84-%D8%A8%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%A2%DB%8C%D8%AA-%D8%A7%D9%84%D9%84%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:44:55+00:00"/>
    <meta property="og:title" content="بررسی واگذاری اراضی شیخمیری سادات و فیال به دانشگاه آیت الله بروجردی در دولت"/>
    <meta property="og:description" content="وزارت علوم، تحقیقات و فناوری درخواست بررسی موضوع واگذاری یکصد هکتار از اراضی موسوم به شیخمیری سادات و فیال شهرستان بروجرد به دانشگاه آیت الله بروجردی را به دولت ارسال کرده است."/>
  </head>
  <body>
    <article>
      <h1>بررسی واگذاری اراضی شیخمیری سادات و فیال به دانشگاه آیت الله بروجردی در دولت</h1>
      <address>
        <time datetime="2019-11-24T05:44:55+00:00">24 Nov 2019, 05:44</time>
      </address>
      <p>وزارت علوم، تحقیقات و فناوری درخواست بررسی موضوع واگذاری یکصد هکتار از اراضی موسوم به شیخمیری سادات و فیال شهرستان بروجرد به دانشگاه آیت الله بروجردی را به دولت ارسال کرده است.</p>
      <p>به گزارش ایسنا به نقل از پایگاه اطلاع رسانی دفتر هیئت دولت، دانشگاه آیت الله العظمی بروجردی (ره) در سال ۱۳۸۵ با واگذاری ۳۰ هکتار از اراضی موسوم به دانشسرای کشاورزی شهرستان بروجرد با کاربری آموزشی تأسیس گردید و ساخت و ساز و هسته دانشگاه در محدوده این زمین شکل گرفت.</p>
      <p>با توجه به رشد و توسعه این دانشگاه و به منظور اجرای طرح های آموزشی و پژوهشی آن، موضوع واگذاری بلاعوض یکصد هکتار از اراضی موسوم به شیخمیری سادات و فیال شهرستان بروجرد استان لرستان به وزارت علوم، تحقیقات و فناوری به استناد تبصره (۱) ماده (۶۹) قانون تنظیم بخشی از مقررات مالی دولت در جلسه ۲۱ مرداد ۱۳۸۶ دولت به تصویب رسید. به استناد این مصوبه، هرگونه تغییر بهره‌بردار و واگذاری بعدی باید به تصویب هیئت وزیران برسد.</p>
      <p>این امر در حالی است که بنا بر اظهارات وزارت علوم، این واگذاری بدون اخذ نظر از دانشگاه مذکور، از سوی هیئت دولت لغو شده است.</p>
      <p>لذا وزارت علوم با توجه به برنامه‌ریزی این دانشگاه برای اجرای برنامه های توسعه منطقه ای خود، درخواست همکاری مراجع و نهادهای ذی‌ربط درخصوص تصویب و تثبیت واگذاری اراضی مورد اشاره به دانشگاه مذکور را به دولت ارسال نموده است.</p>
      <p>انتهای پیام</p>
    </article>
  </body>
</html>