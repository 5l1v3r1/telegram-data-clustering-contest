<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/fogyokura/lipodema/"/>
    <meta property="og:site_name" content="FEMINA"/>
    <meta property="article:published_time" content="2019-11-24T05:50:03+00:00"/>
    <meta property="og:title" content="Hurkás térdet és cölöpcombokat csinál ez a betegség: így lehet megszabadulni a túlsúlytól lipödéma mellett"/>
    <meta property="og:description" content="A fogyás lipödéma mellett nehéz, de nem lehetetlen."/>
  </head>
  <body>
    <article>
      <h1>Hurkás térdet és cölöpcombokat csinál ez a betegség: így lehet megszabadulni a túlsúlytól lipödéma mellett</h1>
      <h2>A fogyás lipödéma mellett nehéz, de nem lehetetlen.</h2>
      <address><time datetime="2019-11-24T05:50:03+00:00">24 Nov 2019, 05:50</time> by <a rel="author">Szebegyinszki Szilvia</a></address>
      <p>Lipödéma esetén a túlsúly jelentős százalékát a combok és az alsótest raktározza, miközben a felsőtest akár több számmal is kisebb maradhat. Mivel emellett a betegség mellett elképesztően nehéz fogyni, a probléma az idő múlásával rosszabb és rosszabb lesz.</p>
      <p><a href="https://rarediseases.info.nih.gov/diseases/10542/lipedema">Egy tanulmány szerint</a> ez a fajta hízás a női lakosság nagyjából 11%-át érinti, tehát nagyjából minden tizedik nőt, úgy, hogy közben az esetek nagy részében diagnosztizálatlan marad, mert a körte alkat vagy a túlsúly számlájára írják. Bár természetesen a túlsúlyhoz van köze, hiszen így jönnek létre a zsírraktárok, nem kell hozzá jelentős túlsúly, hogy a betegség látványos legyen.</p>
      <h3>Fogyás lipödémával</h3>
      <p>A lipödémát azért könnyű összekeverni a körte alkatú hízással, mert az egyik legjellemzőbb jele, hogy a comb megvastagszik, így az alsótest néha sok ruhamérettel nagyobb lehet, mint a felső. Ez eleinte csak térdig terjed ki, azután az alsólábszárat is elérheti. Későbbi stádiumban a zsír szabálytalan hurkákban rakódhat le a térd környékén, és ezzel ízületi és derékfájdalmakat okozhat. Maga a láb is érzékeny lehet az érintésre, a nyomásra, és fájdalmassá válhat vele a mozgás.</p>
      <figure>
        <img src="https://kep.cdn.indexvas.hu/1/0/3028/30288/302884/30288419_fbf41241654a6093caa56c3656b716c2_wm.jpg"/>
        <figcaption>
          <cite>Fotó: Animaflora / Getty Images Hungary</cite>
        </figcaption>
      </figure>
      <p>A betegségre való hajlam örökletes, és a mozgás és diéta kettőse sajnos nem oldja meg a teljes fogyást. A normális zsírsejtek ugyanis összehúzódnak fogyókúra közben, ezek a zsírsejtek azonban nem. Csak növekedni képesek, összemenni nem. Ezért a fogyókúra és az általános étrend során inkább az a fontos, hogy ne legyen, ami lerakódik, tehát ne keletkezzen kalóriatöbblet.</p>
      <p>Mégis, ha valaki lipödéma mellett szeretne fogyni, megteheti. Bár valószínűleg az érintett területről nem fog eltűnni jelentős súlyfelesleg, a test többi tájáról igen, és így optikailag mindenképpen javíthat az összhatáson; a vékony derék, széles csípő kettőse kifejezetten vonzó hatást kelthet. A sport javítja a keringést is, ezzel nemcsak az általános egészségen segít, hanem az életminőségen is. A <a href="http://femina.hu/fogyokura/gyulladascsokkento-dieta-dr-weil/">gyulladáscsökkentő diéta</a> szintén jó választás lehet a szinten tartáshoz - ehhez érdemes teljes élelmiszereket fogyasztani. Sokan ajánlják a <a href="http://femina.hu/fogyokura/ketogen-dieta-kovetese/">ketogén étrendet</a> is lipödéma mellé.</p>
      <p>Amennyiben a zsírtöbblet zavaróvá, mozgást korlátózóvá válik, lehetőség van zsírleszívásra, illetve plasztikai jellegű korrekcióra, de a hajlam megmarad, tehát ha újra hízásra kerül a sor, az ugyanúgy a combokra és a lábakra rakódik. Ezenkívül lehetőség van még kompressziós és masszázsterápiára, valamint a kis terheléssel végzett mozgásformák, mint amilyen az úszás vagy a vízi aerobic szintén segíthetnek.</p>
      <p>
        <b>Gyulladáscsökkentő vacsorák</b>
      </p>
      <p>A gyulladáscsökkentő étrend segíthet kezelni a lipödéma problémáját. Érdemes lehet kipróbálni az alábbi diétás és egészséges gyulladáscsökkentő vacsorákat is. Nemcsak finomak, de jót is tesznek.</p>
      <figure>
        <img src="https://kep.index.hu/1/0/2115/21154/211547/21154766_1348912_4cfe4c9bae0ac9a4123aec5dd63d3777_wm.jpg"/>
        <figcaption>
          <a href="https://femina.hu/egeszseg/gyulladascsokkento-dieta-vacsora/">Nézegess képeket! 10 kép<br/><b>Gyulladáscsökkentő diéta: vacsoraötletek, melyek gyakran kerüljenek az asztalra</b></a>
        </figcaption>
      </figure>
      <p>
        <i>A képek forrása: Getty Images</i>
      </p>
    </article>
  </body>
</html>