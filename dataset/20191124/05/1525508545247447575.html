<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778709/%D8%A8%D9%87-%D8%B4%D8%AF%D8%AA-%D8%A8%D9%87-%D8%A8%D8%B1%D8%AF-%D9%85%D9%82%D8%A7%D8%A8%D9%84-%DA%AF%D9%86%D8%A8%D8%AF-%D9%86%DB%8C%D8%A7%D8%B2-%D8%AF%D8%A7%D8%B1%DB%8C%D9%85-%D8%AA%DB%8C%D9%85-%D9%85%D9%84%DB%8C-%D9%85%D9%87%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T05:03:29+00:00"/>
    <meta property="og:title" content="دامغانی در گفتگو با مهر: به شدت به برد مقابل گنبد نیاز داریم/تیم ملی مهم است"/>
    <meta property="og:description" content="سرمربی تیم والیبال فولاد سیرجان در آستانه بازی مقابل گنبد، گفت: برای بهبود وضعیت در جدول رده بندی و تقویت روحیه بازیکنان به پیروزی مقابل گنبد نیاز داریم."/>
  </head>
  <body>
    <article>
      <h1>دامغانی در گفتگو با مهر: به شدت به برد مقابل گنبد نیاز داریم/تیم ملی مهم است</h1>
      <address><time datetime="2019-11-24T05:03:29+00:00">24 Nov 2019, 05:03</time> by <a rel="author" href="https://www.mehrnews.com/archive?jr=720" target="_blank">ساناز سلیمان آبادی</a></address>
      <p>محمدرضا دامغانی در گفتگو با <a href="https://www.mehrnews.com/">خبرنگار مهر</a>، درباره بازی روز چهارشنبه و لغو بازی مقابل کاله گفت: یک شب قبل از بازی اعلام کردند که ممکن است بازی را از ساعت ۱۵ به ۱۸ تغییر دهند اما با اعلام شورای تامین بازی کلا لغو شد. زمانی که وارد آمل شدیم صحبت‌هایی برای احتمال لغو بازی مطرح بود. تمرین را انجام دادیم و صبح روز بازی خبر از لغو بازی دادند. ابتدا نیز خبر از تغییر ساعت بازی به ۱۸ دادند که احتمال دادیم به خاطر حضور عطایی در انتخابات والیبال باشد.</p>
      <p>سرمربی تیم والیبال سیرجان درباره بازی امروز مقابل شهرداری گنبد گفت: گنبد بازی روز چهارشنبه مقابل پیکان را واگذار کرده است و برای پیروزی به میدان خواهد آمد. به شدت به پیروزی مقابل گنبد نیاز داریم چرا که وضعیت خود در جدول رده بندی را بهبود بخشیم و روحیه بازیکنان نیز بهتر شود.</p>
      <p>وی ادامه داد: متاسفانه سه بازیکن کلیدی خود را در اختیار نداریم. رنجبر و فرهادی آسیب دیده هستند و مهدوی نیز رو به بهبود است. مهدوی را در ترکیب اصلی قرار داده‌ایم ولی هنوز به مرز آمادگی که مدنظر خودش و ما هست، نرسیده است. اگر مهدوی به بازی مقابل گنبد برسد بازی خوبی مقابل شهرداری گنبد خواهیم داشت.</p>
      <p>دامغانی درباره رئیس جدید والیبال نیز گفت: تکلیف رئیس مشخص شد هرچند تا حدودی نیز از قبل از انتخابات نتیجه مشخص بود. برای داورزنی آرزوی موفقیت دارم. او انتخاب درستی برای والیبال است چرا که اشراف خوبی به افراد این حوزه دارد و تا مدت زمان باقیمانده تا انتخابی المپیک با توجه به اشرافی که دارد می تواند تصمیمات خوبی بگیرد که کمک قابل توجهی به تیم ملی کند. تیم ملی بسیار حائز اهمیت است و او می تواند تصمیم خوبی در آستانه انتخابی المپیک اتخاذ کند.</p>
    </article>
  </body>
</html>