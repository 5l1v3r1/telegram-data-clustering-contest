<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301121/%D8%A2%D8%BA%D8%A7%D8%B2-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AD%D9%84%DB%8C-%D9%87%D9%86%DA%AF-%DA%A9%D9%86%DA%AF-%D9%88-%D8%B5%D9%81-%D9%87%D8%A7%DB%8C-%D8%B7%D9%88%D9%84%D8%A7%D9%86%DB%8C-%D8%B1%D8%A7%DB%8C-%D8%AF%D9%87%D9%86%D8%AF%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T05:02:45+00:00"/>
    <meta property="og:title" content="آغاز انتخابات محلی هنگ‌کنگ و صف‌های طولانی رای دهندگان"/>
    <meta property="og:description" content="رای دهندگان در هنگ‌کنگ از ترس اینکه مبادا رای‌گیری در ساعات آتی در پی چند ماه اعتراض و درگیری در دولتشهر تحت حاکمیت چین متوقف شود از ساعات اولیه صبح امروز،‌ یکشنبه در صف‌های طولانی در مراکز اخذ رای برای انداختن رای خود در انتخاباتی محلی حضور یافتند."/>
  </head>
  <body>
    <article>
      <h1>آغاز انتخابات محلی هنگ‌کنگ و صف‌های طولانی رای دهندگان</h1>
      <address><time datetime="2019-11-24T05:02:45+00:00">24 Nov 2019, 05:02</time> by <a rel="author">زهرا موسوی</a></address>
      <p>رای دهندگان در هنگ‌کنگ از ترس اینکه مبادا رای‌گیری در ساعات آتی در پی چند ماه اعتراض و درگیری در دولتشهر تحت حاکمیت چین متوقف شود از ساعات اولیه صبح امروز،‌ یکشنبه در صف‌های طولانی در مراکز اخذ رای برای انداختن رای خود در انتخاباتی محلی حضور یافتند.</p>
      <p>به گزارش ایسنا، به نقل از خبرگزاری رویترز، رای دهندگان در حالی در حال رای دادن هستند که میزان شرکت‌کنندگان در سه ساعت نخست رای گیری سه برابر انتخابات چهار سال قبل گزارش شده است.</p>
      <p>همزمان با برگزاری انتخابات شورای منطقه خودمختار هنگ کنگ، گروه‌های حامی دموکراسی از معترضان خواسته‌اند تا مانع از برگزاری انتخابات نشوند.</p>
      <p>مخالفان حکومت چین امیدوارند پس از تظاهرات ضددولتی پنج ماه گذشته، نتیجه انتخابات پیام روشنی برای پکن داشته باشد.</p>
      <p>مقام‌های امنیتی هشدار داده‌اند در صورت بروز اخلال در نظم عمومی، انتخابات را لغو خواهند کرد.</p>
      <p>در حال حاضر اکثر کرسی‌های شورای هنگ کنگ در اختیار نمایندگان طرفدار چین است.</p>
      <p>خبرنگاران حضور رای دهندگان در حوزه‌های رای گیری در ساعت‌های اولیه صبح را بسیار بیشتر از انتخابات سابق برآورد کردند.</p>
      <p>انتخابات امروز نخستین انتخابات از زمان تظاهرات گسترده امسال است و به گفته ناظران نشان دهنده میزان حمایت عمومی از معترضان است.</p>
      <p>انتخابات دولت هنگ کنگ در حالی در کانون توجه جهانی قرار گرفته  که گفته می‌شود در صورت بروز خشونت در جریان رای گیری این روند احتمالا متوقف می‌شود.</p>
      <p>این انتخابات در ساعت ۷.۳۰ دقیقه به وقت محلی آغاز شده و ۱۱۰۴ کاندیدا برای ۴۵۲ کرسی در این انتخابات نامزد شده و ۴.۱ میلیون هنگ‌کنگی واجد شرایط این رای گیری هستند.</p>
      <p>اگر رقبای حامی دموکراسی بتوانند کنترل را به دست بگیرند شش کرسی در شورای قانونگذاری هنگ کنگ و ۱۱۷ کرسی در پنل عضوگیری که رئیس اجرایی را انتخاب می‌کند، به دست خواهند آورد.</p>
      <figure>
        <img src="https://cdn.isna.ir/d/2019/11/24/3/61492817.jpg"/>
      </figure>
      <p>کری لام، رئیس اجرایی هنک‌کنگ در مقابل دوربین‌های تلویزیونی رای خود را به صندوق انداخت و متعهد شد دولتش بیش از گذشته به اوضاع رسیدگی می‌کند.</p>
      <p>وی همچنین ابراز امیدواری کرد، توقف خشونت‌ها و تظاهرات طی چند روز گذشته همین روال را طی کند.</p>
      <p>انتخابات شوراهای محلی مقیاس مهمی برای سنجش میزان حمایت از دولت کری لام محسوب می‌شود که با فشارهایی برای کناره‌گیری روبه‌رو است.</p>
      <p>بسیاری انتخابات را نوعی همه‌پرسی درباره میزان حمایت از اعتراضات مخالف دولت می‌دانند چراکه این دولتشهر طی دهه‌های گذشته با بزرگترین بحران سیاسی دست و پنجه نرم می‌کند.</p>
      <p>در عین حال درگیری‌ها در دانشگاه پلی تکنیک امروز وارد هفتمین روز خود شده به طوریکه نیروهای پلیس محوطه دانشگاه را محاصره کرده‌ و معترضان در داخل سالن‌های همایش این دانشگاه هستند و نیروهای امدادرسان نیز در محوطه دانشگاه حضور دارند.</p>
      <p>شاهدان به رویترز گفتند، استقرار پلیس به رغم گزارش‌های قبلی مبنی بر اینکه نیروهای ضد شورش قصد حفاظت از تمام مراکز رای گیری را دارند، محدود است.<br/> </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100140/%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%BE%D9%84%DB%8C%D8%B3-%D9%87%D9%86%DA%AF-%DA%A9%D9%86%DA%AF-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%D9%88%D8%B2-%DB%8C%DA%A9%D8%B4%D9%86%D8%A8%D9%87-%D8%AF%D8%B1-%D8%A7%DB%8C%D9%86-%D8%AF%D9%88%D9%84%D8%AA-%D8%B4%D9%87%D8%B1"/>
      </related>
    </article>
  </body>
</html>