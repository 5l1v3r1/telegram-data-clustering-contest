<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/worldnews/altrisport/edicola-oggi-sport-24-11-2019-inter-torino-juventus-atalanta-higuain-conte-balotelli-468843.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T05:45:19+00:00"/>
    <meta property="og:title" content="Il meglio dello sport di oggi, 24 novembre 2019"/>
    <meta property="og:description" content="I fatti più importanti: Inter e Juve avanzano in serie A, i record della Shiffrin, i guai di Balotelli, il doping in Russia e le origini di Jannik Sinner"/>
  </head>
  <body>
    <article>
      <h1>Il meglio dello sport di oggi, 24 novembre 2019</h1>
      <h2>I fatti più importanti: Inter e Juve avanzano in serie A, i record della Shiffrin, i guai di Balotelli, il doping in Russia e le origini di Jannik Sinner</h2>
      <address>
        <time datetime="2019-11-24T05:45:19+00:00">24 Nov 2019, 05:45</time>
      </address>
      <p><b>[Rassegna stampa]</b> – Ecco le notizie di sport più interessanti dall’Italia e dal mondo in edicola oggi, 24 novembre 2019.</p>
      <p><b>Inter e Juve inarrestabili</b><br/>[Calcio] – Il campionato è ormai una sfida a due. “<i>Ci sono partite segnate dalle ripartenze, Lautaro a Torino, e altre dalle non partenze. È il caso della Juve a Bergamo, gioca male, fino a un quarto d’ora dalla fine è sotto, nel risultato come nel gioco, e poi sistema tutto con Higuain e Dybala: due di quelli che nei piani societari avrebbero dovuto salutare in estate. È a centrocampo che Sarri avrà parecchio da lavorare. L’Atalanta ha l’unico torto di non avere approfittato dei momenti più favorevoli. Attualmente l’Atalanta è più forte del Torino, però è impressionante la facilità, direi la sicurezza, con cui Conte ha battuto Mazzarri. Su un campo infame, a farne le spese già nel primo tempo prima Belotti e poi Barella, l’Inter ha fatto tutto quello che voleva. È passata in vantaggio alla prima occasione, ha gestito in tranquillità fino al raddoppio e nelle poche sbavature ha trovato il solito Handanovic</i>“.<br/><b>Gianni Mura</b>, <i>La Repubblica</i>, 24 novembre 2019</p>
      <p><b>Shiffrin nel mito a 24 anni</b><br/>[Sci Alpino] – La fuoriclasse americana ha superato il record di Stenmark, raggiungendo 41 vittorie. “<i>Mikaela Shiffrin da Eagle, Colorado, è la più grande atleta mai vista al mondo su un paio di sci. Dal 2013 regina dello slalom femminile, da ieri lo è anche in senso assoluto: per quanto i paragoni donne-uomini e all’interno di un’evoluzione sportiva lunga 40 anni siano sempre azzardati, è diventata la primatista di successi in slalom in Coppa del Mondo. Per entrare ancora più nella storia l’americana ha scelto uno scenario a lei molto gradito, quello di Levi, Lapponia, dominando la concorrenza con una superiorità totale dimostrata nella run decisiva. Sembra un automa, in realtà è una ragazza anche affascinante che ultimamente sta lasciando trasparire tutte le sue emozioni e sulla «Levi Black« ha compiuto un capolavoro dal dosso finale del muro fino al traguardo, rifilando 7 decimi in 14 secondi a Wendy Holdener, damigella d’onore sul podio per la 23esima volta senza successo</i>“.<br/><b>Gianmario Bonzi</b>, <i>Il Resto del Carlino</i>, 24 novembre 2019</p>
      <p><b>Balotelli, non c’è pace</b><br/>[Calcio] – L’attaccante del Brescia non è stato convocato per la sfida con la Roma, e a gennaio potrebbe andare via. “<i>Da tre settimane a questa parte il suo nome è un passaparola frequentissimo: Balotelli che scaglia il pallone in tribuna al Bentegodi (durante Verona-Brescia), Balotelli fermato dalla Polizia elvetica (ritirata la patente per tre mesi) Balotelli che viene cacciato dall’allenamento da Fabio Grosso. Le voci di un possibile divorzio da Brescia cominiciano a rimbombare. Una separazione che potrebbe essere addiruttura anticipata (già a gennaio?) rispetto al suo contratto che scade il 30 giugno 2020. «Non voglio minimizzare né ingigantire quello che è successo con Mario – ha detto Grosso – ma il concetto è che io pretendo certi ritmi e una certa intensità. Lui ha grandi qualità, ma io posso aiutarlo solo fino a un certo punto». Il Galatasaray sta tentando di convincere Super Mario a lasciare Brescia, e Mino Raiola ha stabilito il contatto</i>“.<br/><b>Angela Scaramuzza</b>, <i>Il Resto del Carlino</i>, 24 novembre 2019</p>
      <p><b>La Russia potrebbe essere esclusa dalle Olimpiadi</b><br/>[Doping] – Tokyo 2020, la Russia è nel mirino per l’inconsistenza dei suoi laboratori antidoping, un comportamento che sarebbe recidivo. “<i>Il World Athletics Council — il direttivo della Federatletica — ha preso una decisione grave: annullare il procedimento di riabilitazione dei russi (sospesi dal 2016) e proporre l’espulsione della nazione dalla Federazione, fatto con pochissimi precedenti nella storia. Il motivo sono le pesantissime accuse contro il presidente federale Dmitry Shlyakthin e altri sei membri del direttivo: avrebbero nascosto ai controlli antidoping il super talento del salto in alto Danil Lysenko. Da quanto trapela dagli investigatori il quadro sarebbe drammatico: un fronte di corruzione totale. I russi avrebbero manipolato per l’ennesima volta proprio i dati e i campioni biologici più recenti, quelli che dovevano dimostrare la trasparenza e il nuovo corso del sistema</i>“.<br/><b>Marco Bonarrigo</b>, <i>Corriere della Sera</i>, 24 novembre 2019</p>
      <p><b>Jannik Sinner, dov’è nato il talento</b><br/>[Tennis] – Il diciottenne più forte al mondo è nato tra le Dolomiti di Sesto, oggi sotto la neve. “<i>Papà Johann, 56 anni, nella Talschusshutte cucina canederli e Wienerschnitzel. Mamma Siglinde, 54 anni, porta i piatti in tavola da quando era una ragazza. «I primi sci — dice Johann — mio figlio li ha messi a tre anni. È naturale: nasci nella neve e vuoi provare a sentire quanto è calda»</i>. <i>A 8 anni era diventato campione italiano di gigante. A 12, sempre tra i coetanei, era arrivato secondo. Ma a 13 anni Jannik aveva scelto. Cinque anni fa, Jannik lascia la neve delle Dolomiti e scende fino al mare della Liguria e di Bordighera. A casa non sono preoccupati. «C’è troppo da fare — dice la mamma — a volte guardiamo qualche partita. Vediamo che Jannik è felice e ci basta. Mi preoccupa solo sapere che è sempre in aereo». Sul campo da tennis, Riccardo Piatti è un secondo padre. L’obbiettivo è «fare in modo che questo ragazzo sempre serio sia qualcuno anche se non dovesse rivelarsi qualcuno». Dopo il Next Gen di Milano, una settimana fa Sinner ha vinto il Challenger di Ortisei ed è balzato al numero 78 del ranking mondiale</i>“.<br/><b>Giampaolo Visetti</b>, <i>La Repubblica</i>, 24 novembre 2019</p>
      <footer>RIPRODUZIONE RISERVATA</footer>
    </article>
  </body>
</html>