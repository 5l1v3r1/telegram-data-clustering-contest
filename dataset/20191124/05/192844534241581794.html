<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/sport/1037439/"/>
    <meta property="og:site_name" content="Sanook"/>
    <meta property="article:published_time" content="2019-11-24T05:19:00+00:00"/>
    <meta property="og:title" content="5 ประเด็นร้อนหลังเกม! อาร์เซนอล เปิดบ้านตามเจ๊า เซาธ์แฮมป์ตัน 2-2"/>
    <meta property="og:description" content="สองประตูจาก อเล็กซองต์ ลากาแซตต์ ช่วยให้ ไอ้ปืนใหญ่ ไม่แพ้คาบ้านต่อ เซาท์แธมป์ตัน โดยมาได้ประตูสุดสำคัญก่อนหมดเวลาช่วงทดเวลาบาดเจ็บ ทำให้จบเกมเสมอ 2-2 ไปอย่างฉิวเชียด และนี่คือ 5 ประเด็นน่าสนใจหลังเกม"/>
  </head>
  <body>
    <article>
      <h1>5 ประเด็นร้อนหลังเกม! อาร์เซนอล เปิดบ้านตามเจ๊า เซาธ์แฮมป์ตัน 2-2</h1>
      <address>
        <time datetime="2019-11-24T05:19:00+00:00">24 Nov 2019, 05:19</time>
      </address>
      <p>
        <b>สองประตูจาก อเล็กซองต์ ลากาแซตต์ ช่วยให้ ไอ้ปืนใหญ่ ไม่แพ้คาบ้านต่อ เซาท์แธมป์ตัน โดยมาได้ประตูสุดสำคัญก่อนหมดเวลาช่วงทดเวลาบาดเจ็บ ทำให้จบเกมเสมอ 2-2 ไปอย่างฉิวเชียด และนี่คือ 5 ประเด็นน่าสนใจหลังเกม</b>
      </p>
      <p>
        <b>5. สถิติหลังเกมและรูปเกมโดยรวม</b>
      </p>
      <figure>
        <img src="https://images2.minutemediacdn.com/image/upload/c_fill,w_912,h_516,f_auto,q_auto,g_auto/shape/cover/sport/arsenal-fc-v-southampton-fc-premier-league-5dd9bd97727cd98645000002.jpg"/>
        <figcaption>Shaun Botterill/GettyImages</figcaption>
      </figure>
      <p>11 ตัวจริงของเจ้าบ้าน <a href="https://sport.sanook.com/football/premierleague/arsenal/">อาร์เซนอล</a> เกมนี้ยังคงไม่ลงรอยพูดง่าย ๆ คือยังหา 11 ตัวจริงชุดที่ดีที่สุดไม่เจอ ระบบทีมยังคงเปลี่ยนไปเรื่อย ๆ ตามสไตล์ อูไน เอเมรี่</p>
      <p>รูปเกมในครึ่งแรกเป็นทีมเยือนที่เปิดเกมบุกใส่เต็มกำลังแล้วพวกเขาก็ทำได้สำเร็จจากจังหวะฉวยโอกาสเล่นเร็ว ได้ประตูออกนำเร็ว 1-0 ตั้งแต่นาทีที่ 8 โดยการยิงของ แดนนี่ อิงส์</p>
      <p><a href="http://www.sanook.com/sport/1037309/">อาร์เซนอล</a> พยายามเปิดเกมแลกแต่แนวรับที่ยืนตำแหน่งกันไม่ดีและเก็บกวาดไม่เด็ดขาดทำให้มีจังหวะได้เสียวเวลาโดน เซาท์แธมป์ตัน สวนกลับเร็ว</p>
      <p>ก่อนจะมาได้ประตูตีเสมอในนาทีที่ 18 จาก อเล็กซองต์ ลากาแซตต์ ทำให้เกมที่เปิดแลกอยู่แล้วเปิดเข้าใหญ่</p>
      <p>รูปเกมในครึ่งหลัง อาร์เซนอล ส่ง นิโคลัส เปเป้ ลงมาเพื่อเปิดเกมบุกใส่เต็มกำลังและดูดีขึ้นเพียงแต่จังจังหวะจบทำได้ไม่ดี ก่อนจะมาเสียจุดโทษและถึงแม้ว่า เลโน่ จะเซฟได้ก็ปัดมาเข้าทางปืน เจมส์ วอร์ด พราวส์ ซ้ำเข้าไปอยู่ดี</p>
      <p>เกมทำท่าจะจบลงด้วยความปราชัยของ ปืนโต อยู่แล้ว แต่ ลากาแซตต์ มาตีเสมอได้ช่วงนาที 90+6 นาทีสุดท้ายของเกมทำให้จบเกมเสมอกันไป 2-2</p>
      <p>อาร์เซนอล มีโอกาสยิงประตู 12 ครั้ง เข้ากรอบ 5 ครั้ง และมีเปอร์เซนต์การครองบอลอยู่ที่ 62 เปอร์เซนต์</p>
      <p>เซาท์แธมป์ตัน มีโอกาสยิงประตู 21 ครั้ง เข้ากรอบ 6 ครั้ง และมีเปอร์เซนต์การครองบอลอยู่ที่ 38 เปอร์เซนต์ เซาท์แธมป์ตัน เปอร์เซนต์การครองบอลอาจจะน้อยเพราะพวกเขาบุกเป็นบุก จังหวะเข้าทำได้บุกใส่ทันที</p>
      <p>
        <b>4. เหมือนคนหลงทาง</b>
      </p>
      <figure>
        <img src="https://images2.minutemediacdn.com/image/upload/c_fill,w_912,h_516,f_auto,q_auto,g_auto/shape/cover/sport/arsenal-fc-v-southampton-fc-premier-league-5dd9c6288a147a7e5f000001.jpg"/>
        <figcaption>Harriet Lander/GettyImages</figcaption>
      </figure>
      <p>แนวทางการทำทีมของ อูไน เอเมรี่ ช่วงครึ่งปีที่ผ่านมาสิ่งหนึ่งที่ถูกตีแผ่และวิพากษ์วิจารณ์ผ่านสื่อหลาย ๆ ครั้งนั่นคือแนวทางและระบบทีมที่ไม่ชัดเจน การเลือก 11 ผู้เล่นตัวจริงชุดที่ดีที่สุดไม่เจอ ใช้งานนักเตะผิดประเภทหรือใช้ไม่เป็น ทรงบอลไม่มี นี่คือข้อกังขาที่หลายคนมองว่าเป็นเรื่องที่ไม่ควรเกิดขึ้นกับทีมระดับ อาร์เซนอล</p>
      <p>อาร์เซนอล ชุดนี้ไม่ต่างอะไรจากคนหลงทาง เหมือนจะดี เหมือนจะเจอทางออกแล้ว แต่พอเดินไปก็ยังไม่ใช่ ไปเรื่อย ๆ ไร้จุดหมาย</p>
      <p>พูดกันตามตรง โอกาสของ อูไน เอเมรี่ มีมากเกินไปแล้ว เกมนี้แพ้ยังรู้สึกดีกว่า เพราะจะได้มาลุ้น<a href="https://www.sanook.com/news/">ข่าว</a>ใหญ่กันในตอนเช้า แต่ก็นั่นแหล่พครับ ลากาแซตต์ มาช่วยชีวิตเอาไว้ได้ในช่วงทดเจ็บเลยไม่รู้ว่าอนาคตจะเป็นไง จะยังคงได้โอกาสอยู่หรือป่าว</p>
      <p>
        <b>3. เสียงโห่ท้ายเกม</b>
      </p>
      <figure>
        <img src="https://images2.minutemediacdn.com/image/upload/c_fill,w_912,h_516,f_auto,q_auto,g_auto/shape/cover/sport/fbl-eng-pr-arsenal-southampton-5dd9c6158a147a1157000009.jpg"/>
        <figcaption>DANIEL LEAL-OLIVAS/GettyImages</figcaption>
      </figure>
      <p>หากใครได้ติดตามชมเกมนี้ คงได้ยินเสียงโห่จากฝั่งอัฒจรรย์เจ้าบ้านช่วงท้ายเกมกันแล้ว ใช่ครับ นั่นคือเสียงโห่จากแฟน ๆ เดอะ กันเนอร์ส ที่พากันประสานเสียงโห่ใส่ทีมรักตนเอง แต่เชื่อว่าแฟน ๆ ที่บ้านก็คงรู้สึกไม่ต่างอะไรจากแฟนบอลในสนาม เอมิเรตส์ สเตเดี้ยม</p>
      <p>การเล่นเป็นเจ้าบ้านเจอกับทีมโซนตกชั้นในอันดับที่ 19 แต่ผลงานที่ดูทรงแล้วแพ้ได้เลยด้วยซ้ำ การปลด โปเชตติโน่ ของ สเปอร์ส ทำให้แฟนบอล เดอะ กันเนอร์ส หวังว่าทีมของพวกเขาจะมีการเปลี่ยนแปลงอะไรทำนองนั้นบ้าง</p>
      <p>ชั่วโมงนี้การลุ้นผลการแข่งขันของแฟน เดอะ กันเนอร์ส คงไม่สำคัญมากไปกว่าการลุ้นให้กุนซือคนที่พวกเขาไม่ปลื้มโดนบอร์ดบริหารเด้งออกจากตำแหน่งกุนซือ เพื่อให้ทีมได้ไปต่อ ไม่ใช่จมอยู่ที่เดิมกับทีมที่เหมือนหลงทางหาคนนำทางไม่เจอ</p>
      <p>
        <b>2. หรือจะเป็นที่นักเตะ</b>
      </p>
      <figure>
        <img src="https://images2.minutemediacdn.com/image/upload/c_fill,w_912,h_516,f_auto,q_auto,g_auto/shape/cover/sport/arsenal-fc-v-southampton-fc-premier-league-5dd9c5c48317e264cb000008.jpg"/>
        <figcaption>Harriet Lander/GettyImages</figcaption>
      </figure>
      <p>เชื่อหรือไม่ว่าเกมนี้ โซคราติส มีโอกาสยิงถึง 2 ครั้งถือเป็นโอกาสที่มากที่สุดของผู้เล่น อาร์เซนอล เท่ากับ กองหน้าอย่าง ลากาแซตต์ ในขณะที่ เซาท์แธมป์ตัน เจมส์ วอร์ด วอร์ด พราวส์ มีโอกาสยิงถึง 4 ครั้ง</p>
      <p>หรือจะเป็นที่นักเตะ อย่างหัวข้อ เพราะการจัดทัพของ อูไน ชื่อชั้นก็ถือว่ามาเต็มจัดเต็ม แต่ก็อย่างว่าจะมัวมาโทษนู้นนี่นั่นก็ไม่ได้ เพียงแต่สิ่งที่ทำได้ในตอนนี้คือการเปลี่ยนแปลงอะไรสักอย่าง</p>
      <p>หากบอร์ดบริหารยังเชื่อมั่นในตัว อูไน เอเมรี่ หวังว่าตลาดนักเตะมกราคม จะเห็นความเปลี่ยนแปลง และหวังว่าบรรยากาศในห้องแต่งตัวจะปลุกใจนักเตะก่อนลงสนามให้เล่นเหมือนเกมสุดท้ายของพวกเขา เล่นด้วยใจมุ่งมั่นอย่างที่แฟน ๆ เดอะ กันเนอร์ส รอดูอยู่ ไอ้เรื่องแพ้ไม่เท่าไหร่แต่อยากเห็นทรงบอลที่สู้ไม่ถอย พูดก็พูดเถอะ เห็นเพื่อนบ้าน เชลซี เล่นกับ แมนเชสเตอร์ ซิตี้ แล้วอิจฉา </p>
      <p>
        <b>1. เกมหน้าว่ากันใหม่</b>
      </p>
      <figure>
        <img src="https://images2.minutemediacdn.com/image/upload/c_fill,w_912,h_516,f_auto,q_auto,g_auto/shape/cover/sport/arsenal-fc-v-southampton-fc-premier-league-5dd9c5ab8a147a8fca000001.jpg"/>
        <figcaption>Julian Finney/GettyImages</figcaption>
      </figure>
      <p>โปรแกรมถัดไปของ ไอ้ปืนใหญ่ มีคิวเปิดบ้านเล่นเกมกลางสัปดาห์ ยูฟ่า ยูโรป้า ลีก ต้อนรับการมาเยือนของ ไอน์ทรัค แฟรงก์เฟิร์ต</p>
      <p>เอาจริง ๆ อยากให้ผ่านเกมนี้ไปให้ได้ก่อนเพราะจะได้การันตีการเข้ารอบต่อไป หากยังไม่มีข่าวใหญ่เกิดขึ้นหวังเป็นอย่างยิ่งว่า แฟน ๆ ในสนาม เอมิเรตส์ สเตเดี้ยม จะสร้างบรรยากาศให้นักเตะอุ่นใจให้สมกับได้เล่นในบ้านของตนเอง แล้วเราจะสู้ไปด้วยกัน We are the gunners</p>
    </article>
  </body>
</html>