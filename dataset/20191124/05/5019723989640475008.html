<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/kerala/2019/11/24/woman-lost-her-identity-proof-police-helped-her-to-attend-exam.html"/>
    <meta property="og:site_name" content="Manoramanews"/>
    <meta property="article:published_time" content="2019-11-24T05:03:59+00:00"/>
    <meta property="og:title" content="പിഎസ്​സി പരീക്ഷയ്ക്ക് പോകുന്നതിനിടെ പഴ്സ് നഷ്ടപ്പെട്ടു; ലൈസൻസ് എത്തിച്ച് പൊലീസ്, കയ്യടി"/>
    <meta property="og:description" content="പിഎസ്​സി പരീക്ഷയ്ക്ക് പോകുന്നതിനിടെ പഴ്സും തിരിച്ചറിയൽ രേഖകളും നഷ്ടപ്പെട്ട യുവതിക്ക് അടിയന്തര സഹായവുമായി സിവിൽ പൊലീസ്. ആറാട്ടുപുഴ സ്വദേശി ദീപയുടെ മുന്നിലാണ് പൊലീസുകാർ മാലാഖമാരെ പോലെ സഹായത്തിനെത്തിയത്. നീർക്കുന്നം എസ്ഡിവി യുപി സ്കൂളിൽ വച്ച് വിഎംഒ പരീക്ഷ എഴുതുന്നതിനായാണ് ദീപ തോട്ടപ്പള്ളിയിൽ നിന്നും. Police. PSC Exam. Manorama News."/>
  </head>
  <body>
    <article>
      <h1>പിഎസ്​സി പരീക്ഷയ്ക്ക് പോകുന്നതിനിടെ പഴ്സ് നഷ്ടപ്പെട്ടു; ലൈസൻസ് എത്തിച്ച് പൊലീസ്, കയ്യടി</h1>
      <address><time datetime="2019-11-24T05:03:59+00:00">24 Nov 2019, 05:03</time> by <a rel="author">സ്വന്തം ലേഖകൻ</a></address>
      <p>പിഎസ്​സി പരീക്ഷയ്ക്ക് പോകുന്നതിനിടെ പഴ്സും തിരിച്ചറിയൽ രേഖകളും നഷ്ടപ്പെട്ട യുവതിക്ക് അടിയന്തര സഹായവുമായി സിവിൽ പൊലീസ്. ആറാട്ടുപുഴ സ്വദേശി ദീപയുടെ മുന്നിലാണ് പൊലീസുകാർ മാലാഖമാരെ പോലെ സഹായത്തിനെത്തിയത്. നീർക്കുന്നം എസ്ഡിവി യുപി സ്കൂളിൽ വച്ച് വിഎംഒ പരീക്ഷ എഴുതുന്നതിനായാണ് ദീപ തോട്ടപ്പള്ളിയിൽ നിന്നും വണ്ടാനം ബസിൽ കയറിയത്. ബസിൽ നിന്നിറങ്ങിയ വഴിക്കാണ് രേഖകളടക്കുന്ന പഴ്സ് നഷ്ടമായത് അറിഞ്ഞത്. ഉടൻ തന്നെ എയ്ഡ്പോസ്റ്റിലെത്തി സഹായം തേടുകയായിരുന്നു. സിവിൽ പൊലീസ് ഓഫീസർ ബിന്ദു പണിക്കർ ഉടൻ തന്നെ പരീക്ഷ നടക്കുന്ന സ്കൂളിലെത്തി വിവരം ധരിപ്പിച്ചു. </p>
      <p>ഈ സമയം തന്നെ സ്കൂട്ടറിൽ നിന്നും ലൈസൻസ് എടുക്കുന്നതിനായി സിവില്‍ പൊലീസ് ഓഫിസര്‍ എം. കെ. വിനിൽ ദീപയ്ക്കൊപ്പം ബൈക്കില്‍‌ തോട്ടപ്പള്ളിയിലേക്കു തിരിച്ചു.  ഇതിനിടെ അമ്പലപ്പുഴയിലെത്തിയപ്പോള്‍ സിഐയുടെ ജീപ്പും ഇവര്‍ക്കു വിട്ടുകൊടുത്തു. ഡ്രൈവര്‍ വിനോദും വിനിലും ദീപയും ഡ്രൈവിങ് ലൈസന്‍സും എടുത്തു പരീക്ഷയ്ക്കു മുന്‍പ് സ്കൂളിലെത്തി. ദീപ പരീക്ഷാഹാളിലേക്കു കയറിയശേഷമാണു പൊലീസ് സംഘം മടങ്ങിയത്. </p>
      <p>തിരിച്ചറിയൽ കാർഡ്, ആധാർ കാർഡ്, എടിഎം കാർഡ് എന്നിവയ്ക്ക് പുറമേ പണവും ദീപയുടെ പഴ്സിൽ ഉണ്ടായിരുന്നു. പൊലീസുകാരുടെ സമയോചിതമായ ഇടപെടൽ കാരണമാണ് പരീക്ഷ എഴുതാൻ സാധിച്ചതെന്ന് ദീപ പറയുന്നു.</p>
    </article>
  </body>
</html>