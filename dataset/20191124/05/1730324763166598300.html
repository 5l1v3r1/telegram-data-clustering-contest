<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243784/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T05:51:56+00:00"/>
    <meta property="og:title" content="รถไฟ 3 สนามบิน – ลงทุนอีอีซี หนุน ‘แปซิฟิค มอเตอร์ โชว์’ คึก"/>
    <meta property="og:description" content="เปิดฉาก “แปซิฟิค มอเตอร์ โชว์ ครั้งที่ 22” รับบรรยากาศจับจ่ายและเศรษฐกิจปลายปีคึกคัก เผยพื้นที่ศรีราชาบูม คว้าอานิสงส์เซ็นสัญญาการสร้างรถไฟความเร็วสูงเชื่อม 3 สนามบิน คาดยอดจองยานยนต์เข้าเป้ากว่า 750 คัน มีผู้ชมงานกว่า 5.4 แสนคน"/>
  </head>
  <body>
    <article>
      <h1>รถไฟ 3 สนามบิน – ลงทุนอีอีซี หนุน ‘แปซิฟิค มอเตอร์ โชว์’ คึก</h1>
      <address><time datetime="2019-11-24T05:51:56+00:00">24 Nov 2019, 05:51</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>เปิดฉาก “แปซิฟิค มอเตอร์ โชว์ ครั้งที่ 22” รับบรรยากาศจับจ่ายและเศรษฐกิจปลายปีคึกคัก เผยพื้นที่ศรีราชาบูม คว้าอานิสงส์เซ็นสัญญาการสร้างรถไฟความเร็วสูงเชื่อม 3 สนามบิน คาดยอดจองยานยนต์เข้าเป้ากว่า 750 คัน มีผู้ชมงานกว่า 5.4 แสนคน</p>
      <p>นายสมบูรณ์ วรปัญญาสกุล กรรมการผู้จัดการ บริษัทแปซิฟิค พาร์ค ศรีราชา จำกัด ประธานจัดงาน “แปซิฟิค มอเตอร์ โชว์ ครั้งที่ 22” เปิดเผยว่า ปัจจุบันพื้นที่ในภาคตะวันออก โดยเฉพาะในศรีราคา มีความคึกคักมากขึ้น โดยได้อานิสงส์จากเศรษฐกิจในภูมิภาค จากการพัฒนาโครงสร้างพื้นฐานด้านสาธารณูปโภคต่าง ๆ เพื่อรองรับการเติบโตของเศรษฐกิจ ภายใต้โครงการระเบียงเศรษฐกิจพิเศษภาคตะวันออก หรือ อีอีซี ที่ทำให้เกิดการขยายตัวของเมืองและเศรษฐกิจโดยรวม</p>
      <figure>
        <img src="https://www.thebangkokinsight.com/wp-content/uploads/2019/11/K_Somboon.jpg"/>
      </figure>
      <p>นอกจากนี้ ยังได้ปัจจัยหนุนจาก การเซ็นสัญญา โครงการรถไฟความเร็วสูง (Speed Train) เชื่อม 3 สนามบิน (ดอนเมือง-สุวรรณภูมิ-อู่ตะเภา) ระยะทาง 220 กิโลเมตร มูลค่าลงทุน 2.24 แสนล้านบาท โดยมีแนวเส้นทางเริ่มต้นที่ท่าอากาศยานดอนเมือง ผ่านเข้าสู่ท่าอากาศยานสุวรรณภูมิ มุ่งหน้าตามแนวทางรถไฟสายตะวันออกสู่สถานีชลบุรี สถานีศรีราชา สถานีพัทยา สู่ท่าอากาศยานอู่ตะเภาเป็นสถานีสุดท้าย โดยขบวนรถทำความเร็วสูงสุด 250 กิโลเมตรต่อชั่วโมง ทำให้บรรยากาศอำเภอศรีราชาคึกคักยิ่งขึ้น</p>
      <p>“ปัจจุบันเริ่มเห็นสัญญาณการลงทุนเพิ่มมากกว่าเดิม มีการเคลื่อนย้ายแรงงานเข้าสู่พื้นที่มากกว่าที่ผ่านมา”นายสมบูรณ์กล่าว</p>
      <figure>
        <img src="https://www.thebangkokinsight.com/wp-content/uploads/2019/11/4_Grand_Opening_Pacific_Motor_Show_2019.jpg"/>
      </figure>
      <p> </p>
      <p>สำหรับการจัดงาน แปซิฟิค มอเตอร์ โชว์ ครั้งที่ 22 ในปีนี้ จัดขึ้นระหว่างวันที่ 23 พฤศจิกายน – 1 ธันวาคม 2562 ที่ศูนย์การค้าแปซิฟิค พาร์ค ศรีราชา จังหวัดชลบุรี ภายใต้คอนเซ็ปต์ “เลือกรถถูกใจ…เลือกสไตล์ที่เป็นคุณ” โดยมีค่ายรถยนต์ 24 แบนยด์เข้าร่วมงาน รวมถึงบริษัทรถจักรยานยนต์-รถบิ๊กไบค์อีก 12 แบรนด์ และค่ายรถจักรยานยนต์ไฟฟ้า 2 แบรนด์ พร้อมบริษัทตบแต่งรถ ล้อแม็กซ์-ยางรถยนต์และอุปกรณ์ประดับยนต์ เข้ามาร่วมสร้างสีสัน</p>
      <figure>
        <img src="https://www.thebangkokinsight.com/wp-content/uploads/2019/11/9_Grand_Opening_Pacific_Motor_Show_2019.jpg"/>
      </figure>
      <p>อย่างไรก็ตาม แม้ว่าการจัดงานปีนี้จะถูกเลื่อนจากกำหนดเดิมเกือบเดือน จากการปรับปรุงพื้นที่ศูนย์การค้าฯ เพื่อรองรับการเติบโตและตอกย้ำความเป็นแลนด์มาร์คของเมืองศรีราชา รวมทั้งเพื่อรองรับการจัดงาน แปซิฟิค มอเตอร์ โชว์ ครั้งที่ 22 แต่จากแคมเปญส่งเสริมการขายของค่ายยานยนต์ก็เป็นแคมเปญเดียวกับงานมอเตอร์ เอ็กซ์โป 2019 และมีการจัดโปรโมชั่นเพิ่มเติมมากมายคาดว่าจะสร้างความคึกคักในงานได้ตามเป้าหมายที่คาดว่าจะปิดยอดจองยานยนต์ได้กว่า 750 คัน เงินสะพัดภายในงานกว่า 700 ล้านบาท และมีผู้เข้าชมงานกว่า 5.4 แสนคน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243784%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243951/"/>
        <a href="https://www.thebangkokinsight.com/243939/"/>
        <a href="https://www.thebangkokinsight.com/243924/"/>
        <a href="https://www.thebangkokinsight.com/243712/"/>
      </related>
    </article>
  </body>
</html>