<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jablonec-nad-Nisou-Mestske-secesi-se-vraci-krasa-diky-penezum-z-kraje-604482"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T14:27:00+00:00"/>
    <meta property="og:title" content="Jablonec nad Nisou: Městské secesi se vrací krása díky penězům z kraje"/>
    <meta property="og:description" content="Řadou výstavných secesních staveb se může pochlubit Jablonec nad Nisou. V minulých desetiletích leckde zchátraly a až po roce 1989 se jim začala vracet původní krása. Jedním z takových příkladů je i nedávno obnovená fasáda domu v Korejské ulici v Jablonci nad Nisou, na níž přispěl Liberecký kraj."/>
  </head>
  <body>
    <article>
      <h1>Jablonec nad Nisou: Městské secesi se vrací krása díky penězům z kraje</h1>
      <address>
        <time datetime="2019-11-24T14:27:00+00:00">24 Nov 2019, 14:27</time>
      </address>
      <p>
        <b>Řadou výstavných secesních staveb se může pochlubit Jablonec nad Nisou. V minulých desetiletích leckde zchátraly a až po roce 1989 se jim začala vracet původní krása. Jedním z takových příkladů je i nedávno obnovená fasáda domu v Korejské ulici v Jablonci nad Nisou, na níž přispěl Liberecký kraj.</b>
      </p>
      <p>Jedná se o dům vybudovaný v duchu geometrické secese na základě projektu významného jabloneckého architekta Roberta Hemmricha. Investorem domu byl jablonecký exportér Hiller Jewnin.</p>
      <p>„Jablonec nad Nisou je pověstný silně zastoupenou secesní architekturou. Takovou reprezentativní ukázkou je právě dům projektanta Hemmricha. Liberecký kraj podpořil v Jablonci nad Nisou také obnovu zcela výjimečného secesního kostela Povýšení svatého kříže, který se stal Památkou roku Libereckého kraje za rok 2018. Jablonecká secese si zkrátka zaslouží pozornost,“ uvedla Květa Vinklátová, radní pro kulturu, památkovou péči a cestovní ruch Libereckého kraje.</p>
      <p>Opravy domu byly rozděleny do tří částí. V první etapě, která se uskutečnila vloni, došlo k obnově čelní, to jest severní strany domu i se zdobnými prvky. Letos se opravy dočkaly východní a západní strana domu. Repasí prošly domovní dveře a okna, střecha získala nové oplechování a okapy.</p>
      <figure>
        <img src="https://cms.parlamentnilisty.cz/edition_files/uploaded-images/Oprava2.jpg"/>
      </figure>
      <figure>
        <img src="https://cms.parlamentnilisty.cz/edition_files/uploaded-images/Oprava3.jpg"/>
      </figure>
      <p>Současně s ní byla provedena repase vchodových dveří, oken, oplechování a výměna okapů. V roce 2020 čeká renovaci ještě jižní strana domu.</p>
      <p>„Jsme velmi rádi, že nákladnou, ale potřebnou obnovu též finančně podpořil ze svého dotačního fondu Liberecký kraj. Tato kulturní památka v památkové zóně města si to bezesporu zaslouží,“ dodala Jarmila Picková za Společenství vlastníků.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Jablonec-nad-Nisou-Nova-okna-pro-skolku-604020"/>
        <a href="https://www.parlamentnilisty.cz/politika/obce-volicum/Jablonec-nad-Nisou-Pozor-na-trojici-uzavirek-603950"/>
        <a href="https://www.parlamentnilisty.cz/zpravy/tiskovezpravy/Muzeum-skla-a-bizuterie-Klasika-i-inovace-soucasne-ceske-vanocni-ozdoby-ze-skla-603642"/>
        <a href="https://www.parlamentnilisty.cz/politika/obce-volicum/Jablonec-nad-Nisou-Pri-pietnim-aktu-promluvi-zkuseni-politici-i-studenti-603488"/>
      </related>
    </article>
  </body>
</html>