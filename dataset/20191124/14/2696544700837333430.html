<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_elon_musk_starlink_muhold_megfigyeles_decam_sotet_energia"/>
    <meta property="og:site_name" content="HVG.hu"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="Kezdik komolyan idegesíteni a csillagászokat Elon Musk műholdjai"/>
    <meta property="og:description" content="Nem örülnek a csillagászok, hogy a SpaceX műholdakat állít pályára, az eszközök ugyanis bezavarnak az észlelésekbe. Eddig 120 ment fel, Muskék ennél sokkal többel, 42 ezerrel terveznek."/>
  </head>
  <body>
    <article>
      <h1>Kezdik komolyan idegesíteni a csillagászokat Elon Musk műholdjai</h1>
      <address><time datetime="2019-11-24T14:03:00+00:00">24 Nov 2019, 14:03</time> by <a rel="author">hvg.hu</a></address>
      <p>
        <b>Nem örülnek a csillagászok, hogy a SpaceX műholdakat állít pályára, az eszközök ugyanis bezavarnak az észlelésekbe. Eddig 120 ment fel, Muskék ennél sokkal többel, 42 ezerrel terveznek.</b>
      </p>
      <p>Az űrben keringő műholdakból eddig sem volt kevés, a jövőben viszont lényegesen több fog működni, miután Elon Musk elhatározta: véghezviszi Starlink nevű projektjét, amellyel <a href="https://hvg.hu/tudomany/20170307_spacex_szelessavu_internet_12_ezer_muhold">szélessávú internetet biztosítana</a> a bolygó azon részén is, ahol erre ma még nincs lehetőség.</p>
      <p>A grandiózus tervhez rengeteg új műholdra van szükség. Ezek egy részét (120-at) már felküldte a Tesla és a SpaceX cégek vezetője, <a href="https://hvg.hu/tudomany/20191018_spacex_starlink_muhold_internet_az_urbol">hamarosan pedig újabb szállítmány</a> kilövését kezdik előkészíteni. Az égen masírozó Starlink-műholdaknak ugyanakkor nem mindenki örül, a csillagászok kifejezetten zavarónak tartják, <a href="https://hvg.hu/tudomany/20190527_spacex_starlink_muholdas_internet_video">az eszközök ugyanis messziről is túl fényesek</a>.</p>
      <p>A Földön ráadásul több megfigyelő állomás működik, melyek fontos tudományos munkát végeznek. Ilyen a világ egyik legnagyobb digitális kamerája, az 570 megapixeles DECam (Dark Energy Camera), amely a chilei hegyek között kutatja a sötét energia nyomait. A DECamot nyolc évig építették, majd a Cerro Toro obszervatóriumban helyezték működésbe.</p>
      <figure>
        <img src="https://img0.hvg.hu/image.aspx?id=459c3559-376c-4e05-84d4-f476971e4d91&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© YouTube / Mark Handley</cite>
        </figcaption>
      </figure>
      <p>Miközben a DECam tudósai a minap az eget kémlelték, valamilyen fényes vonulásra lettek figyelmesek. Először nem értették, mi történik, de aztán leesett: épp előttük masíroztak át a Starlink műholdjai, komoly fennforgást okozva ezzel – írta a <a href="https://www.wired.co.uk/article/spacex-starlink-satellites-astronomy"><i>Wired</i></a>. Az eszközök nem néhány pillanatig voltak láthatók, a DECam egy kutatója szerint legalább 5 percig biztosan feltartották a munkát. Ez a laikusok számára nem tűnhet soknak, ám a világegyetem összetettségét vizsgáló, fontos kérdésekre választ kereső tudósoknak már igen.</p>
      <p>A műholdakról készült fotók tanúsága szerint a SpaceX ráadásul nem tette meg azokat a módosításokat, amelyeket a csillagászok kértek tőlük. Ezek egyike az volt, hogy a szerkezetek főbb részeit feketére festik, hogy a rajtuk megcsillanó napfény minél kisebb visszatükröződést okozzon. Ez az amatőr megfigyelők számára is fontos lenne, de a SpaceX úgy tűnik, figyelmen kívül hagyta ezt.</p>
      <p>A tudósok amiatt is aggódnak, hogy a műholdak katasztrófával járó ütközésekhez, esetleg interferenciához vezetnek a már így is rengeteg űrszemét és más társaságok által üzemeltetett vevőegységek miatt. Ugyanakkor nem csak a SpaceX dolgozik ilyen készülékekkel, a OneWeb és az Amazon is saját műholdakkal venné be az űrt. És ahogy Muskék, ők sem pár darabbal terveznek.</p>
      <related>
        <a href="https://hvg.hu/tudomany/20190531_spacex_starlink_muholdak_csillagaszat_elon_musk"/>
        <a href="https://hvg.hu/tudomany/20190514_elon_musk_spacex_starlink_muholdak_ingyenes_internet_falcon_9_hordozoraketa"/>
      </related>
    </article>
  </body>
</html>