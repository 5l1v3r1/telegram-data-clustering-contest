<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734443"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T14:13:00+00:00"/>
    <meta property="og:title" content="10.000 betogers trekken door Brussel om geweld tegen vrouwen aan te klagen"/>
    <meta property="og:description" content="De betoging tegen geweld tegen vrouwen zondagnamiddag in Brussel heeft minstens 10.000 mensen op de been gebracht. Dat zegt de lokale politie. Volgens de o..."/>
  </head>
  <body>
    <article>
      <h1>10.000 betogers trekken door Brussel om geweld tegen vrouwen aan te klagen</h1>
      <address>
        <time datetime="2019-11-24T14:13:00+00:00">24 Nov 2019, 14:13</time>
      </address>
      <p>Brussel - <b>De betoging tegen geweld tegen vrouwen zondagnamiddag in Brussel heeft minstens 10.000 mensen op de been gebracht. Dat zegt de lokale politie. Volgens de organisatoren ging het zelfs om 15.000 betogers.</b></p>
      <p>Tot die betoging was opgeroepen door het platform Mirabal, dat een honderdtal organisaties uit het middenveld verenigt. De organisaties vragen een meer efficiënte aanpak van alle vormen van geweld op vrouwen. Een gelijkaardige betoging telde vorig jaar 5.000 deelnemers en de organisatoren hoopten dit jaar op minstens evenveel betogers.</p>
      <p>De actiegroep Stop Féminicide telde dit jaar al 22 vrouwen in België die werden vermoord om de eenvoudige reden dat ze vrouwen waren. Sinds 2017 gaat het om honderd vrouwenmoorden. Officiële cijfers ontbreken echter en het totale aantal zou nog hoger kunnen liggen.</p>
      <p>
        <b>Moment van stilte</b>
      </p>
      <p>Voor de start van de betoging werden de namen van de slachtoffers dit jaar voorgelezen, gevolgd door een moment van stilte en een massale woedekreet. Op het Poelaertplein voor het Brusselse justitiepaleis, waar de betoging even halthield, stonden ook rode schoenen opgesteld. Daarbij stond elk paar schoenen symbool voor één van de gedode vrouwen.</p>
      <p>“Laat ons zoveel mogelijk lawaai maken”, riepen de organisatoren daar de betogers op. “Laat ons lawaai de stilte overstijgen die zij achtergelaten hebben.”</p>
      <p>
        <b>Maatregelen geëist</b>
      </p>
      <p>Het platform eist de toepassing van het Verdrag van Istanboel, een tekst van de Raad van Europa die België in 2016 heeft geratificeerd, en waarbij de verschillende beleidsniveaus zich ertoe verbonden gecoördineerde maatregelen te treffen om geweld tegen vrouwen te voorkomen, de slachtoffers te beschermen en de daders te vervolgen. Drie jaar later stelt het middenveld vast dat het verdrag nauwelijks in de praktijk wordt omgezet.</p>
      <p>“We eisen een echt politiek debat en een coherente strategie om te strijden tegen elke vorm van geweld waarvan vrouwen het slachtoffer worden”, klonk het, “een echte preventiepolitiek, een beter onthaal en opvang van alle slachtoffers en hun kinderen. Om dat te bereiken willen we een verhoging van de middelen voor alle organisaties die op het terrein dag na dag strijden tegen geweld op vrouwen.”</p>
    </article>
  </body>
</html>