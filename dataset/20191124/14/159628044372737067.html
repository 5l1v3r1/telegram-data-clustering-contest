<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/buldan/buldan-kestanesi-unlu-seflerin-onayini-aldi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-24T14:39:00+00:00"/>
    <meta property="og:title" content="Buldan kestanesi ünlü şeflerin onayını aldı"/>
    <meta property="og:description" content="Buldan kestane şekeri Gastro World Master Chefs uluslararası Gastronomi Festivali’ne katılan ünlü şeflerden onay aldı. Alandız Kalkınma Kooperatifi Başkanı Remzi Salman, Buldan Kestane Şekeri’nin zaman içinde rakipsiz olacağını söyledi."/>
  </head>
  <body>
    <article>
      <h1>Buldan kestanesi ünlü şeflerin onayını aldı</h1>
      <h2>Buldan kestane şekeri Gastro World Master Chefs uluslararası Gastronomi Festivali’ne katılan ünlü şeflerden onay aldı. Alandız Kalkınma Kooperatifi Başkanı Remzi Salman, Buldan Kestane Şekeri’nin zaman içinde rakipsiz olacağını söyledi.</h2>
      <address><time datetime="2019-11-24T14:39:00+00:00">24 Nov 2019, 14:39</time> by <a rel="author">Haber Merkezi</a></address>
      <p>Geçtiğimiz yıl satışına başlanan Alandız Kestane Şekeri, Gastro World Master Chefs uluslararası Gastronomi Festivali’ne katılan ünlü şeflerden onay aldı. Festivalde açılan stantda tanıtımı yapılan ve tadımı yaptırılan Buldan’ın Kestane Şekeri, çok beğenildi.</p>
      <figure>
        <img src="https://www.denizlihaber.com/medya/2019/11/denizli-buldan-kestane-haber.jpg"/>
      </figure>
      <p>Buldan’da yıllık 300 ton kestane potansiyelinin olduğunu söyleyen Alandız Kalkınma Kooperatifi Başkanı Remzi Salman, geçtiğimiz yıl 15 ton kestanenin işlenerek sektöre girdiklerini ve Alandız Kestane Şekeri’nin çok beğenildiğini söyledi.</p>
      <p>Festivaldeki ünlü şeflerden de onay aldıklarını dile getiren Başkan Salman,  “Bölgemizde üretilen şekercilik cinsi kestane, doğal aroması ile kestane şekeri üretimi için çok uygun. Bin dönüm alandan yaklaşık 300 ton kestane üretimi yapılıyor. Kestanemizin coğrafi işaret patenti almak için gerekli girişimleri yaptık, kısa bir zaman sonra belgemizi alacağız.</p>
      <p>Bölgemizin kestanelerinin katma değerinin yüksek olması için üretime çok önem veriyoruz. Büyük marketlerden, şarküterilerden siparişler almaya başladık. Yurt içine ve ihracata yönelik satış yapmayı amaçlıyoruz. Bu amaçla tanıtım ve pazarlama faaliyetlerini yürütüyoruz. Yakın zamanda Alandız Kestane Şekeri, rakipsiz olacak”dedi.</p>
    </article>
  </body>
</html>