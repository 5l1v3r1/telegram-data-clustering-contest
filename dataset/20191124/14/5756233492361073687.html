<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623162/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A8%D9%87-%D8%A7%D8%AF%D8%B9%D8%A7%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D8%AC%D9%84%D8%A7%D8%B3-%D9%85%D9%86%D8%A7%D9%85%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T14:44:00+00:00"/>
    <meta property="og:title" content="واکنش وزارت خارجه به ادعاها علیه ایران در اجلاس منامه"/>
    <meta property="og:description" content="سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفت‌وگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند."/>
  </head>
  <body>
    <article>
      <h1>واکنش وزارت خارجه به ادعاها علیه ایران در اجلاس منامه</h1>
      <address>
        <time datetime="2019-11-24T14:44:00+00:00">24 Nov 2019, 14:44</time>
      </address>
      <p>
        <i>سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفت‌وگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید عباس موسوی سخنگوی وزارت امور خارجه تصریح کرد: کشورهایی که خود مولّد و مروّج تروریسم و افراط‌گرایی بوده و با زیر پا گذاشتن اصل حسن همجواری، در امور داخلی دیگران مداخله نموده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.</p>
      <p>موسوی خاطر نشان کرد: تجاوز نظامی به یمن به رهبری عربستان سعودی و به خاک و خون کشیدن ده‌ها هزار نفر از زنان و کودکان بی گناه و نابود کردن همه زیرساخت های آن کشور و توسل به رفتارهای استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد.</p>
      <p>سخنگوی وزارت امور خارجه در پایان این کشورها را به کنار گذاشتن توهّم و پذیرش واقعیت‌ها و گفت‌وگو و همکاری جمعی برای تامین ثبات، امنیت و پیشرفت منطقه فراخواند.</p>
    </article>
  </body>
</html>