<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_piena_po-6606087/news/2019-11-24/"/>
    <meta property="og:site_name" content="Agi"/>
    <meta property="article:published_time" content="2019-11-24T14:25:00+00:00"/>
    <meta property="og:title" content="Il maltempo flagella l'Italia. Ed è in arrivo la piena sul delta del Po"/>
    <meta property="og:description" content="Disagi soprattutto nel Nord-ovest del Paese. Situazione critica in Liguria e Piemonte. Nel Savonese sono caduti oltre 100 millimetri di pioggia e ci sono numerosi sfollati "/>
  </head>
  <body>
    <article>
      <h1>Il maltempo flagella l'Italia. Ed è in arrivo la piena sul delta del Po</h1>
      <h2>Disagi soprattutto nel Nord-ovest del Paese. Situazione critica in Liguria e Piemonte. Nel Savonese sono caduti oltre 100 millimetri di pioggia e ci sono numerosi sfollati </h2>
      <address><time datetime="2019-11-24T14:25:00+00:00">24 Nov 2019, 14:25</time> by <a rel="author">AGI - Agenzia Giornalistica Italia</a></address>
      <p>Non dà tregua l'ondata di maltempo che sta flagellando il Nord-ovest dell'Italia, soprattutto Liguria e Piemonte, in attesa della piena del Po attesa per questa mattina a Torino e nel Delta del fiume. La notte è stata particolarmente difficile nel Savonese: ad Albisola Superiore il rio Basco è esondato nei pressi del ponte medievale e in altri punti e ci sono numerosi sfollati. Alcune frane hanno isolata la frazione di Ellera.<br/><br/>In tre ore, nel Savonese sono caduti 100 millimetri di pioggia, da inizio ottobre quasi un metro e 70 centimetri d'acqua. A Genova, in Valpolcevera, a Genova, sono allagati sottopassi, cantine e negozi.<br/><br/>In totale, in Liguria ci sono 85 sfollati. La regione è ancora in allerta rossa, fino alle 12 a Genova e fino alle 15 nelle province di Savona e Imperia.</p>
      <h3>Allerta in Calabria e Piemonte </h3>
      <p>Allerta rossa anche in Calabria e in Piemonte e occhi puntati sul delta del Po, dove è attesa la piena. A Torino il Po è vicino alla piena e il culmine atteso per oggi alle 12 ma con un livello considerato decisamente inferiore alla piena del 2016. Le aree a maggior rischio di esondazione "sono monitorate e presidiate costantemente dagli agenti di Polizia municipale e da diverse squadre di volontari di Protezione civile".</p>
      <p>Nell'Alessandrino sono 81 le persone evacuate per precauzione e centinaia di abitazioni sono rimaste senza corrente elettrica, nella val Lemme, nell'Acquese, nel Novese e nell'Ovadese. Ad Acqui Terme evacuata la caserma della polizia stradale. Il colmo della piena del Tanaro è previsto nella tarda mattina di oggi, mentre la portata della Bormida è in calo. Nella provincia di Asti chiuse diverse strade provinciali per i pericoli dovuti a smottamenti, allagamenti e usura del manto stradale.</p>
      <h3>Una mareggiata chiude il centro di Celle Ligure</h3>
      <p>I disagi maggiori, però, si concentrano nel Ponente ligure, in particolare tra Savona e Val Bormida. A Celle Ligure la mareggiata ha costretto a chiudere il centro del paese. Tra Altare e Mallare ci sono 14 sfollati, tra i quali due disabili, a causa di una frana che minaccia le loro abitazione.<br/><br/>Sulla A10 Genova-Ventimiglia, a causa delle incessanti piogge, ci sono stati nella notte due smottamenti al di sopra di un muro di controripa che hanno portato alla chiusura dell'autostrada tra Varazze e Arenzano in direzione di Genova e del tratto tra Albisola e Savona verso Ventimiglia.<br/>In provincia di Genova, nel Comune di Sant'Olcese, nove persone sono state sfollate per uno smottamento boschivo che si è avvicinato alle abitazioni.<br/><br/>"Non abbassiamo la guardia. Forza Liguria!", ha scritto su Facebook il presidente della Regione, Giovanni Toti.</p>
    </article>
  </body>
</html>