<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/laburisti-obecali-zenama-nadoknade-za-penzije/"/>
    <meta property="og:site_name" content="Krstarica"/>
    <meta property="article:published_time" content="2019-11-24T14:25:00+00:00"/>
    <meta property="og:title" content="Laburisti obećali ženama nadoknade za penzije"/>
    <meta property="og:description" content="LONDON - Glavna britanska opoziciona stranka, Laburistička prtija, obećala je da će platiti nadoknadu za nekoliko godina &quot;izgubljenih&quot; državnih penzija za"/>
  </head>
  <body>
    <article>
      <h1>Laburisti obećali ženama nadoknade za penzije</h1>
      <address><time datetime="2019-11-24T14:25:00+00:00">24 Nov 2019, 14:25</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Glavna britanska opoziciona stranka, Laburistička prtija, obećala je da će platiti nadoknadu za nekoliko godina „izgubljenih“ državnih penzija za više od tri miliona žena kojima je povećana starosna granica za penziju ako na izborima 12. decembra osvoji vlast.</p>
      <p>Laburistički šef finansija Džon Mekdonel rekao je da će do 31.000 funti, sa prosečnim iznosom od 15.000 funti, biti isplaćeno onim ženama koje su očekivale da se penzionišu sa 60 godina, ali im je rečeno da će morati duže da čekaju na to, prenosi Rojters.</p>
      <p>Laburisti su rekli da se ukupni troškovi takvog predloga procenjuju na 58 milijardi funti pre oporezivanja, ali da bi moglo da se plaća u ratama.</p>
      <p>Prema rečima vođe laburista Džeremija Korbina, sledeća laburistička vlada obeštetiće žene koje su nepravedno pogođene porastom starosne dobi za penziju i ukazati im poštovanje koje zaslužuju.</p>
      <p>„Moćni i bogati žele da verujete da je stvarna promena nemoguća, da nije realna. Ali to je moguće s laburistima. Zato što laburisti nisu na strani milijardera i bankara, mi smo na strani naroda“, izjavio je Korbin.</p>
      <p>(Tanjug)</p>
    </article>
  </body>
</html>