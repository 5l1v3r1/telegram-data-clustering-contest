<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363573/poslednja-sansa-za-pravosnaznu-odluku-presuda-za-ubistvo-nikole-bojovica-ponovo-pred-apelacionim-sudom"/>
    <meta property="og:site_name" content="kurir.rs"/>
    <meta property="article:published_time" content="2019-11-24T14:17:00+00:00"/>
    <meta property="og:title" content="POSLEDNJA ŠANSA ZA PRAVOSNAŽNU ODLUKU: Presuda za ubistvo Nikole Bojovića ponovo pred Apelacionim sudom"/>
    <meta property="og:description" content="Pred Apelacionim sudom u Beogradu sutra će početi razmatranje žalbi na prvostepenu presudu kojom je Miloš Delibašić osuđen na tri decenije zatvora kao organizator kriminalne grupe čiji su pripadnici ubili rođenog brata Luke Bojovića, Nikolu Bojovića i Miloša ..."/>
  </head>
  <body>
    <article>
      <h6 class="kicker">MORA DA SE PRESUDI</h6>
      <h1>POSLEDNJA ŠANSA ZA PRAVOSNAŽNU ODLUKU: Presuda za ubistvo Nikole Bojovića ponovo pred Apelacionim sudom</h1>
      <address>
        <time datetime="2019-11-24T14:17:00+00:00">24 Nov 2019, 14:17</time>
      </address>
      <p>Pred Apelacionim sudom u Beogradu sutra će početi razmatranje žalbi na prvostepenu presudu kojom je Miloš Delibašić osuđen na tri decenije zatvora kao organizator kriminalne grupe čiji su pripadnici ubili rođenog brata Luke Bojovića, Nikolu Bojovića i Miloša Vidakovića 2013. godine.</p>
      <p>Sednica suda je zakazana za i 26, 27. i 28. novembar i biće otvorena za javnost, a njoj će moći da prisustvuvju i okrivljeni ukoliko su izrazili želju za to.</p>
      <p>Presuda, koja će biti razmatrana po žalbama, je druga prvostepena presuda, pošto je prvu Apelacioni sud ukinuo prošle godine i naložio ponavljanje suđenja.</p>
      <p>Apelacioni sud sada mora da donese pravosnažnu odluku, a presudu može da potvrdi, da je preinači ili da sam otvori glavni pretres, izvede dokaze koje smatra ključnim i presudi.</p>
      <p>Presudu kojom je Delibašić osuđen na 30 godina, a ostali pripadnici grupe na višedecenijske kazne zatvora, doneo je Specijalni sud u Beogradu u aprilu ove godine.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3359575/evo-zasto-je-zapoceo-jezivi-obracun-saranovica-i-luke-bojovica-slobodan-nije-mogao-da-mu-oprosti-ubistvo-brata-a-onda-je-krenuo-u-totali-rat-sve-je-pocelo-ranije-otmicom-jednog-coveka"/>
      </related>
      <p>Ukinutom prvom presudom, Delibašić je bio oslobođen svih optužbi za razliku od ostalih optuženih.</p>
      <p>Osuđen je zbog podstrekavanja na teško ubistvo Vidakovića i zbog zločinačkog udruživanja.</p>
      <p>Saša Cvetanović je osuđen na 35 godina zatvora zbog ubistva Bojovića, a Ratko Koljenšić na 30 godina zatvora.</p>
      <p>Slaviša Novaković je osuđen na 35 godina zatvora kao saizvršilac u ubistvu Vidakovića, a Miloš Vojnović, kao direktni izvršilac ubistva Vidakovića, sada je dobio 17 godina zatvora.</p>
      <p>Na ova ubistva, prema optužnici su ih podstrekavali Delibašić i ubijeni Slobodan Šaranović.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3346711/ispovest-andjelke-bojovic-majke-ubijenog-nikole-i-luke-koji-robija-u-spaniji-tugu-za-nikolom-lecim-gledajuci-njegovu-decu-umesto-njega-a-o-luki-otkriva-ovo-pogledajte-sliku-iz-detinjstva-koja-kruzi-fejsbukom-foto"/>
      </related>
      <p>Svi osim Cvetanovića osuđeni su zbog krivičnih dela zločinačko udruživanje i teško ubistvo u saizvršilaštvu, a Delibašić zbog teškog ubistva u podstrekavanju.</p>
      <p>Goran Bojanić, koji je promenio prezime u Maletić, osuđen je samo za pripadništvo ovoj kriminalnoj grupi, koju su prema optužnici organizovali Delibašić i Šaranović.</p>
      <p>Nikola, rođeni brat Luke Bojovića, ubijen je 29. aprila 2013. godine u Beogradu, a Miloš Vidaković 2. jula u Budvi iste godine.</p>
      <p>Protiv Šaranovića, optuženog da je zajedno s Delibašićem organizovao ovu grupu, postupak je obustavljen zbog smrti, jer je u februaru 2017. godine ubijen u Budvi ispred svoje kuće.</p>
      <p>Koljenšić je nedostupan pravosudnim organima Srbije i živi u Crnoj Gori, koja ne želi da ga izruči Srbiji, a Slaviša Novaković je u bekstvu.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3346333/konacna-presuda-za-ubistvo-nikole-bojovica-i-vidakovica-krajem-novembra-apelacioni-sud-odlucuje-o-kazni-za-milosa-delibasica"/>
      </related>
      <p>Miloš Vojnović je priznao ubistvo Vidakovića i zaključio sporazumom sa Tužilaštvom za organizovani kriminal koji je prihvatio sud, a prema kome u zamenu za priznanje ubistva i svedočenje u procesu treba da bude osuđen na minimalnu kaznu zatvora za krivično delo teško ubistvo od 10 i po godina.</p>
      <p>On je govorio o svom krivičnom delu, kao i o ulozi Delibašića u ovoj grupi, ali mu tokom prvog suđenja sud u tom delu nije poklonio veru, pa je oslobodio Delibašića.</p>
      <p>Zbog toga je Apelacioni sud prošli put ukinuo prvostepenu presudu i naložio ponavljanje suđenja, nakon kojeg je Delibašiću na zahtev tužilaštva, Specijalni sud ponovo odredio pritvor.</p>
      <p>Prema tvrdnjama tužilaštva, glavni organizator ove grupe i nalogodavac ubistava bio je pokojni Šaranović.</p>
      <p>Šaranović je, kako se sumnja, zajedno sa Delibašićem iz osvete naložio ubistvo Nikole Bojovića, jer je smatrao da je po nalogu Luke Bojovića, ubijen njegov brat Branislav Šaranović 2009. godine u Beogradu.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3343121/nikoli-je-na-grobu-ispunjena-poslednja-zelja-evo-kakav-oprostaj-je-pozeleo-brat-luke-bojovica-sledice-vam-se-krv-video"/>
      </related>
      <p>Luka Bojović je u španskom zatvoru od februara 2012. godine, gde izdržava kaznu od 18 godina zbog nezakonitog arsenala oružja koje je kod njega pronađeno u Valensiji.</p>
      <p>Koljenšić je u Crnoj Gori i brani se sa slobode, koja vodi svoju istragu povodom ovih ubistava, pošto Srbiji nije izručila Koljenšića i Šaranovića.</p>
      <p>(Kurir.rs/Tanjug)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3230097/osudjene-ubice-nikole-bojovica-delibasicu-30-godina-robije-porodica-luke-bojovica-nije-prisustvovala-izricanju-presude-vuk-nije-docekao-pravdu-za-sina"/>
        <a href="https://www.kurir.rs/crna-hronika/3268781/sta-je-jugoslav-cvetanovic-rekao-u-poslednjem-intervjuu-zar-bi-moj-brat-ubio-nikolu-bojovica-i-nase-zivote-procenio-na-po-15000-evra-ubrzo-je-ubijen"/>
        <a href="https://www.kurir.rs/crna-hronika/3267215/uhapsen-ubica-brata-sase-cvetanovica-pitbula-crnogorac-pao-u-novom-sadu-osumnjicen-da-je-zbog-osvete-likvidirao-jugoslava-cvetanovica-u-vranju"/>
      </related>
    </article>
  </body>
</html>