<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/as-rim-i-lazio-zvitezily-krejciho-bolona-remizovala/1824675?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T14:43:00+00:00"/>
    <meta property="og:title" content="AS Řím i Lazio zvítězily, Krejčího Boloňa remizovala"/>
    <meta property="og:description" content="Řím - Fotbalisté Lazia Řím zvítězili ve 13. kole italské ligy gólem v nastavení 2:1 na hřišti Sassuola a na třetím místě tabulky udrželi dvoubodový náskok před městským rivalem AS, který vyhrál 3:0 nad Brescií. Boloňa s Ladislavem Krejčím v základní sestavě remizovala s Parmou 2:2 a ukončila sérii tří porážek. Sampdoria Janov, za kterou odehrál celý zápas Jakub Jankto, porazila Udine 2:1."/>
  </head>
  <body>
    <article>
      <h1>AS Řím i Lazio zvítězily, Krejčího Boloňa remizovala</h1>
      <address><time datetime="2019-11-24T14:43:00+00:00">24 Nov 2019, 14:43</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Fotbalisté Lazia Řím zvítězili ve 13. kole italské ligy gólem v nastavení 2:1 na hřišti Sassuola a na třetím místě tabulky udrželi dvoubodový náskok před městským rivalem AS, který vyhrál 3:0 nad Brescií. Boloňa s Ladislavem Krejčím v základní sestavě remizovala s Parmou 2:2 a ukončila sérii tří porážek. Sampdoria Janov, za kterou odehrál celý zápas Jakub Jankto, porazila Udine 2:1.</p>
      <p>Lazio v Sassuolu natáhlo sérii ligových výher na pět. Úvodní gól dali hosté v 34. minutě, kdy patnáctou branku v sezoně zaznamenal nejlepší střelec Serie A Ciro Immobile. Těsně před poločasem vyrovnal Francesco Caputo, ale Lazio strhlo vítězství na svou stranu v 91. minutě díky Felipemu Caicedovi.</p>
      <p>AS Řím rozhodl utkání s poslední Brescií také ve druhé půli. V 49. minutě se hlavou trefil Chris Smalling, který o osm minut později nahrál Gianlucovi Mancinimu, a výhru stvrdil v 66. minutě Edin Džeko. Brescia, v jejímž dresu odehrál 28 minut český reprezentant Jaromír Zmrhal, utrpěla pátou ligovou porážku v řadě, příchod trenéra Fabia Grossa na začátku listopadu zatím nenese ovoce. Zmrhalův spoluhráč Aleš Matějů nemohl nastoupit kvůli trestu za vyloučení v předchozím utkání.</p>
      <p>Boloňa ukončila sérii tří porážek a Krejčí u toho byl po celých 90 minut. Do vedení šli ale hosté v 17. minutě zásluhou švédského záložníka Dejana Kulusevského, ještě před přestávkou vyrovnal Rodrigo Palacio, nejlepší střelec týmu se čtyřmi ligovými brankami. Parma si vedení vzala zpátky v 71. minutě gólem Simoneho Iacoponiho, dělbu bodů ale zařídil v páté nastavené minutě domácí kapitán Blerim Dzemaili.</p>
      <p>Celé utkání odehrál i Jankto, jehož Sampdoria porazila doma Udine 2:1. Hosté šli do vedení v 29. minutě zásluhou Ilji Nestorovského, za domácí otočili stav Manolo Gabbiadini a z penalty Gastón Ramírez. Češi působící v Udine Antonín Barák a Jan Kubala zůstali pouze na lavičce.</p>
      <h3>Výsledky 13. kola italské fotbalové ligy:</h3>
      <p>Boloňa - Parma 2:2 (40. Palacio, 90.+5 Dzemaili - 17. Kulusevski, 71. Iacoponi), AS Řím - Brescia 3:0 (49. Smalling, 57. Mancini, 66. Džeko), Hellas Verona - Fiorentina 1:0 (66. Di Carmine), Sassuolo - Lazio Řím 1:2 (45. Caputo - 34. Immobile, 90.+1 Caicedo), Sampdoria Janov - Udine 2:1 (45.+6 Gabbiadini, 74. Ramírez z pen. - 29. Nestorovski),</p>
      <p>20:45 Lecce - Cagliari.</p>
    </article>
  </body>
</html>