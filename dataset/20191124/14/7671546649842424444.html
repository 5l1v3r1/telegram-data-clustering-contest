<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914948"/>
    <meta property="og:site_name" content="Dnevnik"/>
    <meta property="article:published_time" content="2019-11-24T14:25:00+00:00"/>
    <meta property="og:title" content="#video Neurje na jugu Francije terjalo smrtni žrtvi"/>
    <meta property="og:description" content="Po hudem neurju na jugu Francije sta danes najmanj dve osebi izgubili življenje, eno pa še iščejo. Zaradi obilnega deževja poročajo z območja Provanse o hudourniških poplavah, ob Azurni obali pa še o visokem valovanju."/>
  </head>
  <body>
    <article>
      <h1>#video Neurje na jugu Francije terjalo smrtni žrtvi</h1>
      <address><time datetime="2019-11-24T14:25:00+00:00">24 Nov 2019, 14:25</time> by <a rel="author">STA</a></address>
      <p>
        <b>Po hudem neurju na jugu Francije sta danes najmanj dve osebi izgubili življenje, eno pa še iščejo. Zaradi obilnega deževja poročajo z območja Provanse o hudourniških poplavah, ob Azurni obali pa še o visokem valovanju.</b>
      </p>
      <p>Enega človeka so našli mrtvega v vasi Muy, severno od Saint-Tropeza. Nedaleč od kraja, kjer so našli truplo, se je v soboto zvečer prevrnil čoln s tremi gasilci in tremi civilisti. Takrat so javili, da pogrešajo enega od civilistov.</p>
      <p>Življenje pa je izgubil še moški, ki so ga našli v avtomobilu v vasi Cabasse, nekaj deset kilometrov zahodno od vasi Muy.</p>
      <p>V vasi Saint-Atonin-du-Var pa še vedno pogrešajo starejšega moškega, ki je ponoči med močnim deževjem zapustil hišo.</p>
      <figure>
        <iframe src="https://www.youtube.com/embed/scRqTvan4V4" width="560" height="315" data-service="Youtube" scrolling="no"/>
      </figure>
      <p>Regiji Alpes-Maritimes in Var se že od petka spopadata z močnim deževjem. Na nekaterih območjih Vara je v 24 ali 48 urah padlo za dva ali tri mesece dežja. Po oceni lokalnih oblasti bi lahko neurje povzročilo obsežno gmotno škodo.</p>
      <p>O vremenskih nevšečnostih so v soboto poročali tudi iz sosednje Italije. Posebej hudo je bilo v Genovi, kjer so obilne padavine poplavile številne kleti, podvoze in zgradbe, več ulic pa so zasuli zemeljski plazovi.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914946/kronika/po-prometni-nesreci-pri-grosuplju-v-kriticnem-stanju-23letnik-"/>
        <a href="https://www.dnevnik.si/1042914940/kronika/v-nesreci-manjsega-letala-v-dr-kongo-vec-mrtvih-"/>
      </related>
    </article>
  </body>
</html>