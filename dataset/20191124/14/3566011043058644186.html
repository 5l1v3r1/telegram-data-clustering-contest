<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549706.html/%D8%AA%D8%AC%D9%85%D8%B9---%D9%87%D8%B2%D8%A7%D8%B1-%D9%86%D9%81%D8%B1%DB%8C-%D8%A8%D8%B3%DB%8C%D8%AC%DB%8C%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF--%D8%A7%D8%AC%D8%B1%D8%A7%DB%8C----%D8%A8%D8%B1%D9%86%D8%A7%D9%85%D9%87-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:10:00+00:00"/>
    <meta property="og:title" content="تجمع ۵ هزار نفری بسیجیان برگزار می‌شود/ اجرای ۲۰۰برنامه در هفته بسیج"/>
    <meta property="og:description" content="فرمانده سپاه ناحیه امام سجاد(ع) قزوین با اشاره به اجرای ۲۰۰ برنامه در هفته بسیج گفت: برگزاری نشست‌ بصیرتی، اجرای طرح ویزیت رایگان پزشکی در مناطق محروم، تبیین نقش بسیج در بیانیه‌ گام دوم و تبیین دستاوردهای انقلاب از جمله برنامه‌های هفته‌ی بسیج است."/>
  </head>
  <body>
    <article>
      <h1>تجمع ۵ هزار نفری بسیجیان برگزار می‌شود/ اجرای ۲۰۰برنامه در هفته بسیج</h1>
      <h2>فرمانده‌ سپاه ناحیه امام‌سجاد(ع) قزوین:</h2>
      <address>
        <time datetime="2019-11-24T14:10:00+00:00">24 Nov 2019, 14:10</time>
      </address>
      <p>فرمانده سپاه ناحیه امام سجاد(ع) قزوین با اشاره به اجرای ۲۰۰ برنامه در هفته بسیج گفت: برگزاری نشست‌ بصیرتی، اجرای طرح ویزیت رایگان پزشکی در مناطق محروم، تبیین نقش بسیج در بیانیه‌ گام دوم و تبیین دستاوردهای انقلاب از جمله برنامه‌های هفته‌ی بسیج است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرگرد زین‌العابدین اصلی‌بیگی در گفت‌وگو با <a href="https://sobheqazvin.ir/">صبح ‌قزوین</a> با اشاره به هفته بسیج اظهارکرد: پنجم آذر سال ۵۸ به فرمان امام خمینی(ره) بسیج تشکیل شد زیرا به اعتقاد امام راحل، جمعیت ۲۰ میلیونی کشور که بیشتر آن‌ها نیز از قشر جوان بودند باید تفنگداران این مرز و بوم باشند به تعبیر دیگر امام تمام ملت را بسیج خواند تا تاثیر وحدت را به همگان نشان دهد.</p>
      <p>وی افزود: بسیج ۲۰ میلیونی رشادت‌های بسیاری از خود به جای گذاشت، بسیج فعالیت خود را در جنگ تحمیلی آغاز کرد و سپس در بخش‌های دیگر مانند سازندگی، محرومیت‌زدایی، دفاع از حرم عقلیه‌ی بنی‌هاشم، حفظ امنیت در شمال‌غرب کشور و برطرف‌کردن اغتشاش‌ها با حمایت رهبر معظم انقلاب خوش درخشید.</p>
      <p>فرمانده‌ سپاه ناحیه امام‌سجاد(ع) شهرستان قزوین اذعان کرد: به مناسبت گرامی‌داشت هفته‌ی بسیج، تشکلی که موفق شد رشادت‌های عظیمی را در کشور خلق کند سپاه استان ۲۰۰برنامه‌ی اجرایی در شهرستان قزوین در نظر گرفته ‌است که از جمله آن برگزاری تجمع ۱۰هزار نفری بسیجیان استان قزوین است که ۵ هزار نفر از این بسیجیان را بسیجی‌های شهرستان قزوین تشکیل می‌دهند‌.</p>
      <p>وی ادامه داد: در این تجمع ۵ هزار بسیجی از شهرستان‌های الموت شرقی، الموت غربی، اقبال شرقی، اقبال‌غربی، طارم، اقبالیه و محمود‌آباد ساعت ۹ صبح روز سه‌شنبه پنجم آذرماه سال جاری در ورزشگاه شهید بابایی حاضر می‌شوند.</p>
      <p>اصلی بیگی بیان ‌کرد: برنامه‌ی تجمع ۱۰ هزار نفره‌ بسیجیان استان قزوین که نیمی از آن‌ها بسیجیان شهرستان‌ها هستند با سخنرانی سردار قربانی مشاور فرمانده‌ کل ‌سپاه و با اجرای برنامه‌های متعدد از قبیل اجرای سرود و مدیحه‌سرایی برگزار می‌شود.</p>
      <p>
        <b>تبیین بیانیه‌ی گام دوم انقلاب ‌از رسالت‌های بسیج است</b>
      </p>
      <p>این مقام مسئول عنوان کرد: به مناسبت هفته‌ بسیج یادواره‌ شهید پاسدار و بسیجی شهید زکریای شیری پنجم آذرماه در شهرستان اقبالیه با حضور آیت‌الله نظری منفرد برگزار می‌شود.</p>
      <p>وی در ادامه گفت: برنامه‌ی تجمع ورزشکاران بسیجی اوایل هفته‌ی بسیج در شهرستان اقبالیه برگزار شد؛ همچنین این شهرستان در سال‌ جاری میزبان سخنرانی سردار کبیری و برگزاری نشست بصیرتی است.</p>
      <p>فرمانده‌ سپاه ناحیه امام ‌سجاد(ع) شهرستان قزوین تصریح کرد: از دیگر برنامه‌های هفته‌ی بسبج می‌توان به حضور سرگرد عباس برزگر روز ۴ آذرماه سال جاری در منطقه‌ی طارم اشاره کرد.</p>
      <p>وی تاکید کرد: دیدار با خانواده‌ی شهدا، دیدار با ائمه‌ی جماعت شهرستان‌ها، غبارروبی مزار شهدا، نشست‌ بصیرتی، اجرای طرح ویزیت رایگان پزشکی در مناطق محروم، تبیین نقش بسیج در بیانیه‌ی گام دوم و تبیین دستاوردهای انقلاب از دیگر برنامه‌های هفته‌ی بسیج به شمار می‌رود.</p>
      <p>این مقام مسئول افزود: در هفته‌ی بسیج علاوه بر اجرای برنامه‌های مناسبتی شاهد افتتاح برخی پروژه‌های عمرانی در مناطق الموت شرقی و غربی، طارم، کوهین، قبال شرقی و غربی هستیم.</p>
      <p>وی در ادامه گفت: بسیج و بسیجی در طول ۴۰ سال انقلاب بزرگ اسلامی رشادت‌های خود را ثابت کرده‌ است و بارها در شرایط امنیتی یا کمک به هم‌نوعان در مناطق مختلف کشور مانند لرستان فعالیت خود را به خوبی انجام داده و همواره مورد توجه و تحسین رهبر معظم انقلاب قرار گرفته‌است.</p>
      <p>اصلی بیگی در پایان بیان کرد: امروز مسئولیتی که بسیج به عنوان یک تشکل جوان و انقلابی به عهده‌ دارد تبیین بیانیه‌ی گام دوم انقلاب ‌اسلامی و عملی ‌کردن فرمان رهبری ‌است که هفته‌ بسیج زمان مناسبی برای شروع دست‌یابی به این اهداف عظیم است.</p>
      <p>انتهای پیام/</p>
    </article>
  </body>
</html>