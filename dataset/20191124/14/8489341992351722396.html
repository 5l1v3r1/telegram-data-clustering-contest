<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807168/%D8%B7%D8%A8%D8%A7%D8%B7%D8%A8%D8%A7%DB%8C%DB%8C-%D9%87%D8%B1%D9%88%DB%8C-%D8%A7%D8%B2-%D9%85%D8%B1%D8%A8%DB%8C%DA%AF%D8%B1%DB%8C-%D8%AA%DB%8C%D9%85-%D9%85%D9%84%DB%8C-%D8%A7%D8%B3%D8%AA%D8%B9%D9%81%D8%A7-%D9%86%D8%AF%D8%A7%D8%AF%D9%87-%DA%A9%D8%A7%D8%B1%D8%A7%D8%AA%D9%87-%D8%A8%D8%A7%DB%8C%D8%AF-%D8%A2%D8%B1%D8%A7%D9%85%D8%B4-%D8%AE%D9%88%D8%AF-%D8%B1%D8%A7-%D8%AD%D9%81%D8%B8-%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T14:16:00+00:00"/>
    <meta property="og:title" content="طباطبایی: هروی از مربیگری تیم ملی استعفا نداده/ کاراته باید آرامش خود را حفظ کند"/>
    <meta property="og:description" content="رئیس فدراسیون کاراته گفت: تا بدین لحظه نه فردی به مجموعه کاراته اضافه شده و نه سید شهرام هروی از سمت سرمربیگری تیم ملی استعفا داده است."/>
  </head>
  <body>
    <article>
      <h1>طباطبایی: هروی از مربیگری تیم ملی استعفا نداده/ کاراته باید آرامش خود را حفظ کند</h1>
      <h2>رئیس فدراسیون کاراته گفت: تا بدین لحظه نه فردی به مجموعه کاراته اضافه شده و نه سید شهرام هروی از سمت سرمربیگری تیم ملی استعفا داده است.</h2>
      <address>
        <time datetime="2019-11-24T14:16:00+00:00">24 Nov 2019, 14:16</time>
      </address>
      <p>به گزارش گروه ورزشی خبرگزاری دانشجو، به نقل از سایت فدراسیون کاراته، سید حسن طباطبایی اظهار داشت: تغییرات و رفت و آمدهای مدیریتی در هر سازمان یا فدراسیون ورزشی امری طبیعی است و گاهی برای بهبود شرایط نیاز است تغییراتی انجام شود اما تا بدین لحظه نه فردی به مجموعه کاراته اضافه شده و نه سید شهرام هروی از سمت سرمربیگری تیم ملی استعفا داده است. هروی تا پایان المپیک 2020 توکیو سرمربی تیم ملی کاراته است و در تمرینات تیم ملی نیز شرکت می کند.</p>
      <p>وی افزود: هیچ چیز برای فدراسیون کاراته مهمتر از آرامش تیم ملی نیست. در سایه همین آرامش بوده که تیم ملی توانسته نتایج خوبی را بدست آورد. در این بین زحمات کادرفنی و ملی پوشان بر هیچ کس پوشیده نیست. آنها تا به امروز در مسیر کسب سهمیه المپیک 2020 عملکرد خوبی داشته اند و باید از این پس نیز تمام توجه شان به مسائل فنی و پرهیز از حواشی باشد.</p>
      <p>طباطبایی خاطرنشان کرد: تمرینات تیم ملی با حضور سید شهرام هروی تا روز سه شنبه ادامه خواهد داشت و سپس ملی پوشان برای حضور در هفتمین دوره رقابت های لیگ جهانی، راهی مادرید اسپانیا می شوند.</p>
    </article>
  </body>
</html>