<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/netanyahu-iran-is-attacking-its-own-citizens-in-addition-to-attacking-its-neighbors"/>
    <meta property="og:site_name" content="euronews"/>
    <meta property="article:published_time" content="2019-11-24T14:05:33+00:00"/>
    <meta property="og:title" content="نتانیاهو: ایران علاوه بر همسایگانش به شهروندان خودش نیز حمله می‌کند"/>
    <meta property="og:description" content="بنیامین نتانیاهو، نخست وزیر اسرائیل می‌گوید که ایران نه‌تنها به همسایگان خود و اسرائیل حمله می‌کند بلکه به مردم خودش نیز حمله می‌کند."/>
  </head>
  <body>
    <article>
      <h1>نتانیاهو: ایران علاوه بر همسایگانش به شهروندان خودش نیز حمله می‌کند</h1>
      <address><time datetime="2019-11-24T14:05:33+00:00">24 Nov 2019, 14:05</time> by <a rel="author">یورونیوز فارسی </a></address>
      <p>بنیامین نتانیاهو، نخست وزیر اسرائیل در واکنش به رویدادهای اخیر ایران گفت که ایران «علاوه بر حمله به همسایگانش و ما [اسرائیل]، به مردم خودش نیز حمله می‌کند».</p>
      <p>وی امروز یکشنبه، سه آذر در آغاز جلسه کابینه اسرائیل با اعلام این که در هفته‌های اخیر «آن‌ها صدها شهروند ایرانی را قتل عام کرده‌اند»، تاکید کرد: «این یک رژیم استبدادی است که شخصیت و ماهیت واقعی آن در سراسر جهان در معرض دید قرار دارد. این بزرگترین رژیم تروریستی جهان حتی نسبت به شهروندان خود است.»</p>
      <figure>
        <iframe data-src="https://twitter.com/euronewses/status/1198570077005766656" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>افزایش بهای بنزین که بامداد جمعه ۲۴ آبان به‌طور ناگهانی در ایران اجرایی شد، در شهرهای مختلف اعتراض‌های خیابانی را در پی داشت. طبق آخرین گزارش عفو بین‌الملل که جمعه گذشته منتشر شد، در اعتراض‌های اخیر در ایران دست‌کم ۱۱۵ نفر کشته شده‌اند. با این حال این سازمان تاکید کرده که شمار واقعی جان‌باختگان بسیار بیشتر است.</p>
      <blockquote>این یک رژیم استبدادی است که شخصیت و ماهیت واقعی آن در سراسر جهان در معرض دید قرار دارد. این بزرگترین رژیم تروریستی جهان حتی نسبت به شهروندان خود است<cite>بنیامین نتانیاهو <br/>نخست وزیر اسرائیل</cite></blockquote>
      <p>نتانیاهو در جلسه دولت از همه کشورهای جهان که به گفته وی به «صلح و ثبات در منطقه و جهان علاقه‌مند هستند» دعوت کرد که به تلاش‌ها برای فشار بیشتر و بیشتر بر ایران بپیوندند و همچنین زمانی که اسرائیل علیه «تجاوز» ایران اقدام می‌کند از این کشور حمایت کنند.</p>
      <p>نتانیاهو این سخنان را درحالی مطرح کرد که دادستان عمومی اسرائیل روز پنجشنبه ۲۱ نوامبر (۳۰ آبان) به‌طور رسمی علیه وی، به اتهام سوءاستفاده از اعتماد، دریافت رشوه و فریب اعلام جرم کرده بود و این نخستین حضور وی در جلسه کابینه پس از این ماجرا بود.</p>
      <p>با این حال وی تمام این اتهام‌ها را رد کرده و می‌گوید در سمت خود باقی می‌ماند و از خود دفاع می‌کند.</p>
    </article>
  </body>
</html>