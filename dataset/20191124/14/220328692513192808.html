<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/trgovskata-voyna-za-tyutyuneviya-dim-407512.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T14:37:06+00:00"/>
    <meta property="og:title" content="Търговската война за тютюневия дим"/>
    <meta property="og:description" content="10 милиарда евро е вече оборотът на е-цигарите в света, огромни пари и интереси стоят зад спора по-безвредни ли са от истинските"/>
  </head>
  <body>
    <article>
      <h1>Търговската война за тютюневия дим</h1>
      <address><time datetime="2019-11-24T14:37:06+00:00">24 Nov 2019, 14:37</time> by <a rel="author">Владислав Колев</a></address>
      <p> </p>
      <p>Ако сте пушач, колко често ви се е случвало да се опитвате да се откажете? Със сигурност поне веднъж. Какво следва - едни са нервни и конфликтни, други сънуват цигарен дим, трети - ядат и дебелеят. Ясно е, това са различни измерения на борбата на организма със стреса от зависимостта.</p>
      <p>Едно време нямаше електронни цигари. Дъвчеш дъвки с отвратителен вкус в устата и най-много пак да пропушиш. Сега ситуацията е по-различна. Но и преплитането на икономически интереси - също.</p>
      <p>
        <b>Какво е вейпинг?</b>
      </p>
      <p>Тази дума липсва от българския език и е  транскрипция от vaping. А чуждата дума произхожда от vape, сравнително нов глагол в английския език, който най-кратко се дефинира като „акт на вдишване на водна пара през персонален изпарител“. Или по-точно на специална течност, съдържаща никотин и различни други вещества.</p>
      <p>Това е заместителят на традиционните цигари. Пушенето им всъщност се базира на изпарението на специални течности, съдържащи пропилен гликол (PG) или растителен глицерин (VG), а понякога и съчетание от двете. Комбинацията от PG и VG с натурални или изкуствени аромати се използва, за да се създадат екзотични и уникални аромати. А също така и силата на "удара" в гърлото, който е по-голям, когато PG е повече.</p>
      <p>Създателят на електронната цигара е един китайски фармацевт, наречен Хон Лик. Той бил вдъхновен да създаде безопасен вид цигари, а вдъхновението за идеята му дошло, след като собственият му баща – активен пушач, починал от рак. За да бъде ефектът на имитация на цигара максимален, течностите съдържат и чист никотин, който в различните продукти варира по количество – точно както в различната „сила“ на традиционните цигари.</p>
      <p>
        <b>Има ли ползите и къде са опасностите?</b>
      </p>
      <p>Предимството на пушенето на такива цигари е, че след тях не остава неприятна миризма, както и лош дъх в устата на пушача. Електронната цигара „гори“, без да отделя дори милиграм пепел или боклуци. В дългосрочен план пушенето на електронни цигари излиза и по-евтино спрямо употребата на традиционни. Като на всичко отгоре още от създаването на модерните варианти през 2003 година се акцентира на факта, че те могат да откажат пушачите от опасния навик, тъй като са в пъти по-малко вредни за здравето.</p>
      <p>Заради нарастващата през последните години популярност на вейпинга се провеждат все повече изследвания на пушенето на този тип цигари. Вредата от пушене на традиционните е отдавна доказана, но ситуацията с вейпинга се оказва доста по-сложна. Тук е много важно какъв е производителят на течността и какво се съдържа в нея.</p>
      <p>
        <b>Истината около смъртните случаи в САЩ</b>
      </p>
      <p>Въпреки успешния старт е-цигарите и големите очаквания към тях скоро след появата им много хора започват да се съмняват в безопасността при употребата им. През пролетта на тази година в САЩ дори бе въведена забрана за продажбата на електронни цигари на лица под 18 години.</p>
      <p>Освен това през последните години производителите на такива продукти бяха задължени да регистрират своите изделия и течности (включително съставните им части), за да могат да бъдат щателно проверявани за безопасност. А в Нова Зеландия съдържащите никотин течности за пушене са напълно забранени.</p>
      <p>Тази година се създаде напрежение около няколко смъртни случая в САЩ, вследствие на употреба на електронни цигари.</p>
      <p>"Пропагандата е сериозно нещо, особено когато хората са непросветени и им се пращат откровени лъжи. В случая става въпрос за течности менте, купувани от улични търговци. Това първо. Второ - потребителите са сипвали в течностите витамин Е, който не се абсорбира от белите дробове, както и трева и други наркотични съставки. Затова се е стигнало до тези инциденти. При легитимирани производители и търговци на такива течности подобно нещо не може да се случи. Ние минаваме през специални курсове на обучение за тези неща", твърдят производители на електронни цигари и течности.</p>
      <p>
        <b>Токсични вещества и метали в парата</b>
      </p>
      <p>Проблемът не е в отделните съставки, а в химичните процеси, които настъпват при нагряването и изпарението им, защото те все още не са напълно проучени, твърдят щатски и европейски учени, които непрекъснато правят изследвания за вейпинга. „В електронните цигари, в пълнителите, се съдържат пропилен грикол и глицерин. Когато са подложени на термичните процеси, под влияние на нагряването, се отделят акролин и формалдехид. Акролинът е силно токсичен за дихателната система, формалдехидът - за нервната система. Освен това се доказва, че в парата на електронната цигара се съдържат и метали - кадмий, хром, никел, олово”, обяснява пулмологът д-р София Ангелова.</p>
      <p>
        <b>Зарибяването на младите</b>
      </p>
      <p>Електронните цигари са новата мода сред тийнейджърите у нас. Всеки трети е опитвал. И една от причините за това е фактът, че макар е-устройствата за пушене да са забранени за продажба на лица до 18 г., на практика няма нищо по-лесно от това ученик да си ги купи по интернет. Въпреки че според общите условия на повечето сайтове услугата е забранена за непълнолетни, оттам не искат нищо друго освен име и телефонен номер. Няма система, която да установи на колко години е купувачът. А от институциите признават, че контролът е ужасно труден заради динамиката в необятното онлайн пространство.</p>
      <p>
        <b>Индустрия за милиарди</b>
      </p>
      <p>Над 10 милиарда евро в световен мащаб е бил пазарът на електронните цигари за 2018 г. До 2024 г. се очаква той вече да е надхвърли 20 милиарда евро. Какви са стойностите му у нас, не е ясно, защото официална статистика все още няма. Според публичния регистър на Министерството на икономиката на българския пазар е-цигари предлагат 18 фирми. Но е публична тайна, че част от продажбите се извършват от нерегистрирани търговци. От друга страна няма разделение между електронните и бездимните цигари, въпреки че двата вида нямат нищо общо един с друг. Бездимните цигари нагряват тютюн.</p>
      <p>
        <b>Засегнати интереси</b>
      </p>
      <p>Не е нужно да си специалист, за да се предположи, че масовото навлизане на електронните цигари ще доведе до сериозни финансови загуби на големите производители на истинските цигари. За да разберете мащабите на тази заплаха, просто трябва да знаете, че 30% от всички смъртни случаи вследствие на ракови заболявания в САЩ се дължат именно на пушенето. Канцерогенните съставки като катран, въглероден двуокис и още куп други, които се образуват при горенето, са потенциален убиец на организма.</p>
      <p>Изследванията сочат, че електронните цигари не само вече са формирали своя аудитория от поклонници, но и тенденцията е сериозно да стеснят обема на продажби на традиционния си „събрат“. Според мнения на някои експерти в близките 10 - 15 години те ще настигнат по продажби и ще се изравнят с тези на тютюневите изделия.</p>
      <p>При това положение няма как да не се финансират редица апокалиптични статии и яростна пропаганда срещу вейпинга. В крайна сметка се постига ефект и много хора по света вече смятат, че електронните цигари едва ли не са по-вредни и от истинските.</p>
      <p>Тук има два факта. Единият е, че още не е доказано колко и дали електронните цигари вредят на организма. Но е абсолютно установено, че са десетки пъти по-малко вредни от другите. При изричното условие, че течностите и аксеоарите са сто процента оригинални. Останалото са манипулации, които всеки може да си тълкува така, както му е угодно.  </p>
      <p>
        <b>Помага на закоравелите пушачи да се откажат</b>
      </p>
      <p>Неотдавна една международна организация Cochrane Collaboration публикува доклад за опасностите от електронните цигари, написан на база всички налични за учените изследвания. Преди това експерти на тази организация неведнъж са пускали материали за вредата от традиционното пушене.</p>
      <p>Те признават и три основни положителни факта – първо, използването на течности със съдържание на никотин помага на закоравелите пушачи да се избавят от вредния навик в рамките на 2 - 3 години.</p>
      <p>На второ място те не носят съществени вреди на организма, а най-важното (трети факт) е, че при повечето (не при всички, разбира се) вейпъри се наблюдават промени в кръвта и дихателната система, сходни с тези, наблюдавани при пушачи, отказали пушенето на традиционни цигари.</p>
      <p>
        <b>Вейпинг без никотин - най-добрият вариант?</b>
      </p>
      <p>Какво е вейпинг без никотин? Формулировката е приложима при всички електронни цигари, които се използват с течности без съдържание на никотин. Такъв вариант на традиционни цигари без никотин все още няма. И наличието на електронни цигари без никотин блазни много пушачи да се насочат към този по-безвреден вариант на пушене, който напоследък става много популярен. Използването на електронни цигари без никотин обаче също поражда въпроса безвреден ли е този тип пушене? Еднозначен отговор няма, електронните цигари все още се изучават. Но със сигурност може да се отбележи, че са по-безвредни от традиционните, особено без никотин.</p>
      <p>Какви изводи можем да направим? От изброеното дотук става ясно, че не може да се разчита на напълно безвредна употреба на електронни цигари без никотин. Но все пак това е отлична алтернатива, може би най-добрата на тютюнопушеното.</p>
      <p>А в перспектива бихте могли и да откажете вредния навик. Ритуалът на пушене на традиционни и електронни цигари е напълно идентичен, нулевото съдържание на никотин означава, че бавно ще започнете да отвиквате от пристрастеността към веществото. А в последствие ще остане борбата само с вредния навик да държите цигара.</p>
      <p> </p>
      <p>
        <b>Цигарените гиганти<br/><br/>пуснаха бездимните</b>
      </p>
      <p>Понесли серия удари - съдебни дела, масова забрана за пушене на обществени места, жестоки мита и бум на електронните цигари, тютюневите гиганти се преформатираха. И днес вечната война между Phillip Morris International (PMI) и „British American Tobacco plc“ вече не е "Марлборо" vs. "Дънхил", а iQOS vs. glo.</p>
      <p>"Тютюнът се нагрява, а не изгаря, затова нивото на вредни химикали е сериозно намалено спрямо цигарения дим.” С това изречение Phillip Morris International (PMI), един от най-големите производители на цигари в света, рекламира новото си творение iQOS по света вече 4 години. Макар "нагреваемите" цигари да са в България от две години, те се появяват на японския пазар още през 2014 г.</p>
      <p>Там постигат сериозен успех - само за 2 години завземат над 15% от пазара за тютюневи изделия. Междувременно PMI започват активна кампания да вкарат своя модерен уред във всички големи цигарени пазари по света. Засега с немалък успех, iQOS и цигарите Heets се предлагат в 34 държави по света. В подкрепа на iQOS са серия от изследвания, до едно обаче поръчани от производителя. С изключение на изследване от Университета в Берн от миналата година, което PMI не посрещат с бурни овации. Ето типичен пример за сблъсък на интереси.</p>
      <p>iQOS е устройство, което нагрява, но не гори специален вид цигари с истински тютюн, и това води до отделяне на нужния никотин, но с много по-малко количество вредни вещества, които вдишваме при употреба на обичайните цигари. Същевременно, тъй като не се ползва никотинова течност, вкусът на Heets цигарите е много по-близък от този на т.нар. вейпърайзъри - електронните цигари, които ползват никотинова течност.</p>
      <p>Пазарът на нагреваемите тютюневи изделия се разрасна, след като на него се появи и конкурентното устройството на „British American Tobacco plc“ - glo. То също е бездимно - с нагряване, и работи чрез зареждане с тютюневи стикове, служещи като алтернатива на традиционните цигари.</p>
      <p>При "glo" няма горене – устройството загрява тютюна в стика до 240 градуса, през долната му част преминава въздух, а потребителят вдишва аерозол със съдържание на никотин. При употребата си "glo" не изпуска дим.</p>
      <p> </p>
      <p> </p>
      <p> </p>
    </article>
  </body>
</html>