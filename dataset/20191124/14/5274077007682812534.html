<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419069"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="סין: ענף המזון הכשר יתאושש?"/>
    <meta property="og:description" content="שיחות המו&quot;מ בין סין לארה&quot;ב לסיום מלחמת הסחר מניבות תחזיות אופטימיות סביב שאלת התאוששות ענף המזון הכשר בסין"/>
  </head>
  <body>
    <article>
      <h1>סין: ענף המזון הכשר יתאושש?</h1>
      <address><time datetime="2019-11-24T14:00:00+00:00">24 Nov 2019, 14:00</time> by <a rel="author">בן שאול</a></address>
      <p>לאחר תקופה ארוכה של מתיחות בין המעצמות ארה"ב וסין סביב סוגיית הסחר, נראה כי חלה בימים האחרונים התקדמות בשיחות המשא ומתן בין בכירים בשתי המדינות בנושא רכישת המוצרים החקלאיים, כך דווח השבוע בסוכנות הידיעות הממלכתית הסינית 'שינחואה'.</p>
      <p>על פי הדיווח, בשיחות נטלו חלק ראש ממשלת סין ליו הא, נציג נשיא ארה"ב לענייני סחר רוברט לייטהייזר, ושר האוצר סטיב מנוצ'ין. הצדדים שוחחו על נושאים מהותיים ומשמעותיים עבור שתי המעצמות, וסיכמו כי ימשיכו לשמור על קשר. במטרה להאיץ את המגעים בין המעצמות איים בסוף השבוע האחרון נשיא ארה"ב טראמפ בהעלאה נוספת של המכסים שהוטלו על סחורות סיניות במידה וסין לא תחתום על הסכם סחר.</p>
      <p>על רקע הדיאלוג המתקדם בין המעצמות והלחץ האמריקאי על סין, במערכת הכשרות 'שאץ-אשדוד – SKS מהדרין' בראשות האדמו"ר משאץ-אשדוד רבי דוד מוסקוביץ', הביעו אופטימיות אשר להתאוששות ענף המזון הכשר בסין והבהירו כי "התקדמות בשיחות המו"מ בין ארה"ב לסין תקרין על ענף המזון הכשר", כלשונם.</p>
      <p>לדברי גורמים במערכת הכשרות, בשנה האחרונה נרשמה האטה דרמטית בייצוא המזון הכשר מסין לארה"ב ובשל מלחמות הסחר בין המדינות. "בהיעדר יכולת לייצא החוצה, מאות עובדים פוטרו ממפעלי מזון ברחבי המדינה וייצור המזון הכשר הואט", סיפרו.</p>
      <p>בשבוע שעבר התקיימה תערוכת המזון השנתית במדינה שכללה אף את היצע המזון הכשר במדינה. במערכת הכשרות 'שאץ-אשדוד – SKS מהדרין' סיפרו כי בשונה משנים קודמות, השנה נרשמה התעוררות משמעותית בביקוש לייצור מזון כשר כשההערכה היא כי מדובר בנגזרת ישירה של האצת השיחות בין ארה"ב לסין לטובת סיום מלחמות הסחר.</p>
      <p>לפני כחודש הודיעה המשלחת מסין על ביטול הביקור לחוות אמריקאיות, על רקע הצהרותיו של נשיא ארה"ב דונלד טראמפ כי אין להסתפק בהסכם חלקי. המנהיגים בוושינגטון ניסו לשכנע כי אין מדובר בביטול של שיחות הסחר, אלא בביטול שהגיע מהצד האמריקאי ומסיבות פנימיות. טראמפ אף מתח ביקורת על מדיניות המטבע של סין והאשים אותה במניפולציות ובגניבת טכנולוגיות.</p>
      <p>סין וארצות הברית מנהלות מלחמת סחר מזה שנתיים. לפני כשנה הגישה ארצות הברית תלונה לארגון הסחר העולמי, ובה הביעה את מורת רוחה מכך שסין מפרה זכויות של קניין רוחני. ממשל ארצות הברית מסתמך באופן חלקי על פסקה 301 של חוק הסחר של 1974 כדי למנוע מה שהוא מכנה "נהגי מסחר בלתי הוגנים" ו"גניבות של קניין רוחני".</p>
      <p>יש לציין כי הטענות הללו הוכחשו שוב ושוב על ידי המשל הסיני ונציגיו בתוקף. לטענתם, למרות קרבות הסחר והקשיים המתגלעים כתוצאה מכך, התעשיה המקומית לא נפגעת כשבמקביל התל"ג ממשיך לצמוח ברמה בטוחה. עוד נטען בין היתר כי טענות של הממשל האמריקאי מקורן בחברות שלא הצליחו לחדור לשוק הסיני.</p>
    </article>
  </body>
</html>