<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552251/"/>
    <meta property="og:site_name" content="חרדים10"/>
    <meta property="article:published_time" content="2019-11-24T14:22:00+00:00"/>
    <meta property="og:title" content="אישום נגד תושב ירושלים: גרימת מוות ברשלנות של חרדית בת 4"/>
    <meta property="og:description" content="פרקליטות מחוז ירושלים הגישה לבית משפט המחוזי כתב אישום נגד תושב העיר, בן 66, בגין גרימת מוות ברשלנות של ילדה חרדית בת 4 בשכונת מקור ברוך - לפני כשנה • &quot;תלה חולצות על ידית האחיזה ליד חלון הנוסע שמימינו, והניח חפץ על לוח המכוונים, שהסתיר חלק משדה הראייה שלו&quot;"/>
  </head>
  <body>
    <article>
      <h1>אישום נגד תושב ירושלים: גרימת מוות ברשלנות של חרדית בת 4</h1>
      <address><time datetime="2019-11-24T14:22:00+00:00">24 Nov 2019, 14:22</time> by <a rel="author">חיים טוויל</a></address>
      <p>
        <b>פרקליטות מחוז ירושלים הגישה לבית משפט המחוזי כתב אישום נגד תושב העיר, בן 66, בגין גרימת מוות ברשלנות של ילדה חרדית בת 4 בשכונת מקור ברוך - לפני כשנה • "תלה חולצות על ידית האחיזה ליד חלון הנוסע שמימינו, והניח חפץ על לוח המכוונים, שהסתיר חלק משדה הראייה שלו"</b>
      </p>
      <p>פרקליטות מחוז ירושלים (פלילי) הגישה לבית משפט המחוזי בירושלים כתב אישום נגד תושב ירושלים, בן 66, בגין גרימת מוות ברשלנות של ילדה חרדית בת 4 בשכונת מקור ברוך בירושלים.</p>
      <p>על פי כתב האישום, שהוגש על ידי עו”ד דקלה לוי דמרי מפרקליטות מחוז ירושלים (פלילי),  ביום שישי – 26.10.18 –  נהג הנאשם ברכבו מכיוון רחוב יוסף בן מתיתיהו ופנה שמאלה לכיוון רחוב רש”י בשכונת מקור ברוך.</p>
      <p>אותה שעה הכביש היה תקין, יבש, שעת יום והראות הייתה טובה. בהתקרבו של הרכב למעבר החצייה, האט הנאשם את מהירות נסיעתו. הנאשם חסם את שדה הראיה שלו, בכך שתלה מספר חולצות על ידית האחיזה ליד חלון הנוסע שמימינו, וכן הניח חפץ על לוח המכוונים, שהסתיר חלק משדה הראייה שלו מקדימה.</p>
      <p>באותה עת עמדו שתי אחיות, בנות 4 ו-10.5, על קורקינט, כאשר  האחות הגדולה עומדת מאחור על הקורקינט ומסיעה. הילדות נעצרו לפני מעבר החצייה, בצומת הרחובות מירון ורש”י, ועם התקרבות הרכב, האחרות הגדולה ראתה את הנאשם, הנהנה לעברו – והילדות החלו לחצות את הכביש במעבר החצייה.</p>
      <p>בעת שהילדות חצו את הכביש במעבר החציה, המשיך הנאשם בכיוון נסיעתו ופגע בקורקינט כשעליו הקטינות. הילדה בת ה 4 הופלה אל הכביש ונדרסה.</p>
      <p>הנאשם המשיך בנסיעה, גרר את הילדה מספר מטרים, כשהיא מתחת לרכב, ושב ודרס אותה עם הגלגל האחורי ימני של רכבו.</p>
      <p>אחותה החלה לצעוק “הצילו”, ואנשים שהיו במקום דפקו על חלונות הרכב ורק אז עצר הנאשם את רכבו.</p>
      <p>הילדה פונתה לבית החולים כשהיא במצב קשה ולא יציב, כשהיא מחוסרת הכרה ומונשמת וסובלת מפגיעת ראש קשה<i>.</i> כשעתיים לאחר הגיעה לבית החולים, היא נפטרה כתוצאה מהפגיעות שנגרמו לה בתאונה.</p>
      <p>“במעשיו האמורים לעיל גרם הנאשם, ברשלנות תוך שימוש ברכב, למותה של המנוחה, רשלנות אשר באה לידי ביטוי בכך שהוא לא הבחין בקטינות בסמוך למעבר החצייה, לא אפשר להן לחצות בבטחה ופגע בהן על מעבר החצייה”, נאמר בכתב האישום.  </p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552298/"/>
        <a href="http://www.ch10.co.il/news/552258/"/>
        <a href="http://www.ch10.co.il/news/552218/"/>
        <a href="http://www.ch10.co.il/news/552156/"/>
        <a href="http://www.ch10.co.il/news/552089/"/>
        <a href="http://www.ch10.co.il/news/552069/"/>
      </related>
    </article>
  </body>
</html>