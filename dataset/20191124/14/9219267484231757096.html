<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392697-%d7%a0%d7%aa%d7%a0%d7%99%d7%94%d7%95-%d7%9c%d7%90-%d7%90%d7%97%d7%96%d7%95%d7%a8-%d7%a2%d7%9c-%d7%94%d7%98%d7%a2%d7%95%d7%aa-%d7%a9%d7%9c-%d7%90%d7%95%d7%9c%d7%9e%d7%a8%d7%98-%d7%9c%d7%90-%d7%90"/>
    <meta property="og:site_name" content="סרוגים"/>
    <meta property="article:published_time" content="2019-11-24T14:48:43+00:00"/>
    <meta property="og:title" content="נתניהו: לא אחזור על הטעות של אולמרט; לא אתפטר"/>
    <meta property="og:description" content="ראש הממשלה בנימין נתניהו אינו מתכוון לנהוג כפי שנהג ראש הממשלה לשעבר, אהוד אולמרט, ולהתפטר מתפקידו. בשיחות סגורות הבהיר נתניהו כי הוא סבור שאולמרט טעה"/>
  </head>
  <body>
    <article>
      <h1>נתניהו: לא אחזור על הטעות של אולמרט; לא אתפטר</h1>
      <h2>ראש הממשלה בנימין נתניהו אינו מתכוון לנהוג כפי שנהג ראש הממשלה לשעבר, אהוד אולמרט, ולהתפטר מתפקידו. בשיחות סגורות הבהיר נתניהו כי הוא סבור שאולמרט טעה כשהתפטר מראשות הממשלה</h2>
      <address><time datetime="2019-11-24T14:48:43+00:00">24 Nov 2019, 14:48</time> by <a rel="author">חדשות סרוגים</a></address>
      <p>מאז הודעתו של היועץ המשפטי לממשלה, אביחי מנדלבליט, על כוונתו להגיש כתב אישום נגד ראש הממשלה בנימין נתניהו, בעבירות שוחד מרמה והפרת אמונים, רבים מיריביו הפוליטיים של נתניהו <u><a href="https://www.srugim.co.il/392163-%d7%92%d7%a0%d7%a5-10">מרבים להזכיר לו את דבריו על ראש הממשלה לשעבר אהוד אולמרט</a></u> לפיהם עליו להתפטר מתפקידו וכי אין לו מנדט מוסרי להמשיך בתפקידו.</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>נתניהו בראיון לדני קושמרו בערוץ 2</p>
      <p>אלא שכעת נראה כי קריאתו של נתניהו לאולמרט להתפטר היה רק מנוף לחץ, וכי נתניהו סבור כי מדובר בטעות של אולמרט. על פי הדיווח באתר 'מעריב', בשיחות סגורות הבהיר נתניהו כי הוא אינו מתכוון להתפטר מתפקידו. על פי הדיווח, נתניהו אמר כי "אולמרט עשה טעות כאשר החליט להתפטר מתפקידו, ואני לא אחזור על הטעות הזו. לא אתפטר".</p>
      <h3>צפו: מצעד הדממה והשתיקה של שרי הליכוד</h3>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>צילום: עטרה גרמן, סרוגים</p>
      <p>בתוך כך, יו"ר מרכז הליכוד חיים כץ אמר מוקדם יותר היום (ראשון) כי קיבל את פניותיהם של חברי הכנסת גדעון סער וניר ברקת בנוגע לקיום פריימריז לראשות המפלגה או לממלא מקום יו"ר המפלגה. בדבריו ציין כי החלטה בנושא תתקבל בתיאום עם ראש הממשלה בנימין נתניהו בנוגע לנושא הפריימריז בליכוד.</p>
      <p>"אפגש עם ראש הממשלה ויו"ר תנועת הליכוד בנימין נתניהו, וביחד נקבל החלטה כאשר רק טובת המדינה והמפלגה לנגד עינינו", אמר כץ. "לגבי פריימריז לרשימת המפלגה – כפי שסוכם ביני לבין יו"ר התנועה, וכפי שדיווחתי לסיעת הליכוד לפני כשבוע, יש לכנס את מרכז הליכוד לטובת ביטול הבחירות לרשימת המפלגה לכנסת. זאת היות וחברי הכנסת שנבחרו כיהנו בכנסת מעבר ולא בכנסת פעילה".</p>
      <figure>
        <img src="https://www.srugim.co.il/i/wp-content/uploads/2018/02/%D7%97%D7%99%D7%99%D7%9D-%D7%9B%D7%A5__w1980.jpg"/>
      </figure>
      <h4>עוד באותו נושא</h4>
      <h4>סערת הפריימריז בליכוד: חיים כץ ייפגש עם נתניהו</h4>
      <p>לכתבה המלאה בסרוגים &gt;<br/>14</p>
      <h3>נתניהו צפוי להתנגד לפריימריז</h3>
      <p>עם זאת, בחדשות 12 דווח כי נתניהו צפוי להתנגד לקיום פריימריז לראשות המפלגה בשבועות הקרובים, בטענה כי מועמדותו אושרה במרכז הליכוד לאחר הבחירות האחרונות.</p>
      <p>בהצעה שאושרה נכתב כי נתניהו יהיה "מועמד הליכוד לראשות הממשלה לכל כהונת הכנסת ה-22" וכן כי "הליכוד יהיה שותף אך ורק לממשלה שנתניהו יעמוד בראשה – בין אם לכל תקופת כהונתה או לחלק מכהונתה במסגרת רוטציה" – דבר שנועד להבטיח את מקומו בראשות המפלגה גם בתקופה הנוכחית, שבה המנדט להרכבת הממשלה נתון בידי כל חברי הכנסת.</p>
    </article>
  </body>
</html>