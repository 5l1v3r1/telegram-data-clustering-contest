<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@Ghorbani.hoghoghi/%D9%85%D9%85%D8%A7%D9%86%D8%B9%D8%AA-%D8%A7%D8%B2-%D8%AE%D8%B1%D9%88%D8%AC-%D9%81%D8%B1%D8%B2%D9%86%D8%AF-%D8%A7%D8%B2-%DA%A9%D8%B4%D9%88%D8%B1-rfyye35jwsnh"/>
    <meta property="og:site_name" content="ویرگول"/>
    <meta property="article:published_time" content="2019-11-24T14:19:02+00:00"/>
    <meta property="og:title" content="ممانعت از خروج فرزند از کشور"/>
    <meta property="og:description" content="در مواردی که هر کدام از پدر یا مادر بدون کسب اجازه و رضایت طرف دیگر تصمیم به خروج فرزند از کشور گرفته باشد طرف دیگر می‌تواند با تقدیم داد…"/>
  </head>
  <body>
    <article>
      <h1>ممانعت از خروج فرزند از کشور</h1>
      <address><time datetime="2019-11-24T14:19:02+00:00">24 Nov 2019, 14:19</time> by <a rel="author" href="https://virgool.io/@Ghorbani.hoghoghi" target="_blank">Hoghooghi</a></address>
      <p>در مواردی که هر کدام از پدر یا مادر بدون کسب اجازه و رضایت طرف دیگر تصمیم به خروج فرزند از کشور گرفته باشد طرف دیگر می‌تواند با تقدیم دادخواست به دادگاه، مانع از خروج فرزند شود.</p>
      <figure>
        <img src="https://files.virgool.io/upload/users/25867/posts/rfyye35jwsnh/o2trjjit5yh8.jpeg"/>
      </figure>
      <p>خروج فرزند از کشور از جمله مباحثی است که زمانی که زن و شوهر تصمیم به طلاق و جدایی از یکدیگر می‎گیرند مطرح می‎شود. به گزارش مجله دلتا در برخی موارد پدر یا مادر بدون رضایت دیگری تصمیم به خروج فرزند از کشور می‎گیرد،  در چنین مواردی قانونگذار قوانین و مقررات خاص و مشخصی را مقرر کرده است که افراد نمی‎توانند از آن ها تخطی کنند. در این نوشتار در خصوص خروج فرزند بدون رضایت پدر یا  مادر مورد بررسی قرار می گیرد.</p>
      <h3>جلوگیری از خروج فرزند از کشور</h3>
      <p>در مواردی که هر کدام از پدر یا مادر بدون کسب اجازه و رضایت طرف دیگر تصمیم به خارج کردن فرزند از کشور گرفته باشد طرف دیگر می‎تواند با تقدیم دادخواست به دادگاه، مانع از این اقدام شود. در این خصوص قانون حمایت خانواده بیان کرده است؛ صغیر و مجنون را نمی‌توان بدون کسب رضایت از ولی، قیم، مادر یا شخصی که حضانت و نگهداری آن ها طبق قانون به او واگذار شده است از محلی که بین دو طرف مقرر شده و یا محل اقامت فرزند قبل از طلاق به محل دیگر یا خارج از کشور فرستاد، مگر اینکه دادگاه آن را به مصلحت صغیر و مجنون بداند و با در نظر گرفتن حق ملاقات اشخاص ذی‌ حق این امر را اجازه دهـد.</p>
      <p>دادگاه در صـورت موافقت با خـارج کردن صغیـر و مجنون از کشور، بنابر درخواست افراد دارای حق، برای تضمین باز گرداندن صغیر و مجنون قرارتأمین مناسبی صادرمی‌کند. در مواردی که حضانت با مادر است بدیهی است که طبق قانون گذرنامه برای اشخاص زیر ۱۸ سال تمام، اجازه پدر برای خروج از کشور نیاز است و داشتن حضانت فرزند برای مادر به این معنا نیست که او می تواند فرزند را از کشور خارج کند. اگر حضانت با پدر باشد اگر چه می‎تواند برای فرزند گذرنامه بگیرد ولی مادر می‎تواند با درخواست از اداره گذرنامه، مانع  خروج فرزند از کشور شود.</p>
      <h3>مدارک مورد نیاز طرح دعوای ممانعت از خروج فرزند از کشور :</h3>
      <ol>
        <li>کارت ملی و کارت عابر بانک برای پرداخت هزینه دادرسی (اجباری)</li>
        <li>کپی برابر اصل شناسنامه خواهان و فرزند/ فرزندان (اجباری)</li>
        <li>کپی برابر اصل سند ازدواج (اختیاری)</li>
        <li>کپی برابر اصل سند طلاق (اختیاری)</li>
        <li>دادخواست حق حضانت (اختیاری)</li>
      </ol>
      <p>افراد در صورت عدم وجود مدارک اختیاری یاد شده می­‎توانند مدارکی از جمله درخواست استعلام، تحقیقات محلی، شماره پرونده استنادی، شهادت شهود و مطلعین و…  را ارائه کنند.</p>
      <h3>شرایط خروج از کشور فرزند</h3>
      <p>همان طور که پیش تر ذکر شد هر کدام از پدر و مادر که حضانت را بر عهده دارند نمی‎تواند فرزند را بدون رضایت دیگری حتی به شهر دیگری ببرد چه برسد به این که از کشور خارج کند. اما موضوعی که بسیار پرسیده می‎شود این است که در مواردی که اشخاص بالاتر از سن بلوغ یا تا ۱۸ سالگی باشند و پدر قصد خروج فرزند از کشور را داشته باشد تکلیف چیست؟ آیا مادر یا سایر اشخاصی که طبق قانون، حضانت به آن ها واگذار شده حق ممنوع ‌الخروج کردن طفل از کشور را دارند یا خیر؟ در پاسخ به این پرسش باید اذعان داشت که اجازه پدر برای خروج از کشور نیاز است و همچنین داشتن حضانت به مادر این اجازه را نمی‎دهد که فرزند را بدون رضایت پدر به خارج از کشور ببرد. و راه دیگر این است که مادر یا شخص دیگری که به حکم دادگاه عهده‌ دار حضانت فرزند است، می‎تواند نسبت به ممنوع ‌الخروجی فرزند اقدام کند تا پدر نتواند بدون رضایت ایشان، هیچ گونه اقدامی در این زمینه انجام دهد.</p>
      <h4>=</h4>
    </article>
  </body>
</html>