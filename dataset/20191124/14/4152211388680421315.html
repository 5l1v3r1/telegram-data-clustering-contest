<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594381/%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%B8%E0%A6%A6%E0%A6%B8%E0%A7%8D%E0%A6%AF%E0%A7%87%E0%A6%B0-%E0%A6%93%E0%A6%AA%E0%A6%B0-%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A6%BE%E0%A6%B0-%E0%A6%B9%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="পুলিশ সদস্যের ওপর যুবলীগ নেতার হামলা"/>
    <meta property="og:description" content="প্রাথমিক শিক্ষা সমাপনী (পিইসি) পরীক্ষাকেন্দ্রে নকল সরবরাহে বাধা দেওয়ায় পুলিশ সদস্য নজরুল ইসলামের ওপর হামলার অভিযোগে ছলিমাবাদ ইউনিয়ন যুবলীগের সভাপতি মির্জা মোজাম্মেল হক অপুর বিরুদ্ধে মামলা করা হয়েছে। কেন্দ্রসচিব পারভীন আক্তার বাদী হয়ে মোজাম্মেল হক অপুকে প্রধান আসামি করে বাঞ্ছারামপুর মডেল..."/>
  </head>
  <body>
    <article>
      <h1>পুলিশ সদস্যের ওপর যুবলীগ নেতার হামলা</h1>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author">ব্রাহ্মণবাড়িয়া প্রতিনিধি</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/6d45cfcf8a9cf7b5d0cd31fc9f99a4aa-5dda964777ecc.jpg"/>
        <figcaption>নকল সরবরাহে বাধা</figcaption>
      </figure>
      <p>প্রাথমিক শিক্ষা সমাপনী (পিইসি) পরীক্ষাকেন্দ্রে নকল সরবরাহে বাধা দেওয়ায় পুলিশ সদস্য নজরুল ইসলামের ওপর হামলার অভিযোগে ছলিমাবাদ ইউনিয়ন যুবলীগের সভাপতি মির্জা মোজাম্মেল হক অপুর বিরুদ্ধে মামলা করা হয়েছে। কেন্দ্রসচিব পারভীন আক্তার বাদী হয়ে মোজাম্মেল হক অপুকে প্রধান আসামি করে বাঞ্ছারামপুর মডেল থানায় একটি মামলা দায়ের করেছেন। ব্রা‏হ্মণবাড়িয়ার বাঞ্ছারামপুরে রবিবার (২৪ নভেম্বর) দুপুর ১২টার দিকে ছলিমাবাদ আদর্শ বিদ্যালয় কেন্দ্রে এই ঘটনা ঘটে। </p>
      <p>পুলিশ ও এলাকাবাসী সূত্রে জানা গেছে, গণিত বিষয়ে পরীক্ষা চলাকালে অপু তার ভাগিনাকে নকল সরবরাহ করতে কেন্দ্রে প্রবেশ করতে চান। তখন পুলিশ সদস্য নজরুল ইসলাম তাকে বাধা দেন। অপু তাকে ধাক্কা মেরে দেখে নেওয়ার হুমকি দিয়ে চলে যান। কিছুক্ষণ পর ২০-৩০ জন লোক নিয়ে কেন্দ্রে প্রবেশ করেন অপু। পুলিশ সদস্য নজরুল ইসলামকে এলোপাতাড়ি  মারতে শুরু করেন।</p>
      <p>নজরুল ইসলাম বাংলা ট্রিবিউনকে বলেন, ‘এক ব্যক্তি কেন্দ্রে নকল নিয়ে প্রবেশ করতে গেলে আমি বাধা দেই। তখন তিনি আমাকে ধাক্কা মেরে চলে যান। কিছুক্ষণ পর ৫০-৬০ জন লোক নিয়ে কেন্দ্রের ভেতরে এসে আমার ওপর হামলা করেন। এসময় তারা আমাকে কিল ঘুষি ও লাথি মারেন। কেন্দ্রের ভারপ্রাপ্ত কর্মকর্তা ও শিক্ষকেরা এসে আমাকে তাদের কবল থেকে উদ্ধার করেন। পরে খবর পেয়ে ওসি এসে আমাকে নিয়ে যান। হাসপাতালে চিকিৎসা করান। যে হামলা করেছিল, তার নাম অপু।’</p>
      <p>বাঞ্ছারামপুর উপজেলা যুবলীগের সভাপতি সায়েদুল ইসলাম ভূইয়া বকুল জানান, মির্জা মোজাম্মেল হক অপু ছলিমাবাদ ইউনিয়ন যুবলীগের সভাপতি।</p>
      <p>এই ব্যাপারে ছলিমাবাদ আদর্শ উচ্চ বিদ্যালয়ের কেন্দ্রসচিব পারভীন আক্তার বলেন, ‘স্কুলে আমার কক্ষে বসা ছিলাম। চিৎকার শুনে বাইরে গিয়ে দেখি অনেক লোকজন কেন্দ্রের ভেতর প্রবেশ করেছে। সেখানে এক পুলিশ সদস্যকে মারধর করেছে। তিনটি খাতাও ছিঁড়ে ফেলেছে। আমি এই ঘটনায় থানায় একটি মামলা করেছি।’</p>
      <p>ছলিমাবাদ আদর্শ বিদ্যালয়ের দায়িত্বপ্রাপ্ত ভারপ্রাপ্ত কর্মকর্তা (এটিও) কবির হোসেন জানান, নকল সরবরাহ করতে বাধা দেওয়ায় ক্ষিপ্ত হয়ে অপু নামের একজন পুলিশ সদস্য নজরুল ইসলামের ওপর হামলা চালায়। আমি গিয়ে তাকে উদ্ধার করি। এরা সংখ্যায় ৩০-৪০ জন ছিল। তারা তিনটি খাতাও ছিঁড়ে ফেলেছে।</p>
      <p>বাঞ্ছারামপুর উপজেলা শিক্ষা কর্মকর্তা নৌসাদ মাহমুদ বলেন, ‘যুবলীগ নেতা অপুকে নকল সরবরাহে বাধা দেওয়ায় তিনি দলবল নিয়ে এসে পুলিশকে মারধর করেন। এটা খুবই দুঃখজনক ঘটনা।’</p>
      <p>বাঞ্ছারামপুর থানার ওসি সালাহ উদ্দিন চৌধুরী বলেন, ‘ছলিমাবাদ কেন্দ্রে অপু নামের এক লোক নকল সরবরাহ করতে গেলে পুলিশ সদস্য নজরুল ইসলাম বাধা দেন, তখন তাকে মারধর করা হয়। খবর পেয়ে আমি গিয়ে তাকে উদ্ধার করে হাসপাতালে চিকিৎসা করাই। এই ঘটনায় কেন্দ্রেসচিব বাদী হয়ে একটি এজাহার জমা দিয়েছেন। সেটি আজ  বিকালে মামলা হিসেবে নথিভুক্ত হয়েছে।’</p>
      <p>বাঞ্ছারামপুর উপজেলা নির্বাহী কর্মকর্তা (ইউএনও) মোহাম্মদ নাসির উদ্দিন সরোয়ার বলেন, ‘আমি ট্রেনিংয়ে আছি। আজ ছলিমাবাদ প্রাথমিক সমাপনী পরীক্ষা কেন্দ্রে পুলিশকে মারধরের ঘটনা  শুনেছি। এ ব্যাপারে কেন্দ্র সচিব আইনগত ব্যবস্থা নেওয়ার কথা রয়েছে।’</p>
      <p>অভিযোগের বিষয়ে জানতে মোজাম্মেল হক অপুর মোবাইলফোনে কল করা হলে তার ফোন বন্ধ পাওয়া গেছে।</p>
      <p> </p>
      <p> </p>
      <footer>/এনআই/</footer>
    </article>
  </body>
</html>