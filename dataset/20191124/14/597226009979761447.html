<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082118-dorogi-poltavschini-na-100-zabezpechen-protiozhelednim-materalom-dlya-posipki.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-24T14:04:00+00:00"/>
    <meta property="og:title" content="Дороги Полтавщини на 100% забезпечені протиожеледним матеріалом для посипки і технікою"/>
    <meta property="og:description" content=" Про зимове утримання автотрас поінформував директор державного підприємства «Агентство місцевих доріг Полтавської області» Олексій Басан Автомобільні дороги загального користування, а також дорожні"/>
  </head>
  <body>
    <article>
      <h1>Дороги Полтавщини на 100% забезпечені протиожеледним матеріалом для посипки і технікою</h1>
      <address><time datetime="2019-11-24T14:04:00+00:00">24 Nov 2019, 14:04</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1574443477_oleksy-basan-dorogi.jpg"/>
      </figure>
      <p>
        <b>Про зимове утримання автотрас поінформував директор державного підприємства «Агентство місцевих доріг Полтавської області» Олексій Басан</b>
      </p>
      <p>Автомобільні дороги загального користування, а також дорожні підприємства й організації Полтавської області готові до експлуатації та роботи в осінньо-зимовий період. Про зимове утримання автотрас поінформував директор державного підприємства «Агентство місцевих доріг Полтавської області» Олексій Басан.</p>
      <p>За його словами, нині дорожні підприємства й організації заготували 3 896 тонн солі та 15 000 тонн фрикційних матеріалів.</p>
      <blockquote>- Місцеві дороги забезпечені протиожеледним матеріалом для посипки на 100% та створено резервний запас. Також ми провели лабораторні дослідження й визначили дешевший матеріал для приготування протиожеледної суміші з використанням гранвідсіву. На спусках і підйомах насипали конуси з протиожеледної суміші, – розповів Олексій Басан.</blockquote>
      <p>Також він додав, що по кожному району області визначили потребу в спеціальній техніці, матеріальних засобах та базах для зберігання піщано-соляної суміші для належного утримання доріг у зимовий період.</p>
      <p>Підприємство «Агентство місцевих доріг Полтавської області» погодило 12 субпідрядних організацій, які прибиратимуть дороги від снігу.</p>
      <p>Для чищення й посипання доріг підготували майже 230 одиниць техніки. Додатково планують залучати ще 100 одиниць техніки сільськогосподарських виробництв, фермерів та інших підприємств.</p>
      <p>Для інформування водіїв про слизькі ділянки встановили 189 комплектів зимових дорожніх знаків.</p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>