<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301814/%D8%B3%D9%84%DB%8C%D9%85%DB%8C-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%DA%A9%D8%B3%D8%A7%D9%86%DB%8C-%DA%A9%D9%87-%D9%85%D9%88%D8%AC%D8%A8-%D9%87%D8%B2%DB%8C%D9%86%D9%87-%D8%A8%D8%B1%D8%A7%DB%8C-%DA%A9%D8%B4%D9%88%D8%B1-%D8%B4%D8%AF%D9%86%D8%AF-%D8%B1%D8%A7-%D9%85%D8%AD%D8%A7%DA%A9%D9%85%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:10:21+00:00"/>
    <meta property="og:title" content="سلیمی: قوه قضائیه کسانی که موجب هزینه برای کشور شدند را محاکمه کند"/>
    <meta property="og:description" content="نماینده مردم محلات و دلیجان در مجلس شورای اسلامی با بیان اینکه شیوه اجرای طرح اصلاح قیمت بنزین موجب ابهام و سوال است، گفت: از قوه قضائیه انتظارمی‌رود کسانی که با قصور یا تقصیر برای کشور هزینه آفریدند را مورد مواخذه و محاکمه قرار دهد."/>
  </head>
  <body>
    <article>
      <h1>سلیمی: قوه قضائیه کسانی که موجب هزینه برای کشور شدند را محاکمه کند</h1>
      <address><time datetime="2019-11-24T14:10:21+00:00">24 Nov 2019, 14:10</time> by <a rel="author">اعظم سندگل</a></address>
      <p>نماینده مردم محلات و دلیجان در مجلس شورای اسلامی با بیان اینکه شیوه اجرای طرح اصلاح قیمت بنزین موجب ابهام و سوال است، گفت: از قوه قضائیه انتظارمی‌رود کسانی که با قصور یا تقصیر برای کشور هزینه آفریدند را مورد مواخذه و محاکمه قرار دهد.</p>
      <p>به گزارش ایسنا، علیرضا سلیمی در نطق میان دستور خود در جلسه علنی نوبت عصر امروز (یکشنبه) مجلس ضمن تبریک هفته بسیج اظهار کرد: از ملت رشید که این روزها علیرغم نگرانی‌هایی که داشتند و با حضور خود میدان‌داری را از دیگر رسانه‌ها گرفتند تشکر می‌کنم. بدون شک شیوه اجرای این طرح و شیب آن موجب ابهام و سوال بوده و لذا از قوه  قضائیه انتظار است کسانی که با قصور یا تقصیر غیر قابل اغماض برای کشور هزینه آفریدند را مورد مواخذه و محاکمه قرار دهد.</p>
      <p>نماینده مردم محلات و دلیجان با اشاره به این‌که درآمد دولت از صادرات بنزین مازاد حدود 5 میلیارد دلار است، عنوان کرد: ظرفیت تولید روزانه بنزین 115 میلیون لیتر و بعد از سهمیه بندی روزانه 60 میلیون لیتر است و حدود 25 میلیون لیتر بنزین آزاد مصرف می‌شود. آیا دولت برای این 5 میلیارد لایحه به مجلس آورده است؟</p>
      <p>سلیمی افزود: در مورد بازتوزیع درآمد فروش داخلی بنزین بین 60 میلیون نفر با اما و اگر مواجه‌ایم و گزارش‌های فراوانی داریم که به بسیاری از خانواده‌ها این کمک معیشتی تعلق نگرفته است.</p>
      <p>وی خطاب به رئیس  جمهور گفت: شما موظف به کنترل قیمت اجناس هستید. آیا می دانید قیمت فولاد، مواد غذایی و برخی امور دیگر در این روزها چقدر افزایش داشته است؟</p>
      <p>وی در رابطه با مطرح بودن بحث در راس امور بودن مجلس از سوی برخی افراد، گفت: آن روز که ‌آقای وزیر پالرمو و FATF را در خارج از کشور امضا و به مردم تحمیل کرد، آیا مجلس در راس امور بود یا نه؟ آن زمان که با توتال قرارداد بستند و بعد از آنکه اسرار نفتی کشور را به یغما بردند و فرار کردند و هیچ خسارتی ندادند بحثی از در راس امور بودن مجلس نبود. آن زمان که قراردادهای نفتی را امضا می‌کردند مجلس کجا بود. آن زمان که قانون اقدام متقابل در قضیه برجام را زیر پا گذاشتند و لب فرو بستیم مجلس در راس امور نبود؟</p>
      <p>نماینده مردم محلات و دلیجان با بیان اینکه بیش از 60 درصد بودجه انحراف دارد؟ مدعی شد: آیا می‌دانید بیش از 60 درصد قوانینی که اینجا تصویب می‌شود آیین نامه اجرایی آن را دولت مصوب نکرده است.  </p>
      <p>سلیمی خطاب به کسانی که نامه 77 نفر را امضا کردند نیز گفت: متاسفیم که شما جای جلاد و شهید را عوض کردید.</p>
      <p>وی در پایان تسریع در راه‌اندازی راه آهن سریع‌السیر دلیجان را درخواست کرد و به وزیر کشور نیز در رابطه با عدم ورود پول‌های کثیف در انتخابات تذکر داد.</p>
      <p>انتهای پیام</p>
    </article>
  </body>
</html>