<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30280"/>
    <meta property="og:site_name" content="ערים"/>
    <meta property="article:published_time" content="2019-11-24T14:12:22+00:00"/>
    <meta property="og:title" content="האם הורי רחובות ייאלצו להיפרד ממאות שקלים לטובת קייטנות חנוכה של רשת חוויות?"/>
    <meta property="og:description" content="קייטנות חנוכה ברשת חוויות רחובות בסכנה: נכון לעכשיו ההורים נדרשים לשלם מאות שקלים בשל ביטול תוכנית ניצנים. ההנהגה ההורית כינסה אמש דיון חירום בנושא וגם ראש העיר נכנס לתמונה. ברשת חוויות מוסרים: &quot;רשת חוויות נדרשה לסוגייה כמו שאר הרשויות בכל הארץ, מאחר ומשרד החינוך אינו מפעיל את תוכנית קייטנות ניצנים בחופשות. אנו פועלים בשיתוף ועד ההורים העירוני&quot;"/>
  </head>
  <body>
    <article>
      <h1>האם הורי רחובות ייאלצו להיפרד ממאות שקלים לטובת קייטנות חנוכה של רשת חוויות?</h1>
      <h2>קייטנות חנוכה ברשת חוויות רחובות בסכנה: נכון לעכשיו ההורים נדרשים לשלם מאות שקלים בשל ביטול תוכנית ניצנים. ההנהגה ההורית כינסה אמש דיון חירום בנושא וגם ראש העיר נכנס לתמונה. ברשת חוויות מוסרים: "רשת חוויות נדרשה לסוגייה כמו שאר הרשויות בכל הארץ, מאחר ומשרד החינוך אינו מפעיל את תוכנית קייטנות ניצנים בחופשות. אנו פועלים בשיתוף ועד ההורים העירוני"</h2>
      <address><time datetime="2019-11-24T14:12:22+00:00">24 Nov 2019, 14:12</time> by <a rel="author">ארז שרווינטר</a></address>
      <p>האם הורי גני הילדים ברחובות ייאלצו להיפרד ממאות שקלים לטובת קייטנות חנוכה של רשת חוויות? זו הסוגייה שמטרידה בימי אלה את הנהגת ההורים ברחובות, שעסוקה במשא ומתן מרתוני עם אנשי הרשת.</p>
      <p>רשת חוויות רחובות, האמונה על הפעלת צהרוני גני הילדים בעיר, אמורה להפעיל גם השנה את "בית הספר של החגים" בחג החנוכה, זכר לתוכנית ניצנים אשר במסגרתה ההורים נהנים מקייטנות מוזלות. כמו בשנים קודמות, מדובר בקייטנה שמתקיימת בכל גני הילדים בעיר במהלך ימי החופשה, כשגם ילדים שאינם רשומים לצהרונים יכולים להירשם אליה בנפרד.</p>
      <p>בשנה שעברה רשת חוויות הפעילה במהלך חופשת חנוכה קייטנות מותאמות למגוון רחב של אוכלוסיות בעיר, כאשר הקייטנה הגדולה ביותר כללה את ילדי צהרוני גני הילדים והתקיימה בכל גני הילדים בעיר, בהשתתפות כ-3,800 ילדים. הילדים נהנו מפעילות מעשירה לכבוד החג, למדו על מנהגי החג ועסקו ביצירות סביב החג. במקביל, נערכו קייטנות בתי ספר במרכזים הקהילתיים של רשת חוויות בכל רחבי העיר, בהשתתפות כ-250 ילדים.</p>
      <p>בשנים קודמות העלות להורים שנרשמו לקייטנה עמדה על 150 שקלים, בעוד משרד החינוך השלים את הסכום הנוסף בסך 180 שקלים. השנה, בעקבות העובדה שהממשלה מושבתת כבר חודשים ארוכים, משרד החינוך אינו מממן את חלקו וכעת נדרשים ההורים להוסיף 180 שקלים, ולמעשה לשלם 330 שקלים עבור כל ילד חדש שנרשם לקייטנת חנוכה.</p>
      <p>כאמור, הסוגייה הזו מטרידה מאוד את ההנהגה ההורית בימים האחרונים, ואתמול (מוצאי שבת) אף נערכה בביתה של יושבת ראש ההנהגה ההורית, צופית גולן, ישיבת חירום בנושא. ל"ערים" נודע כי גם ראש העיר רחמים מלול מעורה בפרטים וקורא לצדדים להגיע לפשרה שתאפשר את קיום הקייטנות. על פי הנחיית ראש העיר, אם לא יהיה מתווה מוסכם בגנים, לא תהיה קייטנה גם בבתי הספר.</p>
      <p>מרשת חוויות נמסר בתגובה: "רשת חוויות נדרשה לסוגייה, כמו שאר הרשויות בכל הארץ, מאחר ומשרד החינוך אינו מפעיל את תוכנית קייטנות ניצנים בחופשות על כל המשתמע מכך. אנו פועלים בשיתוף ועד ההורים העירוני על מנת לדון בנושא ולבחון את האפשרויות העומדות לפנינו".</p>
    </article>
  </body>
</html>