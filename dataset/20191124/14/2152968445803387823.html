<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/24/zima-v-planinite-20-sm-sniag-na-cherni-vryh-8-na-rojen.430631"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="Зима в планините: 20 см сняг на Черни връх, 8 на Рожен"/>
    <meta property="og:description" content="На Мусала и вр. Ботев също е паднал сняг | Dnes.bg"/>
  </head>
  <body>
    <article>
      <h1>Зима в планините: 20 см сняг на Черни връх, 8 на Рожен</h1>
      <h2>На Мусала и вр. Ботев също е паднал сняг</h2>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Снежна покривка е образувана на Черни връх, връх Ботев и Рожен. Това съобщи за БТА дежурният синоптик в НИМХ Анастасия Стойчева. Сняг е валял и на връх Мусала, но там не се измерва снежната покривка, уточни синоптикът.<br/><br/>Навсякъде другаде, според информацията от климатичните и синоптичните станции на института, няма натрупан сняг, добави Стойчева.<br/><br/>На Мургаш няма снежна покривка, на Черни връх е 20 сантиметра. На връх Ботев има натрупана снежна покривка от 12 сантиметра, а на връх Рожен - осем сантиметра, информира Стойчева.<br/><br/>"Никъде другаде в нашите станции няма отчетена снежна покривка. Мисля, че доста картинки, които са фейк, се разпространиха с валежа от сняг", коментира синоптикът. <br/><br/>"Наистина, слезе снегът до по-ниско, имаше в североизточните райони на страната, но беше за кратко, без да образува снежна покривка", каза тя. <br/> </p>
    </article>
  </body>
</html>