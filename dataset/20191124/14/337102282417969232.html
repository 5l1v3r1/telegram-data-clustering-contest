<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D9%86%D8%AA%D8%B1%D9%86%D8%AA-%D8%AA%D9%84%D9%81%D9%86%E2%80%8C-%D9%87%D9%85%D8%B1%D8%A7%D9%87-%D8%AF%D8%B1-%D8%A7%DB%8C%D8%B1%D8%A7%D9%86-%D9%87%D9%85%DA%86%D9%86%D8%A7%D9%86-%D9%82%D8%B7%D8%B9-%D8%A7%D8%B3%D8%AA-20191124/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-24T14:29:37+00:00"/>
    <meta property="og:title" content="اینترنت تلفن‌ همراه در ایران همچنان قطع است"/>
    <meta property="og:description" content="یک روز پس از وصل شدن اینترنت خانگی در بسیاری از مناطق ایران، اینترنت تلفن‌های همراه همچنان قطع است. مهرداد لاهوتی سخنگوی فراکسیون مستقلین مجلس شورای اسلامی، به نقل از محمدجواد جهرمی، وزیر ارتباطات گفت: «در بخشی از استان‌ها اینترنت از طریق وای فای خانگی..."/>
  </head>
  <body>
    <article>
      <h1>اینترنت تلفن‌ همراه در ایران همچنان قطع است</h1>
      <address>
        <time datetime="2019-11-24T14:29:37+00:00">24 Nov 2019, 14:29</time>
      </address>
      <p>
        <b>یک روز پس از وصل شدن اینترنت خانگی در بسیاری از مناطق ایران، اینترنت تلفن‌های همراه همچنان قطع است. مهرداد لاهوتی سخنگوی فراکسیون مستقلین مجلس شورای اسلامی، به نقل از محمدجواد جهرمی، وزیر ارتباطات گفت: «در بخشی از استان‌ها اینترنت از طریق وای فای خانگی وصل شده اما وصل شدن اینترنت همراه منتظر دستور وزیر کشور است.»</b>
      </p>
      <p>درحالی که آمریکا آذری جهرمی را به دلیل نقش داشتن در سانسور اینترنت در ایران تحریم کرده، لاهوتی همچنین در گفت‌وگو با ایسنا گفت: «وزیر ارتباطات در جلسه فراکسیون مستقلین گفت که در مورد قطع و وصل شدن اینترنت نقشی نداشته است.»</p>
      <p>او ادامه داد: «بر اساس تصمیمات شورای عالی امنیت ملی، این اختیار به وزیر کشور داده شده که اینترنت وصل شود یا نه.»</p>
      <p>این نماینده مجلس همچنین گفت: «هم نمایندگان و هم وزیر ارتباطات نگرانی‌هایی در مورد آسیب دیدن برخی از کسب و کارها داشتند. حتی آقای آذری جهرمی هشدار داد که اگر شرایط به خوبی مدیریت نشود برخی از مردم اقدام به انتقال سرمایه خواهند کرد.»</p>
      <p>غلامعلی حیدری، معاون بسیج و امور استان‌های سازمان پدافند غیرعامل کشور، نیز روز یکشنبه، با حمایت از قطع شدن اینترنت در ایران گفت: «فضای سایبری و شبکه‌های مجازی در کنار فرصت‌ها و مزایایی که دارد تهدید نیز به شمار می‌روند چون دشمنان از طریق این فضای تبادل اطلاعات بر بستر اینترنت و شبکه‌های مجازی، در هر فرصتی سعی در تحریک مردم و ایجاد فاصله بین آنها و حاکمیت دارند.»</p>
      <p>او ادامه داد: «اینترنت ملی در یک هفته گذشته نشان داد که توان لازم را برای ارائه خدمات به مردم دارد.»</p>
      <p>این در حالی است که سازمان نظام صنفی رایانه‌ای کشور در پی قطعی اینترنت در ایران با انتشار بیانیه‌ای نوشت: «هفته گذشته روزهای سختی را در کشور عزیزمان پشت سر گذاشتیم، روزهایی که تلخی آن برای بخش فناوری اطلاعات و ارتباطات به دلیل قطع دسترسی به اینترنت بین‌الملل صد چندان بود.»</p>
      <p>در بیانیه این سازمان آمده است: «پایین آمدن رتبه کسب‌وکارهای آنلاین در جستجوگرهای اینترنتی و ادامه‌دار بودن مشکلات آن‌ها بعد از اتصال دوباره به اینترنت بین‌الملل، هدر رفتن هزینه زیرساخت‌ها، بسترها و سرویس‌های داخلی و خارجی به دلیل عدم امکان استفاده از آن‌ها و همچنین اجبار سرویس‌های داخلی به تمدید یا پرداخت خسارت به مشتریان برای حفظ آن‌ها، توقف فعالیت کسب‌وکارهای فعال در حوزه‌های صادرات، ارائه خدمات به مشتریان بین‌المللی و همچنین نیروهای دورکار داخلی در عرصه بین‌المللی و از بین رفتن اعتماد مشتریان خارجی به توان داخلی به عنوان یکی از محدود حوزه‌های ارزآور در حضور تحریم‌های بین‌المللی از دیگر اتفاقاتی بود که به واسطه قطعی اینترنت رخ داد و کسب‌وکارهای حوزه فناوری را دچار مشکل کرد.»</p>
    </article>
  </body>
</html>