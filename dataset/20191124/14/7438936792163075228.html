<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Ekonom-Svejnar-u-Moravce-nadaval-na-Babise-Nechava-si-utect-velkou-prilezitost-604515"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T14:22:00+00:00"/>
    <meta property="og:title" content="Ekonom Švejnar u Moravce nadával na Babiše: Nechává si utéct velkou příležitost"/>
    <meta property="og:description" content="Ve druhé hodině Otázek Václava Moravce se sešli tři ekonomové: Jan Švejnar, Jakub Seidler a Lukáš Kovanda. Debatovali spolu o zdraví české ekonomiky a o stavu peněženek českých občanů. Shodli se na tom, že nás ovlivňuje situace v Číně, ale nejen tam. Švejnar vyčinil vládě Andreje Babiše, že promrhává skvělou příležitost, aby vyřešila zásadní problém této země a dobudovala infrastrukturu."/>
  </head>
  <body>
    <article>
      <h1>Ekonom Švejnar u Moravce nadával na Babiše: Nechává si utéct velkou příležitost</h1>
      <address>
        <time datetime="2019-11-24T14:22:00+00:00">24 Nov 2019, 14:22</time>
      </address>
      <p>
        <b>Ve druhé hodině Otázek Václava Moravce se sešli tři ekonomové: Jan Švejnar, Jakub Seidler a Lukáš Kovanda. Debatovali spolu o zdraví české ekonomiky a o stavu peněženek českých občanů. Shodli se na tom, že nás ovlivňuje situace v Číně, ale nejen tam. Švejnar vyčinil vládě Andreje Babiše, že promrhává skvělou příležitost, aby vyřešila zásadní problém této země a dobudovala infrastrukturu.</b>
      </p>
      <p>„Zatím ještě nejsme na pokraji obrovské krize, i když ta samozřejmě může přijít,“ zahájil debatu Švejnar.</p>
      <p>Jakub Seidler po chvíli dodal, že v Číně narůstají dluhy firem i domácností, což může do budoucna představovat problém. „Je možné, že ten další růst bude pomalejší, protože už nebude možné se dále zadlužovat,“ upozornil Seidler.</p>
      <p>Kovanda konstatoval, že v tuto chvíli si firmy snadno půjčují peníze, a přitom jde o firmy, které nejsou ziskové a drží je při životě jen prostředí levných půjček. Pro to se vžil termín, který proniká už i do médií. Jsou to tzv. zombie firmy, které „zaclánějí potenciálně produktivnějším firmám“, varoval Kovanda.</p>
      <p>Seidler dal Kovandovi za pravdu. Dodal navíc, že tento trend zvyšuje ceny nemovitostí, protože lidem, kteří mají peníze, se nevyplatí nechat je ležet v bance nebo je investovat do potenciálně rizikových firem – a tedy kupují nemovitosti.</p>
      <p>Kovanda Seidlerovi přitakal s tím, že v tomto modelu bohatí lidé stále bohatnou a chudí chudnou, takže se také rozevírají ekonomické společenské nůžky. Celosvětové problémy představuje zpomalování růstu Číny a na ni navázané německé ekonomiky. Stav německé ekonomiky pak ovlivňuje i situaci v České republice. Proto by nám nemělo být jedno, jak se Číně daří či nedaří v důsledku obchodní války Spojených států a Číny.</p>
      <p>Když se ke slovu znovu dostal Jan Švejnar, upozornil, že vláda Andreje Babiše promrhává velkou příležitost a nepůjčuje si levné peníze na zásadní věci. „Je doba, kdy je třeba opravit silnice, mosty a další infrastrukturu,“ upozornil Švejnar.   </p>
      <p>Kovanda nabídl na situaci v české ekonomice trochu jiný pohled. To, že se tolik nezadlužujeme a neinvestujeme do stavby dálnic, může napomoct ve chvíli, až se naplno projeví stárnutí populace, což lze očekávat přibližně za deset let. Pokud jde o infrastrukturní projekty, Kovanda vyzval vládu, aby více využívala evropských dotací, protože za pár let může tento zdroj vyschnout.</p>
      <p>V tuto chvíli bychom však i podle Kovandy mohli využít toho, že jsme zadluženi podstatně méně než např. Francie, a půjčit si levné peníze na infrastrukturní projekty.</p>
      <p>Seidler varoval, že se historicky ukazuje, že stát neumí přijít s investičním impulzem např. na výstavbu infrastrukturních projektů, když ekonomika zpomaluje, aby podpořila tuzemské hospodářství. „Historicky se ukazuje, že to vláda neumí,“ pravil Seidler.</p>
      <p>Když se debata chýlila k závěru, ekonomové otevřeli ještě jedno téma – výši minimální mzdy v Česku. Kovanda by v tuto chvíli růst minimální mzdy zbrzdil. „Pro firmy to začíná být určitý problém. Vzhledem k nedostatku pracovních sil není pánem situace zaměstnavatel, ale zaměstnanec,“ uvedl Kocanda.</p>
      <p>Seidler konstatoval, že by bylo možné českou minimální mzdu zvýšit na 15 tisíc, protože společnost to neohrozí. A Švejnar mu dal za pravdu. „Pokud tu bude nějaký negativní efekt, tak to bude na ty ‚zombie firmy‘,“ dodal ekonom.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Cesko-by-melo-venovat-50-milionu-korun-mezinarodnim-organizacim-604445"/>
        <a href="https://www.parlamentnilisty.cz/arena/nazory-a-petice/Lukas-Kovanda-Cesi-ve-svem-zivote-stravi-v-zamestnani-delsi-dobu-nez-prumerny-obcan-EU-604402"/>
        <a href="https://www.parlamentnilisty.cz/arena/monitor/Davky-na-bydleni-by-se-mely-zvysit-navrhuje-Malacova-604306"/>
        <a href="https://www.parlamentnilisty.cz/arena/monitor/Kam-jsme-to-dopracovali-Ctenari-odpovidaji-Daniel-Herman-a-Petr-Gazdik-603973"/>
      </related>
    </article>
  </body>
</html>