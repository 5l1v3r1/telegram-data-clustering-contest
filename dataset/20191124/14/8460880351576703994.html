<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/varga-mihaly-az-unio-a-gazdasagpolitikat-is-elrontotta-2140605/"/>
    <meta property="og:site_name" content="BAMA"/>
    <meta property="article:published_time" content="2019-11-24T14:51:00+00:00"/>
    <meta property="og:title" content="Varga Mihály: az unió a gazdaságpolitikát is elrontotta"/>
    <meta property="og:description" content="A nyugat-európai országok gazdasága lassul, ezért kiemelt feladat a magyar gazdasági eredmények védelme."/>
  </head>
  <body>
    <article>
      <h6 class="kicker">A MIGRÁCIÓ MELLETT</h6>
      <h1>Varga Mihály: az unió a gazdaságpolitikát is elrontotta</h1>
      <address>
        <time datetime="2019-11-24T14:51:00+00:00">24 Nov 2019, 14:51</time>
      </address>
      <h4>Az unió nemcsak a bevándorláspolitikát rontotta el, hanem a gazdaságpolitikát is – mondta Varga Mihály pénzügyminiszter a Kossuth rádió Vasárnapi újság című műsorában.</h4>
      <p>Hozzátette, az EU egyik legnagyobb gazdasága, a brit kilép az integrációból. A nyugat-európai és különösen a német gazdaság lassulása pedig azért probléma, mert a magyar gazdaság tőlük függ, a magyar export/import háromnegyede oda irányul. A nyugat-európai gazdaság lassulása hosszú távon Közép-Európa lassulásához vezet – fűzte hozzá.</p>
      <p>A pénzügyminiszter értékelése szerint ugyanakkor a magyar gazdaság jól van, a harmadik negyedévi növekedés 5 százalék, ami háromszorosa az uniós átlagnak és dobogós helyet jelent az egész unióban.</p>
      <blockquote>A magyar kormány feladata 2020-ban a magyar gazdaság, a magyar munkahelyek és vállalatok védelme.</blockquote>
      <p>A magyar gazdasági növekedés hátterében az adócsökkentés áll. A legfontosabb munkát terhelő adó, a szociális hozzájárulás például 2016 és 2019 között harmadával, 27 százalékról 17,5 százalékra csökkent. Ez 2600 milliárd forint többletet jelentett a magyar cégeknek, amelyek ebből finanszírozhatták a béremeléseket, anélkül, hogy versenyképességük csökkent volna.</p>
      <p>Jövőre egy százalékkal, 13-ról 12 százalékra csökken a kisvállalkozások adója. A kata lényege megmarad, ám fel kívánnak lépni az ellen, hogy egyre több munkáltató kényszeríti át ebbe az adózási formába munkavállalóját – ismertette a pénzügyminiszter.</p>
      <blockquote>Miután 2020-ban az ideinél kevésbé nő a magyar gazdaság, a személyi jövedelemadó csökkentésének 2020 után lehet realitása</blockquote>
      <p>– fűzte hozzá.</p>
      <p>Az uniós támogatásokkal kapcsolatban a pénzügyminiszter hangsúlyozta: Magyarország még egyetlen támogatást sem vesztett el, viták vannak az Európai Bizottsággal, ahogy sok más ország esetében is.</p>
      <p>A jövőre 27 százalékra emelkedő lakásáfával kapcsolatban Varga Mihály arra hívta fel a figyelmet: a nagyvárosokban, főleg Budapesten túlárazottak az ingatlanok, de lassan megáll az árnövekedés.</p>
      <p>A tervezett atlétikai stadionról szólva a miniszter megjegyezte: beruházásokra szüksége van a gazdaságnak, sajnálatos lenne, ha a csarnok építése elmaradna.</p>
    </article>
  </body>
</html>