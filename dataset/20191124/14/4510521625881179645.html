<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/piatra-neamt/drama-teribila-familii-neamt-mama-fiul-morti-intr-un-accident-pregateau-inmormantarea-bunicului-1_5dda79695163ec42715c4bc7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T14:37:48+00:00"/>
    <meta property="og:title" content="Drama teribilă a unei familii din Neamţ. Mama şi fiul morţi într-un accident se pregăteau de înmormântarea bunicului"/>
    <meta property="og:description" content="Detalii şocante ies la iveală după tragedia de pe E85, lângă oraşul Roman, judeţul Neamţ, în care mama de 38 de ani şi fiul său de 18 şi-au pierdut viaţa într-un cumplit accident rutier provocat de o octogenară care a traversat neregulamentar, accident în care a mai murit un şofer din Bacău."/>
  </head>
  <body>
    <article>
      <h1>Drama teribilă a unei familii din Neamţ. Mama şi fiul morţi într-un accident se pregăteau de înmormântarea bunicului</h1>
      <address><time datetime="2019-11-24T14:37:48+00:00">24 Nov 2019, 14:37</time> by <a rel="author">Dan Sofronia</a></address>
      <h4>Detalii şocante ies la iveală după tragedia de pe E85, lângă oraşul Roman, judeţul Neamţ, în care mama de 38 de ani şi fiul său de 18 şi-au pierdut viaţa într-un cumplit accident rutier provocat de o octogenară care a traversat neregulamentar, accident în care a mai murit un şofer din Bacău.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slobozia/foto-imagini-sfasietoare-satul-impietrit-durere-opt-victimele-tragediei-rutiere-slobozia-fost-inmormantate-aceeasi-zi-1_5d9c96da892c0bb0c6626e77/index.html"/>
      </related>
      <p>Dimensiunea tragediei pe care o trăieşte familia este accentuată de faptul că se pregătea de o înmormântare, nu de trei. Cu câteva zile în urmă decedase bunicul, respectiv străbunicul celor care au sfârşit pe E 85.</p>
      <p>În fatidica zi de vineri, mama şi fiul merseseră la Roman, de unde au cumpărat cele necesare îngropării rudei, iar în jurul orei 12.00 veneau spre casă, mai având circa zece kilometri până la destinaţie. Soarta a hotărât, însă, altceva.</p>
      <p>O bătrână a traversat strada prin loc nepermis, iar în încercarea de a o evita un şofer băcăuan a intrat pe contrasens şi s-a tamponat violent cu maşina celor doi, impactul fiindu-le fatal tuturor.</p>
      <p>„Amândoi fuseseră la Roman, la cumpărături pentru înmormântarea bunicul femeii, care a avut loc sâmbătă, pe 23 noeiembrie. Familia este greu încercată. Am discutat cu doamna primar şi ne-am decis să convocăm luni, 25 noiembrie, Consiliul Local Boteşti, pentru a putea acorda oamenilor un ajutor de urgenţă ca să-i înmormânteze“, a declarat viceprimarul Leopold Antal.</p>
      <p>Cel mai probabil, cele două înmormântări vor avea loc marţi sau miercuri. </p>
      <h3>Octogenara, anchetată pentru omor din culpă</h3>
      <p>Cât despre bătrâna de 80 de ani, care a provocat nenorocirea de pe E85, ea urmează să fie cercetată pentru ucidere din culpă de către poliţiştii  Serviciului Rutier Neamţ, sub coordonarea unui procuror. Între timp, s-a aflat şi ce căuta octogenara într-o zonă aflată în plin câmp, la câţiva kilometri de comuna de domiciliu, Săbăoani. Femeia fusese la cumpărături, coborâse dintr-un microbuz, a traversat imprudent strada cu patru benzi şi a urmat tragedia. Din punct de vedere penal, în caz că se va ajunge la proces, octogenara nu riscă vreo sancţiune gravă. Asta pentru că are o vârstă înaintată, putând lua o pedeapsă cu suspendare şi fiind obligată la plata unor daune.</p>
      <p>„Uciderea din culpă a unei persoane se pedepseşte cu închisoarea de la unu la 5 ani. Dacă prin fapta săvârşită s-a cauzat moartea a două sau mai multor persoane, limitele speciale ale pedepsei prevăzute se majorează cu jumătate“, se arată în aricolul 192 Cod Penal.</p>
      <p>Traseul unui astfel de caz prevede ca în proces să fie introduse şi firmele la care erau asigurare maşinile implicate în accident, ca părţi responsabile civilmente, pentru plata despăgubirilor familiilor victimelor. Apoi, societăţile de asigurare se vor îndrepta, pentru recuperarea prejudiciului, la cel găsit vinovat de justiţie pentru omor din culpă. </p>
      <h3>Cum s-a petrecut accidentul</h3>
      <p><a href="https://adevarul.ro/locale/piatra-neamt/mama-fiu-morti-intr-un-accident-provocat-batrana-traversat-ilegal-In-tragedie-mai-decedat-om-1_5dd8004d5163ec42714b182c/index.html">Tragedia s-a petrecut vineri, în jurul orei 12.00, când s-a solicitat ajutor la Ambulanţă şI la Inspectoratul pentru Situaţii de Urgenţă Neamţ, toate cele trei persoane fiind încarcerate</a>. Din păcate, pentru cei doi şoferi implicaţi nu s-a mai putut face nimic, iar femeia a fost scoasă în viaţă din maşina făcută zob şi transportată la spital în stare gravă. Ea nu a mai putut fi însă salvată, în pofida eforturilor medicilor. A decedat în timp ce i se efectuau radiografii, pentru a se vedea ce leyiuni craniene a suferit.</p>
      <p>Cercetările au stabilit că accidentul a fost provocat de o octogenară, care a traversat strada prin loc nepermis şi pe care unul dintre şoferi ar fi încercat să o evite. </p>
      <p>„A reieşit că, în timp ce un bărbat de 39 de ani, din Bacău, care conducea un autoturism pe DN 2 - E 85, din direcţia Suceava - Roman, la o intersecţie din comuna Săbăoani ar fi virat stânga pentru a evita impactul cu o femeie, care s-ar fi angajat în traversarea străzii prin loc nepermis, moment în care a pierdut controlul asupra direcţiei de deplasare, a pătruns pe contrasens, intrând în coliziune cu un autoturism condus de un tânăr de 18 ani. În urma impactului, a rezultat decesul ambilor conducători auto şi rănirea unei femei de 38 de ani, pasageră în autoturismul tânărului“, se arata într+un comunicat al Poliţiei Neamţ.</p>
      <hr/>
    </article>
  </body>
</html>