<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/india-wins-pink-ball-test-in-eden-gardens233.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T14:24:00+00:00"/>
    <meta property="og:title" content="ഇഷാന്തിന്റെ വഴിയില്‍ ഉമേഷും നിറഞ്ഞാടി; ഈഡനിലെ പിങ്ക് വസന്തം ഇന്ത്യക്കൊപ്പം"/>
    <meta property="og:description" content="Bangladesh Cricket Cricket Indian Cricket Ishant Sharma Umesh Yadav Virat Kohli Cricket കൊല്‍ക്കത്ത: ഇന്ത്യന്‍ ക്രിക്കറ്റ് ചരിത്രത്തിലെ ആദ്യ പിങ്ക് ബോള്‍ ടെസ്റ്റില്‍ വിജയ"/>
  </head>
  <body>
    <article>
      <h1>ഇഷാന്തിന്റെ വഴിയില്‍ ഉമേഷും നിറഞ്ഞാടി; ഈഡനിലെ പിങ്ക് വസന്തം ഇന്ത്യക്കൊപ്പം</h1>
      <address><time datetime="2019-11-24T14:24:00+00:00">24 Nov 2019, 14:24</time> by <a rel="author">സ്പോര്‍ട്സ് ഡെസ്‌ക്</a></address>
      <p>കൊല്‍ക്കത്ത: ഇന്ത്യന്‍ ക്രിക്കറ്റ് ചരിത്രത്തിലെ ആദ്യ പിങ്ക് ബോള്‍ ടെസ്റ്റില്‍ വിജയം ഇന്ത്യക്കൊപ്പം തന്നെ. ബംഗ്ലാദേശിനെതിരെ കൊല്‍ക്കത്ത ഈഡന്‍ ഗാര്‍ഡന്‍സില്‍ ബംഗ്ലാദേശിനെതിരെ നടന്ന മത്സരത്തില്‍ ഇന്നിങ്‌സിനും 46 റണ്‍സിനുമായിരുന്നു ഇന്ത്യയുടെ കൂറ്റന്‍ ജയം.</p>
      <p>ആദ്യ ഇന്നിങ്‌സില്‍ അഞ്ച് വിക്കറ്റെടുത്ത ഇഷാന്ത് ശര്‍മയായിരുന്നു ബംഗ്ലാ ബാറ്റിങ്ങിന്റെ നട്ടെല്ലൊടിച്ചതെങ്കില്‍, രണ്ടാം ഇന്നിങ്‌സില്‍ ഉമേഷ് യാദവായിരുന്നു അത്രയും വിക്കറ്റുകള്‍ തന്നെ നേടി ബംഗ്ലാ കടുവകളെ വീഴ്ത്തിയത്.</p>
      <p>ആദ്യ ഇന്നിങ്‌സില്‍ ബംഗ്ലാദേശ് 106 റണ്‍സിന് ഓള്‍ഔട്ടായപ്പോള്‍, അനായാസം ബാറ്റ് ചെയ്ത ഇന്ത്യ, ക്യാപ്റ്റന്‍ വിരാട് കോഹ്‌ലിയുടെ സെഞ്ചുറി മികവില്‍ (136) 347 റണ്‍സെടുത്ത് ഡിക്ലയര്‍ ചെയ്യുകയായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>241 റണ്‍സിന്റെ ഒന്നാം ഇന്നിങ്‌സ് ലീഡ് വഴങ്ങി ബാറ്റ് ചെയ്യാനാരംഭിച്ച ബംഗ്ലാദേശിന് അഞ്ചാം വിക്കറ്റില്‍ മാത്രമാണു കാര്യമായെന്തെങ്കിലും ചെയ്യാനായത്. എന്നിട്ടും 195 റണ്‍സിന് ഓള്‍ഔട്ടാകാനായിരുന്നു വിധി.</p>
      <related>
        <a href="https://www.doolnews.com/virat-kohli-surpasses-sachin-tendulkar-and-ricky-ponting766.html?utm_source=doolnews&amp;utm_medium=related"/>
      </related>
      <p>രണ്ടാം ഇന്നിങ്‌സില്‍ ഉമേഷിനു പുറമേ ഇഷാന്ത് നാല് വിക്കറ്റ് വീഴ്ത്തി. രണ്ടിന്നിങ്‌സുകളിലുമായി ഇഷാന്ത് ഒമ്പത് വിക്കറ്റ് വീഴ്ത്തിയപ്പോള്‍, ഉമേഷ് എട്ട് വിക്കറ്റ് നേടി. മത്സരത്തിന്റെ മൂന്നാം ദിനം തന്നെയാണ് ഫലം വന്നതെന്നതു ശ്രദ്ധേയമാണ്.</p>
      <p>പിങ്ക് ഡേ ടെസ്റ്റിന്റെ രണ്ടാം ദിനം കോഹ്‌ലി വിവിധ റെക്കോഡുകള്‍ പഴങ്കഥയാക്കിയിരുന്നു. ഇന്ത്യന്‍ ഇതിഹാസം സച്ചിന്‍ തെണ്ടുല്‍ക്കറുടെയും ഓസ്ട്രേലിയയുടെ എക്കാലത്തെയും മികച്ച ക്യാപ്റ്റന്മാരില്‍ ഒരാളായ റിക്കി പോണ്ടിങ്ങിന്റെയും റെക്കോഡുകളാണ് കോഹ്ലി ശനിയാഴ്ച ഉച്ചയ്ക്കു മറികടന്നത്.</p>
      <p>ഒരു ക്യാപ്റ്റന്‍ നേടുന്ന ടെസ്റ്റ് സെഞ്ചുറികളുടെ പട്ടികയിലാണ് പോണ്ടിങ്ങിനെ പിന്തള്ളി കോഹ്ലി രണ്ടാംസ്ഥാനത്തെത്തിയത്. ടെസ്റ്റില്‍ രണ്ടാം ദിവസമാണ് തന്റെ 27-ാം സെഞ്ചുറി കോഹ്ലി നേടിയത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ടെസ്റ്റ് ക്യാപ്റ്റന്‍സിയില്‍ നില്‍ക്കേ കോഹ്ലി നേടുന്ന 20-ാം സെഞ്ചുറിയാണിത്. 23 ടെസ്റ്റ് സെഞ്ചുറികള്‍ സ്വന്തമായുള്ള ദക്ഷിണാഫ്രിക്കയുടെ മുന്‍ നായകന്‍ ഗ്രേം സ്മിത്താണ് ഒന്നാം സ്ഥാനത്ത്.</p>
      <related>
        <a href="https://www.doolnews.com/virat-kohli-breaks-record-5000-test-runs-as-captain-india-vs-bangladesh-pink-ball-2nd-test113.html?utm_source=doolnews&amp;utm_medium=related"/>
      </related>
      <p>എല്ലാ ഫോര്‍മാറ്റുകളിലുമായി കോഹ്ലി നേടുന്ന 70-ാം സെഞ്ചുറിയാണിത്. എല്ലാ ഫോര്‍മാറ്റുകളിലുമായി ക്യാപ്റ്റന്‍ എന്ന നിലയില്‍ അദ്ദേഹം ഇതോടെ നേടിയത് 41-ാം സെഞ്ചുറിയാണ്.</p>
      <p>അതിനിടെ 27 ടെസ്റ്റ് സെഞ്ചുറികള്‍ വേഗത്തില്‍ നേടുന്ന താരങ്ങളുടെ പട്ടികയില്‍ ഇതിഹാസം സച്ചിന്‍ തെണ്ടുല്‍ക്കര്‍ക്കൊപ്പം കോഹ്ലി രണ്ടാം സ്ഥാനത്തെത്തുകയും ചെയ്തു. 141 ഇന്നിങ്സുകളിലാണ് ഇരുവരും ഈ നേട്ടം സ്വന്തമാക്കിയത്.</p>
      <p>മാത്രമല്ല, ഏറ്റവും വേഗത്തില്‍ 70 അന്താരാഷ്ട്ര സെഞ്ചുറികള്‍ നേടുന്ന താരമെന്ന റെക്കോഡില്‍ സച്ചിനെ മറികടക്കാനും അദ്ദേഹത്തിനായി. സച്ചിന്‍ 505 ഇന്നിങ്സുകളില്‍ നിന്ന് ഈ നേട്ടമുണ്ടാക്കിയപ്പോള്‍, കോഹ്ലിക്ക് അതിനായി വേണ്ടിവന്നത് 439 ഇന്നിങ്സുകളാണ്. പോണ്ടിങ് നേടിയതാകട്ടെ, 649 ഇന്നിങ്സുകളില്‍ നിന്ന്.</p>
      <p>വെള്ളിയാഴ്ച ഇതേ ടെസ്റ്റിന്റെ ആദ്യദിനം ടെസ്റ്റ് ക്രിക്കറ്റില്‍ കോഹ്ലി അയ്യായിരം റണ്‍സ് പിന്നിട്ടിരുന്നു.</p>
      <figure>
        <iframe src="https://www.youtube.com/embed/-fZjnRGiBIA" width="500" height="281" data-service="Youtube" scrolling="no"/>
      </figure>
    </article>
  </body>
</html>