<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/24/kormany-nem-inditottunk-klimavedelmi-nemzeti-konzultaciot-brusszel-miatt-van-az-egesz"/>
    <meta property="og:site_name" content="444"/>
    <meta property="article:published_time" content="2019-11-24T14:51:12+00:00"/>
    <meta property="og:title" content="Kormány: Nem indítottunk klímavédelmi nemzeti konzultációt, Brüsszel miatt van az egész"/>
    <meta property="og:description" content="Palkovics László igyekszik tisztázni: dehogy akarják megkérdezni a magyarokat, ez csak brüsszeli kötelezettség."/>
  </head>
  <body>
    <article>
      <h1>Kormány: Nem indítottunk klímavédelmi nemzeti konzultációt, Brüsszel miatt van az egész</h1>
      <address><time datetime="2019-11-24T14:51:12+00:00">24 Nov 2019, 14:51</time> by <a rel="author">Horváth Bence</a></address>
      <p><a href="https://444.hu/2019/11/22/a-kormany-eppen-nemzeti-konzultaciot-folytat-a-klimavedelemrol-csak-az-embereknek-felejtettek-el-szolni-rola">Pénteken írtunk arról</a>, hogy már ötödik napja fut egy klímavédelemről szóló „társadalmi konzultáció” a kormány honlapján, ami teljesen véletlenül derült, mivel a kormány, illetve az egyes minisztériumok egyáltalán nem kommunikáltak róla. Még egy egyszerű sajtóközleményt sem adtak ki a kérdőív publikálásáról, amit amúgy mindössze egy héten át, hétfőig lehet kitölteni.</p>
      <p>A konzultáció témája a 2050-ig tartó időszakra vonatkozó Nemzeti Tiszta Fejlődési Stratégia, melyben Magyarországnak meg kell határoznia, mi mindent kíván megtenni a párizsi klímamegállapodásban foglalt célok eléréséért, és ezt év végéig be kell nyújtaniuk az Európai Bizottságnak. </p>
      <p>Érdekes volt ezért, hogy miért nem lehet hallani semmit a már napok óta futó konzultációról, például azért, mert a klímavédelem elvileg Magyarország köztársasági elnökének, <a href="https://444.hu/2019/04/01/ader-janos-az-elnok-helyett-a-bolygo-kapitanyat-jatssza-de-azt-is-szarul">Áder Jánosnak is kiemelt témája</a>. </p>
      <p>Miután megírtuk, hogy fut ez a konzultáció, az ellenzéki pártok is elkezdtek közleményeket kiadni a témában, mire válaszul vasárnap délután megjött a konzultációt szervező Innovációs és Technológiai Minisztérium reakciója. A Palkovics László vezette minisztéium közleményében ezt írta: </p>
      <p>
        <i>„A klímavédelem kapcsán a kormány nem indított nemzeti konzultációt, a Brüsszel által előírt tájékoztatási formának tettünk eleget. Ezért arra kérjük az ellenzéki pártokat, forduljanak Brüsszelhez, mert a formát és a határidőket Brüsszel írta elő. Amennyiben a kormány klíma ügyben nemzeti konzultációt akar lefolytatni, akkor azt a szokásos módon fogja megtenni.”</i>
      </p>
      <p>Az ebből a válaszból sem derült ki, hogy <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol?fbclid=IwAR2NQyAHzo7HMhX-oRdyLPQcVLL8rRDkl3SO6cxF10mE0BnTdjmcPET9NCY">kormány honlapjáról elérhető</a> társadalmi konzultációról miért nem kommunikált semmit az állampolgárok felé egyik minisztérium sem. </p>
    </article>
  </body>
</html>