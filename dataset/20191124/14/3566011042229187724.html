<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549738.html/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%A7%D9%85%D9%88%D8%B1-%D8%AE%D8%A7%D8%B1%D8%AC%D9%87-%D8%A8%D9%87-%D8%A7%D8%AC%D9%84%D8%A7%D8%B3-%DA%AF%D9%81%D8%AA%DA%AF%D9%88%DB%8C-%D9%85%D9%86%D8%A7%D9%85%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:51:00+00:00"/>
    <meta property="og:title" content="واکنش وزارت امور خارجه به اجلاس گفتگوی منامه"/>
    <meta property="og:description" content="سخنگوی وزارت خارجه ایران اتهامات واهی مطرح شده از سوی برخی شرکت کنندگان در اجلاس گفتگوی منامه را مردود خواند و گفت: کشورهایی که مروج تروریسم و افراط گرایی هستند نمی‌توانند با فرافکنی مشکلات خودساخته را به ایران نسبت دهند."/>
  </head>
  <body>
    <article>
      <h1>واکنش وزارت امور خارجه به اجلاس گفتگوی منامه</h1>
      <address>
        <time datetime="2019-11-24T14:51:00+00:00">24 Nov 2019, 14:51</time>
      </address>
      <p>سخنگوی وزارت خارجه ایران اتهامات واهی مطرح شده از سوی برخی شرکت کنندگان در اجلاس گفتگوی منامه را مردود خواند و گفت: کشورهایی که مروج تروریسم و افراط گرایی هستند نمی‌توانند با فرافکنی مشکلات خودساخته را به ایران نسبت دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید عباس موسوی سخنگوی وزارت امور خارجه جمهوری اسلامی ایران در واکنش به اظهارات بی اساس و اتهامات واهی مطرح شده از سوی برخی شرکت کنندگان در اجلاس گفتگوی منامه در بحرین، ضمن بی ارزش خواندن این اظهارات، اتهامات وارده به کشورمان را مردود خواند. </p>
      <p>سخنگوی وزارت امور خارجه تصریح کرد: کشورهایی که خود مولّد و مروج تروریسم و افراط گرایی بوده و با زیر پا گذاشتن اصل حسن همجواری، در امور داخلی دیگران مداخله کرده و امنیت منطقه را به واسطه جلب نیروهای بیگانه تضعیف کرده‌اند، نمی‌توانند با فرافکنی مشکلات خودساخته را به جمهوری اسلامی ایران نسبت دهند.   موسوی خاطرنشان کرد: تجاوز نظامی به یمن به رهبری عربستان سعودی و به خاک و خون کشیدن ده‌ها هزار نفر از زنان و کودکان بی گناه و نابود کردن همه زیرساخت‌های آن کشور و توسل به رفتارهای استعماری در تلاش برای سرنگونی حکومت‌های مشروع و روی کار آوردن رژیم‌های تحت حمایت از حافظه تاریخی افکار عمومی منطقه و جهان پاک نخواهد شد.    سخنگوی وزارت امور خارجه در پایان این کشورها را به کنار گذاشتن توهم و پذیرش واقعیت‌ها و گفتگو و همکاری جمعی برای تامین ثبات، امنیت و پیشرفت منطقه فراخواند.    «خالد بن احمد بن محمد آل خلیفه» وزیر امور خارجه بحرین، در پانزدهمین اجلاس سالانه «گفت‌وگوی منامه» بار دیگر ایران را به حمایت از تروریسم متهم کرد و مدعی شد که ایران به تأسیسات نفتی سعودی حمله کرده است. منبع: فارس انتهای پیام/</p>
    </article>
  </body>
</html>