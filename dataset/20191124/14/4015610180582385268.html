<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815941"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T14:56:00+00:00"/>
    <meta property="og:title" content="Еспаньол най-сетне спечели точка у дома"/>
    <meta property="og:description" content="Отборът на Еспаньол продължава да разочарова своите привърженици и тъне на ..."/>
  </head>
  <body>
    <article>
      <h1>Еспаньол най-сетне спечели точка у дома</h1>
      <address><time datetime="2019-11-24T14:56:00+00:00">24 Nov 2019, 14:56</time> by <a rel="author">АЛЕКСАНДЪР ДИМИТРОВ</a></address>
      <p>Отборът на <a href="https://www.sportal.bg/statistics_team_news.php?champ=4&amp;team=130">Еспаньол</a> продължава да разочарова своите привърженици и тъне на дъното в Ла Лига. Днес “лос перикитос” спечелиха едва първа точка на своя стадион от началото на сезона в Примера, след като направиха 1:1 с гостуващия <a href="https://www.sportal.bg/statistics_team_news.php?champ=4&amp;team=144">Хетафе</a> в мач от 14-ия кръг. <a href="https://www.sportal.bg/statistics_player.php?team=144&amp;player=38216&amp;champ=4">Хайме Мата</a> даде аванс на кастилския тим в третата минута, а <a href="https://www.sportal.bg/statistics_player.php?team=130&amp;player=7991112&amp;champ=4">Ву Лей</a> изравни в 45-ата минута.<br/><br/>Гостите от “<a href="https://www.sportal.bg/statistics_stadion_details.php?champ=4&amp;team=144">Колисеум Алфонсо Перес</a>” откриха резултата още в третата минута след изпълнение на тъч. Топката стигна до далечната греда, където Хайме Мата надскочи своя пазач и реализира от шест метра - 0:1. Домакините тръгнаха напред в търсене на изравняване. Вратарят на Хета <a href="https://www.sportal.bg/statistics_player.php?team=144&amp;player=33537&amp;champ=4">Давид Сория</a> протегна ръка и изби след удар на <a href="https://www.sportal.bg/statistics_player.php?team=130&amp;player=2638125&amp;champ=4">Фернандо Калеро</a>. В 27-ата и стражът на “папагалчетата” <a href="https://www.sportal.bg/statistics_player.php?team=130&amp;player=1585&amp;champ=4">Диего Лопес</a> се прояви с чудесно спасяване. В 45-ата каталунците изравниха. След центриране от корнер топката беше отклонена към втора греда, където свободният Ву Лей вкара отблизо с крак за 1:1.</p>
      <figure>
        <iframe data-src="https://twitter.com/LaLiga/status/1198585924579418113?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В 58-ата Ву Лей беше изведен с дълго подаване, но на два пъти срещна съпротивата на вратаря. В 70-ата <a href="https://www.sportal.bg/statistics_player.php?team=144&amp;player=9368&amp;champ=4">Хорхе Молина</a> шутира от 19 метра, нацелвайки гредата от външната страна. В 85-ата Ву Лей отново се измъкна от защитата, но не успя да преодолее вратаря Сория. <a href="https://www.sportal.bg/statistics_game.php?champ=4&amp;season=359&amp;game=84959"><b>СТАТИСТИКА ОТ МАЧА</b></a> <a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18640902"><b>МИНУТА ПО МИНУТА</b></a> <a href="https://www.sportal.bg/statistics_ranking.php?champ=4&amp;season=359"><b>КЛАСИРАНЕ</b></a></p>
    </article>
  </body>
</html>