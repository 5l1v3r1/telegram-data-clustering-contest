<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/dunyaca-unlu-muzik-grubu-konserini-neden-seyircisiz-yapti-24111905.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="Dünyaca ünlü müzik grubu konserini neden seyircisiz yaptı"/>
    <meta property="og:description" content="Toplumunun birçok kesiminde oluşan haksızlıklara, eşitsizliklere karşı kendi yöntemleriyle tepki göstermek sanatçının asli görevidir..."/>
  </head>
  <body>
    <article>
      <h1>Dünyaca ünlü müzik grubu konserini neden seyircisiz yaptı</h1>
      <h2>Toplumunun birçok kesiminde oluşan haksızlıklara, eşitsizliklere karşı kendi yöntemleriyle tepki göstermek sanatçının asli görevidir...</h2>
      <address><time datetime="2019-11-24T14:03:00+00:00">24 Nov 2019, 14:03</time> by <a rel="author" href="https://odatv.com/yazar/kaan-caglayangol" target="_blank">Kaan Çağlayangöl</a></address>
      <p>İngiliz rock grubu Coldplay, “<b>Everyday Life</b>” adlı albümünün tanıtımını Ürdün'ün başkenti Amman'da seyircisiz olarak verdikleri ve YouTube'dan canlı yayınlanan konserle yaptı. Coldplay; çevreyle ilgili kaygıları nedeniyle, albüm için dünya turnesine çıkmayacağını da duyurdu. 25 Kasım'da, Londra Doğal Tarih Müzesi'nde verecekleri konserin tüm gelirini bir çevre kuruluşuna bağışlayacaklarını da açıkladılar. Son 2 yıldır, konserlerinin sadece sürdürülebilir değil aynı zamanda nasıl yararlı olabileceğini düşünüp yeni turnelerinin mümkün olduğunca çevre dostu olacağını belirttiler. Grubun solisti Chris Martin, yaptığı açıklamada, kararlarıyla ilgili şöyle konuştu; <b>“Son iki yıldır, turumuzun sadece sürdürülebilir değil aynı zamanda nasıl yararlı olabileceğini düşünüyorduk. Yeni turumuz mümkün olduğunca çevre dostu olacak. Karbon salımına yol açmamız, bizi hayal kırıklığına uğratır.”</b></p>
      <p>Doğal Hayatı Koruma Örgütü'nün (WWF) iklim değişikliği sorumlusu Gareth Richard-King, ise grubun kararıyla ilgili olarak “<b>Dünyaca ünlü sanatçıların gezegenin korunması için seferber olması olağanüstü bir girişim”</b> açıklamasını yaptı. Bu arada bir bilgi vermekte fayda var. Coldplay, 7. albümü <b>“A Head Full of Dreams</b>” için 2016 ve 2017 yıllarında çıktığı dünya turunda 4 kıtada toplam 122 konser vermişti. Yani Coldplay; seyircisi olan bir grup. Bir turne kapsamında verecekleri konserlerle yüzbinlerce dolar kazanabilir durumda. Fakat tercihleri bu yönde değil. Grup, ayrıca yeni bir albüm çıkaracağını da hayranlarına yazdıkları bir mektupla duyurmuş ve albümde yer alacak olan şarkı listesini yerel bir gazeteye verdiği ilanla paylaşmıştı. Nereden baksanız çok orijinal bir olay.</p>
      <p>Tabii bu olayın perde arkası var. İngiltere’de yapılan son araştırmalar, verilen konserlerin ülkede her yıl 405 bin ton sera gazı salınımına yol açtığını ortaya koymuştu. Coldplay’in gündeme getirdiği çevre hassasiyeti daha önce birçok sanatçı ve grup tarafından da dile getirilmişti. ABD'li şarkıcı, şarkı yazarı ve dansçı Billie Eilish mümkün olan “<b>en yeşil</b>” turneler yapacağını ve konserlerine gelenlerin geri dönüştürülebilir şişelerde su taşımasını istemişti. İngiliz rock grubu <b>“The 1975”</b> konserlerin karbon salınımı açısından en zararsız olacak şekilde yapılacağını ve satılan her bilet için bir ağaç dikileceğini de müjdelemişti. İngiliz rock grubu Radiohead’in uzun yıllardır seyahat ederken daha çevreci yöntemleri tercih ettiği, uçağı tercih etmediği, hatta konser duraklarını buna göre belirlediği biliniyor. Bu açıklamaların büyük bir duyarlılık göstergesi olmasının yanında basında kendilerinden bahsettirmek adına iyi bir yöntem olduğunu düşünüyorum. Samimiyetsiz açıklamalar ve uygulamalar olduğunu asla düşünmüyorum. Farkındalık ve duyarlılık sanat için her zaman geçerlidir. Tanıtımınıza da yardımcı olur ve bir rock grubu için çok normal bir durumdur.</p>
      <p>
        <b>"UĞRUNA SAVAŞLAR YAPILIYOR, GÜNEŞ İSE BİZE ORADAN BAKIP GÜLÜYOR”</b>
      </p>
      <p>Peki, ülkemizde bu tür gelişmeler oluyor mu? Elbette oluyor. 2009 yılında Taner Öngür, Serap Yağız ile birlikte bir farkındalık yaratmıştı. Taner Öngür ve Serap Yağız ile birlikte Suların Uğultusu grubu 26 Şubat 2009 günü, 2. Güneş Enerjisi Teknolojileri Fuarı’nda bir konser vermişlerdi. Konser, tamamen güneş enerjisiyle beslenen bir ses sistemi ile gerçekleştirilmişti. Fuar sonrası, yine 2009 yılında, Serap Yağız’ın “<b>Güneş Şarkıları</b>” isimli albümü çıkmıştı.</p>
      <p>Taner Öngür o günlerde bu proje için şunları söylemişti; <b><i>“Milyarlarca yıldır güneş tepemizde duruyor. Gezegende yaşayan insanlar ise yıllardır yerin altındaki karanlık dünyadan gelen petrolü yeryüzüne çıkarıyor. Uğruna savaşlar yapılıyor, güneş ise bize oradan bakıp gülüyor”.</i></b></p>
      <p>Taner Öngür, Heybeliada’da, son yıllarda albümünü nasıl kaydettiğini de ise şu sözlerle anlatıyor;</p>
      <p>
        <b>
          <i>“Ben yaşarken bir şekilde enerji kullanıyorum. Kullandığım enerjinin nereden geldiğini, ne şekilde oluştuğunu bilmem gerekiyor. Ben müzisyenim, bilgisayarlarda artık stüdyo gibi programlar var. Bir “audiointerface”im var, gitarı takıyorum, efektleri var. Vokalleri buradan kaydediyorum ve albüm bitiriyorum. Bunu güneş enerjisiyle yapıyorum ve fatura ödemeye gerek yok aslında. Güneş orada duruyor. Işık dediğiniz şey hayırlı bir şey. Yani her açıdan hayırlı esasında. Şirketlere, devlet enerji sistemlerine ihtiyacımız yok. Hiçbirisi de güneşe sahip çıkamazlar. Bunu satamazlar.”</i>
        </b>
      </p>
      <p>
        <b>TOPLUMA DUYARLI SANATÇI OLMAK HER ZAMAN ÖNEMLİ VE DEĞERLİDİR</b>
      </p>
      <p>Taner Öngür ve Moğollar aynı hassasiyeti yıllar önce de göstermişti. Moğollar'ın 1990’lı yıllarda Bergama köylüleri için yazdıkları “<b>Ölüler Altın Takar mı?</b>” şarkısı son aylarda Kaz Dağları ile birlikte yeniden gündeme gelmişti. 1993 yılında meydana gelen Sivas Katliamı’nda kaybettiğimiz 33 aydın ve sanatçıya ithafen yazdıkları “<b>Issızlığın Ortasında</b>” şarkısı da bu açıdan önemlidir. 1996 yılında ise Moğollar “<b>Bişey Yapmalı”</b> adlı şarkısıyla 1990’lı yılların çalkantılı siyasi iklimine uygun, toplumun birçoğunun sloganı haline gelen bir şarkıya imza atmıştı.</p>
      <p>Topluma duyarlı sanatçı olmak her zaman önemli ve değerlidir. Toplumsal olaylara ve olan bitene duyarsız olmak bir süre sonra sanatçıları sadece gişeye mahkum bir sanatçı yapabilir. Sinema terminolojisiyle sanatçıyı “<b>boxoffice</b>” takip eden biri haline getirebilir. Gönül ister ki Türkiye’de sanatçılar, özellikle müzisyenler toplumsal refleksi daha gelişmiş insanlar olsunlar. Ülkemizde yıllardır belirli bir kesim müzisyende bu refleks gelişmiş durumda. Ama yetmez, daha fazlası olmalı. Bu tür konularda hep aynı yüzler ve hep aynı isimler hassasiyet gösteriyorlar. Bunun nedenini nerede aramak gerekiyor bilmiyorum. Ama bildiğim bir şey var. Duyarsızlık toplumumuzun büyük bir kesiminde sorun haline gelmişken hiç olmazsa topluma yön verme konumunda olan müzisyenlerin ya da diğer sanatçıların daha düşünceli olması gerekmez mi? Elbette gerekir. Sözünü ettiğim konu müziğin politize olması ya da öyle olması gerektiği konusu değil. Müziğin sağ ve sol olarak ikiye ayrılması ve slogan niteliğinde şarkıların yapılmasından daha çok toplumsal duyarlılığı yüksek şarkıların önemi çok büyük.</p>
      <p>Toplumunun birçok kesiminde oluşan haksızlıklara, eşitsizliklere karşı kendi yöntemleriyle tepki göstermek sanatçının asli görevidir. Son söz olarak Albert Camus'un Nobel Edebiyat ödülünü aldığı 10 Aralık 1957 tarihinde, Stockholm’de, City Hall’da yaptığı konuşmanın önemli olduğunu düşünüyorum;</p>
      <p>
        <b>
          <i>“Sanatçının ulaşabileceği kesim elindeki sanat gücüyle birlikte çok daha fazla. Sanat, çok sayıda insana, ortak keyiflerin ve acıların imtiyazlı bir resmini sunarak, o insanları heyecanlandıran bir araç. Sanat, sanatçıyı, toplumdan uzak kalmamaya mecbur kılar, onu en mütevazı ve en evrensel gerçeğe tabi kılar. Çoğu zaman, kendini toplumdan farklı hissettiği için sanatçı gibi yaşamayı seçen kişi, bir süre sonra, eğer toplumun geri kalanına benzediğini kabul etmezse, ne sanatını ne de farkını koruyabileceğini görür. Sanatçı kendini, onsuz yapamayacağı bir güzellik ile kendini koparamayacağı toplum arasında bir yerde konumlandırır. İşte, bu yüzden gerçek sanatçılar hiç kimseyi ve hiçbir şeyi hor görmezler. İnsanları yargılamaktan ziyade, anlamakla yükümlüdürler. Bu dünyada bir taraf tutmaları gerektiğinde, Nietzsche'nin kelimeleriyle, hâkimin değil, yaratıcının hükmettiği o toplumun tarafını tutarlar; bu yaratıcının işçi veya entelektüel olması ise onun için fark etmez.”</i>
        </b>
      </p>
      <p>İşte! Sanatçıların sahip olması gereken düstur bu olmalı.</p>
      <p>*Albert Camus’un Nobel Edebiyat Ödülü Konuşması’nı orijinalinden çeviren Elif İlik</p>
      <p>
        <b>Odatv.com</b>
      </p>
    </article>
  </body>
</html>