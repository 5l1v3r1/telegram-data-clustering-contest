<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1032084/kanena-paidi-mono-to-kyvernitiko-sxedio-gia-ta-4-000-asynodeyta-prosfygopoyla"/>
    <meta property="og:site_name" content="Newsbomb"/>
    <meta property="article:published_time" content="2019-11-24T14:58:42+00:00"/>
    <meta property="og:title" content="«Κανένα παιδί μόνο»: Tο κυβερνητικό σχέδιο για τα 4.000 ασυνόδευτα προσφυγόπουλα"/>
    <meta property="og:description" content="Παρέμβαση σχετικά με τη φροντίδα των ασυνόδευτων παιδιών που βρίσκονται στην Ελλάδα έκανε ο πρωθυπουργός, Κυριάκος Μητσοτάκης, ανακοινώνοντας το πρόγραμμα «Κανένα παιδί μόνο»."/>
  </head>
  <body>
    <article>
      <h1>«Κανένα παιδί μόνο»: Tο κυβερνητικό σχέδιο για τα 4.000 ασυνόδευτα προσφυγόπουλα</h1>
      <h2>Παρέμβαση σχετικά με τη φροντίδα των ασυνόδευτων παιδιών που βρίσκονται στην Ελλάδα έκανε ο πρωθυπουργός, Κυριάκος Μητσοτάκης, ανακοινώνοντας το πρόγραμμα «Κανένα παιδί μόνο».</h2>
      <address><time datetime="2019-11-24T14:58:42+00:00">24 Nov 2019, 14:58</time> by <a rel="author">Newsroom</a></address>
      <p>«<i>Όλοι αναγνωρίζουμε την εθνική πρόκληση του μεταναστευτικού που αντιμετωπίζει η χώρα μας. Γνωστά είναι, επίσης, τα προβλήματα στα νησιά μας και οι οργανωμένες πρωτοβουλίες της κυβέρνησης, με τη συμπαράσταση όλων των Ελλήνων. Όπως φανερές είναι και οι μεγάλες ευθύνες των γειτόνων μας, αλλά και της Ευρώπης.<b> Για ένα πρόβλημα ευρωπαϊκό, που εκδηλώνεται στα ανατολικά όρια της ηπείρου μας</b>»,</i> σημείωσε ο πρωθυπουργός και συνέχισε:</p>
      <p>
        <i>«Υπάρχει, ωστόσο, και μία πληγή του προσφυγικού που μπορούμε να κλείσουμε αμέσως και μόνοι μας.<b> Μας το επιβάλλει ο πολιτισμός, η ανθρωπιά, η ευαισθησία, η ίδια η παράδοσή μας.</b> Μιλώ για την προστασία των ανήλικων παιδιών που βρέθηκαν εδώ ασυνόδευτα. Χωρίς κανέναν δίπλα τους και χωρίς ελπίδα μπροστά τους. Δεν πρέπει να τα αφήσουμε να χαθούν μέσα στην εκμετάλλευση και στο έγκλημα.</i>
      </p>
      <p>
        <i><b>Οι μικρές ψυχές του κόσμου δεν μπορεί να γίνονται θύματα των ενόχων του κόσμου.</b> Γι’ αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο Γραφείο του Πρωθυπουργού».</i>
      </p>
      <p>Ο πρωθυπουργός έκανε λόγο για συνεργασία με την<i><b> «Ευρωπαϊκή Ένωση και διεθνείς οργανισμούς, ιδρύματα, μη κυβερνητικές οργανώσεις και φορείς που ενδιαφέρονται. Όλοι μαζί, τώρα, θα πετύχουμε περισσότερα».</b></i></p>
      <p>Αφού εξέφρασε μία «αυστηρή προειδοποίηση» λέγοντας: <i><b>«Όσοι εγκληματίες τολμούν να βασανίζουν και να εμπορεύονται παιδιά, να ξέρουν ότι το κράτος θα τους κυνηγήσει αμείλικτα. Και θα τους τιμωρήσει χωρίς οίκτο, σώζοντας τα αθώα πλάσματα από τα χέρια τους»,</b> </i>αναφέρθηκε αναλυτικά στο σχέδιο.</p>
      <p>«Ταχύτατα θα συγκροτηθούν δομές φιλοξενίας για τα 4.000 παιδιά που σήμερα βιώνουν άθλιες συνθήκες. Η κάθε δομή θα στεγάζει μικρές ομάδες, που θα τρέφονται και θα ζουν όπως απαιτεί η τρυφερή ηλικία τους. Με τη βοήθεια δασκάλων, γιατρών και ψυχολόγων και με τη θαλπωρή που, δυστυχώς, δεν έχουν από τους γονείς τους.</p>
      <p>
        <b>Δείτε το σχετικό βίντεο:</b>
      </p>
      <figure>
        <iframe src="https://www.youtube.com/embed/JsViGEZXAW0" width="480" height="270" data-service="Youtube" scrolling="no"/>
      </figure>
      <p>
        <i><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><a href="https://www.newsbomb.gr/"><b>Newsbomb</b><b>.</b><b>gr</b></a></i>
      </p>
      <related>
        <a href="https://www.newsbomb.gr/politikh/story/1032073/paylopoylos-polytima-ta-didagmata-apo-tin-politiki-toy-konstantinoy-karamanli"/>
        <a href="https://www.newsbomb.gr/politikh/story/1032065/torpili-sto-synedrio-toy-pasok-o-geroylanos-amfisvitise-ti-fofi-kai-ethese-thema-igesias"/>
        <a href="https://www.newsbomb.gr/politikh/story/1032046/aroma-kalpis-me-senario-diplon-eklogon-tin-anoixi-oi-tesseris-stoxoi-tis-kyvernisis"/>
      </related>
    </article>
  </body>
</html>