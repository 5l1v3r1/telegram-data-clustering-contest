<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/chiselnist-britanskogo-vijska-hochut-znachno-skorotiti-the-times-642062.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T14:30:45+00:00"/>
    <meta property="og:title" content="Чисельність британського війська хочуть значно скоротити, – The Times"/>
    <meta property="og:description" content="Високопоставлені офіцери розглядають можливість скорочення армії до найменшої кількості за століття"/>
  </head>
  <body>
    <article>
      <h1>Чисельність британського війська хочуть значно скоротити, – The Times</h1>
      <address>
        <time datetime="2019-11-24T14:30:45+00:00">24 Nov 2019, 14:30</time>
      </address>
      <h4>Високопоставлені офіцери розглядають можливість скорочення армії до найменшої кількості за століття</h4>
      <p>Військове керівництво Британії обговорює плани щодо скорочення чисельності британської армії і здачі в оренду США одного з авіаносців.</p>
      <p>Про це повідомляє <a href="https://www.thetimes.co.uk/edition/news/top-brass-plans-to-shrink-army-sgd7zmk3p">The Times.</a></p>
      <p>Зазначається, що з маніфесту консерваторів приберуть зобов’язання «підтримувати загальний розмір збройних сил», зроблене два роки тому тодішньою прем’єркою Терезою Мей.</p>
      <p>Високопоставлені офіцери розглядають можливість скорочення армії до 60 000 – 65 000 осіб – найменшої кількості за століття.</p>
      <p>Незважаючи на зобов’язання маніфесту 2015 року, що армія буде підтримуватися на рівні принаймні 82 000 солдатів, вона вже скоротилася до 73 000.</p>
      <p>Зазначається, що дискусії знаходяться на початковій стадії відповідно до вказівок міністра оборони Бена Уоллеса урізати потреби у відповідності з доступними засобами.</p>
      <p>Також у Британії не виключають можливості передачі одного з новітніх авіаносців в оренду США з метою скорочення витрат.</p>
      <p>«Армія ненавидить авіаносці, вона вважає їх за «білих слонів», але американці їх обожнюють. Вони дозволяють заощадити, тому що для їх обслуговування потрібен набагато менший екіпаж, ніж на американських авіаносцях», – зазначило одне з джерел видання у війську.</p>
      <p>«Армія не може набрати або утримати людей, які їй потрібні. І армія, і флот вважають, що роботу ВПС скоро будуть виконувати безпілотники» – додав співрозмовник видання.</p>
      <p>Британська армія налічувала 3,1 мільйона осіб в кінці Другої світової війни, а потім скоротилася до 159 000 в 1980 році і становила 102 120 в 2003 році, під час війн в Афганістані та Іраку.</p>
      <p>За інформацією джерел, напрямок і масштаби скорочень будуть в значній мірі залежати від того, хто стане біля керма армії, коли генерал Нік Картер піде з посади начальника штабу в наступному році.</p>
      <p>Нагадаємо, <a href="https://glavcom.ua/news/britaniya-navchatime-ukrajinskih-viyskovih-za-novoyu-programoyu-640920.html">Британія навчатиме українських військових</a> за новою програмою.</p>
      <related>
        <a href="https://glavcom.ua/columns/nevzorov/unitazi-peremogi-641847.html"/>
        <a href="https://glavcom.ua/news/goncharuk-vruchiv-ordeni-trom-britanskim-deputatam-641655.html"/>
        <a href="https://glavcom.ua/news/britanskiy-princ-sklav-monarshi-obovyazki-cherez-seks-skandal-641371.html"/>
      </related>
    </article>
  </body>
</html>