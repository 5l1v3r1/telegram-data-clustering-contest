<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/gadgets/story-truecaller-to-enter-in-loan-business-from-next-year-2866195.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T14:41:30+00:00"/>
    <meta property="og:title" content="अगले साल से Truecaller करेगी कर्ज देने की शुरुआत"/>
    <meta property="og:description" content="स्मार्टफोन पर कॉलर आईडी की सुविधा देने वाली कंपनी ट्रूकॉलर की योजना पूरी तरह से वित्त प्रौद्योगिकी कंपनी बनने की है। कंपनी के सह-संस्थापक नामी जरिंगलम ने यहां बताया कि कंपनी 2020 की शुरुआत में ऋण..."/>
  </head>
  <body>
    <article>
      <h1>अगले साल से Truecaller करेगी कर्ज देने की शुरुआत</h1>
      <address><time datetime="2019-11-24T14:41:30+00:00">24 Nov 2019, 14:41</time> by <a rel="author">एजेंसी,नई दिल्ली</a></address>
      <p>स्मार्टफोन पर कॉलर आईडी की सुविधा देने वाली कंपनी ट्रूकॉलर की योजना पूरी तरह से वित्त प्रौद्योगिकी कंपनी बनने की है। कंपनी के सह-संस्थापक नामी जरिंगलम ने यहां बताया कि कंपनी 2020 की शुरुआत में ऋण कारोबार में प्रवेश करने की दिशा में काम कर रही है। कंपनी मुख्यालय में यहां पीटीआई-भाषा को दिए विशेष साक्षात्कार में जरिंगलम ने कहा कि ट्रूकॉलर एक 'सुपर एप बन रही है, क्योंकि कंपनी अपने ग्राहकों को बहुत सारी सेवाएं उपलब्ध करा रही है।</p>
      <p>'सुपर एप से आशय, ऐसी एप से हैं जिसमें एक ही मंच पर विभिन्न तरह की सेवाएं दी जाती हैं। जैसे व्हाट्सएप पर संदेश, फोटो-वीडियो शेयर, कॉल, वीडियो कॉल और भुगतान इत्यादि सेवाएं दी जाती हैं। कंपनी के 'ट्रूकॉलर पे पर ऋण सुविधाएं उपलब्ध करा कर वित्त प्रौद्योगिकी बाजार में उतरने के बारे में उन्होंने कहा कि कंपनी 2020 की शुरुआत तक इस सेवा को शुरू करने की दिशा में काम कर रही है।</p>
      <p>उन्होंने कहा, ''हमने सीमित उपयोक्ताओं के साथ इसका परीक्षण किया है और हमें अच्छी प्रतिक्रिया मिली है। लोगों से मिली प्रतिक्रिया के आधार पर हम भारत में अपने उपयोक्ताओं के अनुभव को बेहतर बनाने की दिशा में काम कर रहे हैं। हम 2020 की शुरुआत में इसे बाजार में पेश करने की योजना बना रहे हैं। जरिंगलम ने कहा कि हम ट्रूकॉलर के ग्राहकों को समग्र डिजिटल अनुभव उपलब्ध कराने का लक्ष्य रखते हैं।<br/> </p>
    </article>
  </body>
</html>