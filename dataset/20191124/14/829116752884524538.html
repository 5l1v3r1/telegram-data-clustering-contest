<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-ket-ember-meghalt-harmadik-tarsuk-eltunt-a-frnacia-rivierai-arvizekben.html"/>
    <meta property="og:site_name" content="Origo"/>
    <meta property="article:published_time" content="2019-11-24T14:32:00+00:00"/>
    <meta property="og:title" content="Két ember meghalt, harmadik társuk eltűnt a francia riviérai árvizekben"/>
    <meta property="og:description" content="Az egyik megyében egy-két nap alatt két-háromhavinak megfelelő csapadékmennyiség esett."/>
  </head>
  <body>
    <article>
      <h1>Két ember meghalt, harmadik társuk eltűnt a francia riviérai árvizekben</h1>
      <address><time datetime="2019-11-24T14:32:00+00:00">24 Nov 2019, 14:32</time> by <a rel="author">MTI</a></address>
      <p><b>Két ember meghalt, egy harmadiknak nyoma veszett a péntek óta tartó heves esőzések okozta áradásban a francia Riviérán - közölték a hatóságok. Az özönvízszerű esőzések mellett a tengerparton hatalmas hullámok csaptak fel.<br/></b>Var megyében két holttestet találtak - közölte a megyei állami közigazgatási hivatal (prefektúra) vasárnap. Az elsőt Muy faluban találták, ahol egy mentőcsónak, amelyen három tűzoltó és három polgári személy utazott, szombat este felborult.</p>
      <aside>Utóbbiak közül egynek nyoma veszett.</aside>
      <p>A második holttestre, egy ötvenes éveiben járó férfiéra Cabasse községben találtak rá egy autóban - tudatta a prefektúra, amely közelebbi részleteket nem közölt.</p>
      <figure>
        <iframe data-src="https://twitter.com/RadioNizza/status/1198563794227748869?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Péntektől vasárnapig özönvízszerű esőzés zúdult Alpes-Maritines et Var megyékre, a tengerparton pedig óriásiak voltak a hullámok.</p>
      <p>Egy hetvenhét éves férfi után péntek hajnal óta kutatnak, ő a legnagyobb esőzések közepette lépett ki a házából Saint-Antonin-du-Var településen, és azóta nem került elő.</p>
      <figure>
        <iframe data-src="https://twitter.com/MavilleNice/status/1198187966084132864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A francia meteorológiai szolgálat szerint Var megye egyes részein 24-48 óra alatt két-háromhavinak megfelelő csapadékmennyiség hullott le.</p>
      <p>A Var megyei Roquebrune-sur-Argens faluban az Argens folyó szintje meghaladta a 7 métert, megdöntve az előző - 2011. évi - árvízi rekordot. A víz utcákat, éttermeket és házakat öntött el, több embert kimenekítettek - jelentette a TF1 televízió.</p>
    </article>
  </body>
</html>