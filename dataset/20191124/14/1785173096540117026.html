<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/mumii-de-animale-pui-de-leu-pisici-si-crocodili-exhumate-in-egipt-foto-1922400624002019111419179141"/>
    <meta property="og:site_name" content="News.ro"/>
    <meta property="article:published_time" content="2019-11-24T14:06:00+00:00"/>
    <meta property="og:title" content="Mumii de animale, pui de leu, pisici şi crocodili, exhumate în Egipt - FOTO"/>
    <meta property="og:description" content="Ministerul Antichităţilor din Egipt a anunţat, într-o conferinţă de presă, descoperirea de mumii de animale la poalele templului zeiţei Bastet, în situl necropolei Saqqara din sudul oraşului Cairo, potrivit Le Figaro."/>
  </head>
  <body>
    <article>
      <h1>Mumii de animale, pui de leu, pisici şi crocodili, exhumate în Egipt - FOTO</h1>
      <address><time datetime="2019-11-24T14:06:00+00:00">24 Nov 2019, 14:06</time> by <a rel="author">Aura Marinescu</a></address>
      <p>
        <b>Ministerul Antichităţilor din Egipt a anunţat, într-o conferinţă de presă, descoperirea de mumii de animale la poalele templului zeiţei Bastet, în situl necropolei Saqqara din sudul oraşului Cairo, potrivit Le Figaro.</b>
      </p>
      <p>Egiptul a dezvăluit sâmbătă zeci de statuete din lemn şi bronz, precum şi cinci mumii de pui de leu în faimoasă necropolă Saqqara, la sud de Cairo. Mumii de pisici, cobre, crocodili şi scarabei au fost de asemenea exhumate recent de o echipă de arheologi egipteni în acest sit, cunoscut în special pentru piramidele sale.</p>
      <figure>
        <img src="https://i0.1616.ro/media/2/2701/33658/19179141/2/76898426-2666205960091704-220750216523939840-n.jpg?width=540"/>
      </figure>
      <p>Ministerul Antichităţilor a anunţat descoperirea în cadrul unei conferinţe de presă organizate în necropolă, la poalele templului zeiţei Bastet, ocrotitoarea pisicilor în Egiptul antic.</p>
      <p>Ministrul Antichităţilor, Khaled El-Enany, care a vorbit despre un "adevărat muzeu", a indicat că aceste descoperiri datează din a 26-a dinastie, secolul al VII-lea înainte de Hristos.</p>
      <figure>
        <img src="https://i0.1616.ro/media/2/2701/33658/19179141/3/76650736-2666206140091686-8130789484112379904-n.jpg?width=540"/>
      </figure>
      <p>Descoperirea cuprinde şi o colecţie de statui ale zeităţilor antice egiptene, în special 73 de statuete în bronz ale lui Osiris, şase în lemn ale lui Ptah şi 11 statui cu Sekhmet.</p>
      <figure>
        <img src="https://i0.1616.ro/media/2/2701/33658/19179141/4/74217858-2666033543442279-2263573302591094784-n.jpg?width=540"/>
      </figure>
      <p>De mai mulţi ani, autorităţile egiptene anunţă regulat descoperiri arheologice cu scopul, între altele, de a relansa turismul, afectat de instabilitatea politică şi de atentatele care au urmat revoluţiei din 2011 când Hosni Mubarak a fost îndepărtat de la putere. Mai mulţi critici însă vorbesc despre starea proastă a unor situri arheologice şi muzee.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>