<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/v-oboronniy-byudzhet-ssha-na-2020-rik-mozhut-zaklasti-sankciyi-proti-pivnichnogo-potoku-2-330725_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T14:02:00+00:00"/>
    <meta property="og:title" content="В оборонний бюджет США на 2020 рік можуть закласти санкції проти &quot;Північного потоку-2&quot;"/>
    <meta property="og:description" content="Вікно можливостей зачиняється, - зазначив сенатор Джим Ріш."/>
  </head>
  <body>
    <article>
      <h1>В оборонний бюджет США на 2020 рік можуть закласти санкції проти "Північного потоку-2"</h1>
      <h2>"Вікно можливостей зачиняється", - зазначив сенатор Джим Ріш.</h2>
      <address>
        <time datetime="2019-11-24T14:02:00+00:00">24 Nov 2019, 14:02</time>
      </address>
      <p>Конгрес США може передбачити санкції проти російського проєкту <a href="https://dt.ua/ECONOMICS/u-rosiyi-nazvali-chas-zapusku-pivnichnogo-potoku-2-330431_.html"><b>"Північний потік-2"</b></a> в оборонному бюджеті на наступний рік, заявив голова Комітету міжнародних справ Сенату США Джим Ріш виданню <a href="https://www.defensenews.com/congress/2019/11/23/congress-to-take-up-nord-stream-2-sanctions-on-defense-bill/">Defensenews</a>.</p>
      <p>"Вікно можливостей зачиняється. Значну частину "Північного потоку" вже побудовано", - зазначив він. За словами Ріша, санкції можуть змусити компанії відмовитись від участі у проєкті РФ, бо вони принесуть компаніям великі видатки.</p>
      <p>За словами сенатора, положення про санкції буде співзвучним із положеннями, передбаченими законопроєктом, <a href="https://dt.ua/WORLD/u-senati-zaklikayut-sankciyami-zupiniti-budivnictvo-pivnichnogo-potoku-2-330436_.html"><b>поданим сенатором Тедом Крузом</b></a>. Законопроект Protecting Europe's Energy Security Act of 2019 (S. 1441) пропонує санкції проти суден, які беруть участь у побудові "Північного потоку-2".</p>
      <p>Закон про оборонний бюджет є одним із найважливіших документів, що визначає оборонні видатки Сполучених Штатів. Включення до проєкту положення про санкції означатиме спільну позицію з цього питання в обох палатах Конгресу США та в банківському комітеті, зазначає <a href="https://ukrainian.voanews.com/a/Sanctsiji-pivnichnypotik/5178440.html">"Голос Америки"</a>.</p>
      <p>13 листопада <b><a href="https://zn.ua/ECONOMICS/bundestag-vyvel-chast-severnogo-potoka-2-iz-pod-deystviya-gazovoy-direktivy-es-335973_.html">Бундестаг підтримав закріплення газової директиви Євросоюзу</a></b> в німецькому законодавстві з поправками, які дозволяють вивести частину російського газопроводу "Північний потік-2" з-під дії правил Третього енергопакету ЄС. У відповідь польська державна нафтогазова компанія <b><a href="https://dt.ua/ECONOMICS/polska-pgnig-pogrozhuye-sudom-nimechchini-u-vipadku-zahistu-pivnichnogo-potoku-2-329748_.html">PGNiG пригрозила Німеччині судом</a></b>, якщо Берлін не імплементує газову директиву ЄС в повному обсязі.</p>
      <p>Перед цим <b><a href="https://zn.ua/ECONOMICS/daniya-razreshila-stroitelstvo-severnogo-potoka-2-334264_.html">Данія також дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Детальніше читайте в матеріалі експертів Центру глобалістики "Стратегія XXI" Михайла Гончара, Оксани Іщук, Віталія Мартинюка та Ігоря Стукаленка "<a href="https://dt.ua/internal/normandska-peregazovka-po-kremlivski-330617_.html"><b>Нормандська перегазовка по-кремлівськи</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3VrcmFpbmlhbi52b2FuZXdzLmNvbS8=">Голос Америки (Українська служба)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>