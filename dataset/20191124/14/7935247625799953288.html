<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/uretim-kapasitesi-yuzde-200-artti-216092h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T14:16:31+00:00"/>
    <meta property="og:title" content="Üretim kapasitesi yüzde 200 arttı"/>
    <meta property="og:description" content="Bursa Deri İhtisas ve Karma Organize Sanayi Bölgesi, yıllık deri üretimini 24 bin tondan 72 bin tona yükselterek üretim kapasitesini yüzde 200 artırdı."/>
  </head>
  <body>
    <article>
      <h1>Üretim kapasitesi yüzde 200 arttı</h1>
      <h2>Bursa Deri İhtisas ve Karma Organize Sanayi Bölgesi, yıllık deri üretimini 24 bin tondan 72 bin tona yükselterek üretim kapasitesini yüzde 200 artırdı.</h2>
      <address>
        <time datetime="2019-11-24T14:16:31+00:00">24 Nov 2019, 14:16</time>
      </address>
      <p>Bursa İhtisas Deri Organize Sanayi Bölgesi, geçtiğimiz günlerde Sanayi ve Teknoloji Bakanlığı'nın onayı ile ‘Karma OSB' statüsüne kavuştu. Bölgeden yapılan açıklamada, ‘'Hedeflerimiz yolunda önemli bir engeli daha aşan Bursa Deri İhtisas ve Karma OSB, geleceğe güçlü ve emin adımlarla ilerliyor'' denildi. OSB yönetiminin bölgeye 184 dönümlük sanayi parseli kazandırdığına işaret edilen açıklamada, ayrıca 100 milyon doları aşan yatırım çekildiği vurgulandı. Söz konusu açıklamada, ‘'Bursa'nın ve Türkiye'nin geleceği açısından son derece önemli olan 25 milyon dolarlık yenilebilir jelatin tesisi yatırımı ortaya konulan vizyonun en güzel örneklerinden bir tanesidir'' ifadelerine yer verildi.</p>
      <p>
        <b>ÖRNEK GÖSTERİLEN OSB</b>
      </p>
      <p>Bölgenin borç yükünün tamamen ortadan kaldırıldığına dikkat çekilen açıklamada, tüm borçların reel, iktisadi ve kararlı finans politikaları izlenerek 2 Ekim 2019 tarihinde ödendiği, Bilim Sanayi ve Teknoloji Bakanlığı'nın bölge üzerindeki ipoteklerinin de 1 Kasım 2019 itibariyle kaldırıldığı anlatıldı. Yapılan açıklamada, şunlar kaydedildi: ‘'Yıllık deri üretimini 24 bin tondan 72 bin tona yükselterek üretim kapasitesini yüzde 200 oranında arttıran bölge, aynı zamanda gayri safi milli hasılasını 200 milyon dolardan 500 milyon dolara yükselterek ülke ekonomisine katkısını yüzde 150 oranında arttırdı. Tüm bu çalışmalarla birlikte Bursa ve Türkiye çapında örnek gösterilen bir OSB haline gelen Bursa Deri İhtisas ve Karma OSB, deri sektörünün umudu haline geldi.''</p>
    </article>
  </body>
</html>