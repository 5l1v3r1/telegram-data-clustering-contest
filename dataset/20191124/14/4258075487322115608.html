<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/anand-mahindra-takes-a-dig-at-the-current-political-situation-in-maharashtra-dgtl-1.1074678"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T14:56:59+00:00"/>
    <meta property="og:title" content="যেন কবাডি ম্যাচ! মহারাষ্ট্র পরিস্থিতি নিয়ে তীব্র কটাক্ষ আনন্দ মাহিন্দ্রার"/>
    <meta property="og:description" content="রাজ্যের সাম্প্রতিক রাজনৈতিক পরিস্থিতি নিয়ে কটাক্ষ করলেন মাহিন্দ্রা গোষ্ঠীর চেয়ারম্যান আনন্দ মাহিন্দ্রা।"/>
  </head>
  <body>
    <article>
      <h1>যেন কবাডি ম্যাচ! মহারাষ্ট্র পরিস্থিতি নিয়ে তীব্র কটাক্ষ আনন্দ মাহিন্দ্রার</h1>
      <address><time datetime="2019-11-24T14:56:59+00:00">24 Nov 2019, 14:56</time> by <a rel="author">সংবাদ সংস্থা</a></address>
      <p>শেষ মুহূর্তের নাটকীয় পালাবদলে উল্টে গিয়েছে বহু হিসেবনিকেশ। তা সত্ত্বেও সরকার গড়া নিয়ে <b><a href="https://www.anandabazar.com/topic/maharashtra">মহারাষ্ট্রে</a></b> ক্রমাগত পটপরিবর্তন অব্যাহত। এই আবহে রাজ্যের সাম্প্রতিক রাজনৈতিক পরিস্থিতি নিয়ে কটাক্ষ করলেন মাহিন্দ্রা গোষ্ঠীর চেয়ারম্যান <b><a href="https://www.anandabazar.com/topic/anand-mahindra">আনন্দ মাহিন্দ্রা</a></b>।</p>
      <p>একটি পুরনো কবাডি ম্যাচের ভিডিয়ো টুইট করে আনন্দ মাহিন্দ্রা লিখেছেন, ‘মনে আছে এই ভিডিয়োটা টুইট করেছিলাম? মহারাষ্ট্রে এখন যা ঘটছে, তা এর থেকে যথাযথ ভাবে ব্যাখ্যা করা যায় কি?’</p>
      <p>কী রয়েছে সেই ভিডিয়োতে? দেখা যাচ্ছে, একটি কবাডি দলের রাইডারকে মাটিতে ফেলে পরাস্ত করে ফেলছেন প্রতিপক্ষের ডিফেন্ডার। ফিনিশিং লাইনের সামনে দাঁড়িয়েও নিজের ঘরে ফিরতে পারছেন না তিনি। নিজের রাজ্যের অম্তহীন রাজনৈতিক নাটক নিয়ে এ ভাবেই কটাক্ষ করেছেন আনন্দ মাহিন্দ্রা।</p>
      <p>
        <b>আরও পড়ুন: <a href="https://www.anandabazar.com/national/maharashtra-crisis-hearing-on-shiv-sena-ncp-congress-s-plea-in-supreme-court-dgtl-1.1074653">শপথ অবৈধ, দ্রুত গরিষ্ঠতার প্রমাণ দিন ফডণবীস, বিরোধীদের মামলার শুনানি শুরু সুপ্রিম কোর্টে</a></b>
      </p>
      <figure>
        <iframe data-src="https://twitter.com/anandmahindra/status/1198095656847495168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>মহারাষ্ট্রে বিধানসভার দখল নিয়ে মাসখানেক ধরেই রাজনৈতিক টানাপড়েন চলছে। সরকার গঠনের জন্য ক্রমাগত জোট ও তার ভাঙন-গঠন দেখেছেন রাজ্যবাসীরা। বিজেপির সঙ্গে জোটে ভাঙনের পর কংগ্রেস-এনসিপির সঙ্গে হাত ধরে শিবসেনা। দীর্ঘ আলোচনার পর শেষমেশ শুক্রবার শিবসেনা-কংগ্রেস-এনসিপি জোটের পক্ষ থেকে উদ্ধব ঠাকরেকেই মুখ্যমন্ত্রী করা হবে বলে জানিয়েও দেন এনসিপি প্রধান <b><a href="https://www.anandabazar.com/topic/sharad-pawar">শরদ পওয়ার</a></b>। তবে পরের দিন সাতসকালেই নাটকীয় পটপরিবর্তন। রাজভবনে গিয়ে মুখ্যমন্ত্রী হিসাবে শপথ নিতে দেখা যায় বিজেপির <b><a href="https://www.anandabazar.com/topic/devendra-fadnavis">দেবেন্দ্র ফডণবীস</a></b>কে। তাঁর পাশেই উপমুখ্যমন্ত্রী হিসাবে শপথ নেন এনসিপির <b><a href="https://www.anandabazar.com/topic/ajit-pawar">অজিত পওয়ার</a></b>। সরকার গঠনের এই প্রক্রিয়াকেই অসাংবিধানিক বলে যা নিয়ে শীর্ষ আদালতের দ্বারস্থ শিবসেনা-কংগ্রেস-এনসিপি জোট।</p>
      <p>
        <b>আরও পড়ুন: <a href="https://www.anandabazar.com/national/bjp-mp-sanjay-kakade-meets-sharad-pawar-before-of-top-court-hearing-dgtl-1.1074667">সাতসকালে শরদ পওয়ারের কাছে ‘ব্যক্তিগত’ কাজে হাজির বিজেপি সাংসদ</a></b>
      </p>
      <figure>
        <iframe data-src="https://twitter.com/anujpoddar/status/1198139466138836997?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>এই আবহে আনন্দ মাহিন্দ্রার মতো কটাক্ষ করতে ছাড়েননি শিল্পপতি হর্ষ গোয়েন্‌কাও। অজিত পওয়ারের বিরোধী শিবিরে হাত মেলানোকে খোঁচা দিয়ে তাঁর টুইট, ‘শেয়ারড পওয়ার’। এতেই থেমে থাকেননি হর্ষ। একটি রিটুইট দেখা যায় তাঁর টুইটার হ্যান্ডলে। তাতে লেখা, ‘সবচেয়ে বেশি বাঁক পরিবর্তন করেছে, আমার দেখা এমন তিনটে ফিল্ম হল: ‘রেস’, ‘অন্ধাধুন’, ‘মহারাষ্ট্র সিএম কৌন?’। মনে হচ্ছে, শেষ ফিল্মটি এখনও বাকি রয়েছে। আমাকে কেউ পপকর্ন দেবেন!’</p>
    </article>
  </body>
</html>