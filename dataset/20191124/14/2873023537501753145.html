<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220275_tsakalotos-oyte-koinonikos-oyte-anaptyxiakos-o-proypologismos-tis-nd"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T14:14:40+00:00"/>
    <meta property="og:title" content="Τσακαλώτος: Ούτε κοινωνικός ούτε αναπτυξιακός ο προϋπολογισμός της Ν.Δ."/>
    <meta property="og:description" content="Πυρά κατά της κυβέρνησης για τον προϋπολογισμό, τον οποίο χαρακτηρίζει «ούτε κοινωνικό ούτε αναπτυξιακό», εξαπέλυσε ο Ευκλείδης Τσακαλώτος."/>
  </head>
  <body>
    <article>
      <h1>Τσακαλώτος: Ούτε κοινωνικός ούτε αναπτυξιακός ο προϋπολογισμός της Ν.Δ.</h1>
      <address><time datetime="2019-11-24T14:14:40+00:00">24 Nov 2019, 14:14</time> by <a rel="author">efsyn.gr</a></address>
      <p>Πυρά κατά της κυβέρνησης για τον προϋπολογισμό, τον οποίο χαρακτηρίζει «ούτε κοινωνικό ούτε αναπτυξιακό», εξαπέλυσε ο Ευκλείδης Τσακαλώτος.</p>
      <p>Με άρθρο του στην εφημερίδα «Αυγή», ο τομεάρχης Οικονομικών του ΣΥΡΙΖΑ, τονίζει πως: «η Νέα Δημοκρατία με τον προϋπολογισμό που κατέθεσε δείχνει ξεκάθαρα τις προθέσεις της», εξηγώντας πως «δεν δίνει επί της ουσίας τίποτα σε μισθωτούς και συνταξιούχους, ανατρέπει την τάση ενίσχυσης του κοινωνικού κράτους που έγινε επί ΣΥΡΙΖΑ και χρησιμοποιεί δημιουργική λογιστική στις προβλέψεις της για να της βγουν τα νούμερα».</p>
      <p>Μεταξύ άλλων επισημαίνει πως «η ΝΔ φαίνεται να αναιρεί όσα έλεγε προεκλογικά για την υπερφορολόγηση», λέγοντας: «Πώς αλλιώς μπορεί να εξηγηθεί ότι η μεγάλη πλειοψηφία των μισθωτών και των συνταξιούχων δεν θα δει επί της ουσίας καμία βελτίωση;</p>
      <p>Πως αλλιώς μπορεί να εξηγηθεί ότι στον προϋπολογισμό της ΝΔ συμπεριλαμβάνονται όλοι οι διαβόητοι «29 άδικοι φόροι του ΣΥΡΙΖΑ» εκτός από τον φόρο των κερδών των επιχειρήσεων;»</p>
      <p>Επίσης κατηγορεί τη ΝΔ ότι ο τρόπος που επιλέγει να κάνει εξοικονόμηση πόρων «θυμίζει πολύ έντονα τις εποχές των μνημονίων» και σχολιάζει ότι «κατέθεσε έναν ιδεοληπτικό, νεοφιλελεύθερο προϋπολογισμό ο οποίος καταφέρνει ταυτόχρονα να μην είναι ούτε αναπτυξιακός ούτε κοινωνικός».</p>
      <p>Κριτική στη ΝΔ για τον προϋπολογισμό άσκησε και από τον ΑΝΤ1, όπου μίλησε το πρωί της Κυριακής.</p>
      <p>«Πιο ταξική μεροληψία από την ΝΔ… πεθαίνεις! Αυτοί που έχουν τα υψηλότερα εισοδήματα ή την μεγαλύτερη ακίνητη περιουσία με τον ΕΝΦΙΑ, με τα μέτρα της κυβέρνησης της ΝΔ, έχουν μεγαλύτερο όφελος από αυτούς με τα χαμηλότερα εισοδήματα ή την μικρότερη περιουσία. Υπάρχει ταξική μεροληψία υπέρ των ισχυρότερων», είπε δηκτικά.</p>
      <p>Για την μείωση φόρων που περιλαμβάνονται στον προϋπολογισμό του 2020, ο κ. Τσακαλώτος είπε ότι «υπάρχουν αρκετοί τρόποι να καταρτίσει κάποιος έναν προϋπολογισμό. Να δεχθούμε ότι μισθωτοί με συνταξιούχοι με εισόδημα 18.000 ευρώ είναι μεσαία τάξη. Πόσο θα ωφεληθούν από την μείωση φόρου; 56 ευρώ; Δεν κερδίζουν τίποτα ουσιαστικά. Το ίδιο ισχύει για τους ελεύθερους επαγγελματίες. Δεν θα βοηθηθεί η μεσαία τάξη με αυτόν τον Προϋπολογισμό».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/213764_sto-mikroskopio-tsakalotoy-o-proypologismos"/>
        <a href="https://www.efsyn.gr/politiki/antipoliteysi/4809_mia-ptoheymeni-hora-plironei-tis-ploysioteres"/>
        <a href="https://www.efsyn.gr/politiki/antipoliteysi/3650_symmahies-dihos-paidikes-astheneies"/>
        <a href="https://www.efsyn.gr/politiki/antipoliteysi/219957_peraitero-epibarynsi-ton-pollon-ston-proypologismo-toy-2020"/>
        <a href="https://www.efsyn.gr/politiki/antipoliteysi/216665_sobara-lathi-sto-anaptyxiako-kai-thesmiki-asyneheia-kataggellei-o"/>
        <a href="https://www.efsyn.gr/node/214761"/>
      </related>
    </article>
  </body>
</html>