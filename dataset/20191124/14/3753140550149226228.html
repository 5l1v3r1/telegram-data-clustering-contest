<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/natkhnennyky_quotbessarabskoyi_narodnoyi_respublikyquot_teper_zaklykayut_dopomagaty_zelenskomu_quotvidnovlyuvaty_myrquot_zmi"/>
    <meta property="og:site_name" content="espreso.tv"/>
    <meta property="article:published_time" content="2019-11-24T14:55:00+00:00"/>
    <meta property="og:title" content="Натхненники &quot;Бессарабської народної республіки&quot; тепер готові допомогти Зеленському &quot;відновлювати мир&quot;, - ЗМІ"/>
    <meta property="og:description" content="22 листопада 2019 року в одеському готелі &quot;Брістоль&quot; під егідою нардепа від &quot;Опозиційного блоку - За Життя&quot; Наталії Королевської відбувся форум &quot;Єдина країна - мирна країна&quot;"/>
  </head>
  <body>
    <article>
      <h1>Натхненники "Бессарабської народної республіки" тепер готові допомогти Зеленському "відновлювати мир", - ЗМІ</h1>
      <address>
        <time datetime="2019-11-24T14:55:00+00:00">24 Nov 2019, 14:55</time>
      </address>
      <p>22 листопада 2019 року в одеському готелі "Брістоль" під егідою нардепа від "Опозиційного блоку - За Життя" Наталії Королевської відбувся форум "Єдина країна - мирна країна"</p>
      <p>Про це розповідає <a href="https://espreso.tv/">Еспресо.TV</a> з посиланням на газету <a href="https://dumskaya.net/">Думская.net</a>.</p>
      <p>"На захід зібралися одеські нардепи і екснардепи, які не так давно закликали Путіна ввести війська. Сьогодні вони говорили про те, що необхідно допомогти президенту домогтися миру за всяку ціну. Про те, з ким Україна веде війну, в якій необхідно домогтися миру, спікери говорити уникали, зате не забували звинувачувати у всіх бідах минулу владу", - йдеться у повідомленні.</p>
      <p>Зокрема, на цій зустрічі можна було побачити "увесь одеський проросійський бомонд на чолі з екснардепом і одним з організаторів провальної "Бессарабської народної республіки" Віталієм Барвіненко".</p>
      <p>Окрім того, на форумі були присутні народна депутатка від "Опоплатформи" Тетяна Плачкова, ексголова Одеської ОДА Микола Скорик, настоятелька жіночого монастиря на честь Святого Архангела Михайла церкви Московського патріархату, ігуменя Сірафіма, а також Світлана Фабрикант, котра є близькою до сепаратиста Ігоря Маркова. <a href="https://espreso.tv/article/2019/01/25/10_faktiv_iz_zhyttya_yuriya_boyka">Юрій Бойко</a> приєднався до форуму по скайпу.</p>
      <p>Ігуменя Серафими заявила, що "сам Бог закликає до миру" і запевнила, що тих, хто зневажає мир, "чекає розплата".</p>
      <p>Своєю чергою Скорик заявив, що необхідно об'єднатися, щоб "повернути країну".</p>
      <p>"Ми повинні об'єднатися, щоб країна прийшла до миру і повернула свої території. Щоб ми не просто повернули свої території, а щоб ми повернули країну, яку знаємо, пам'ятаємо і любимо. Це мирна і найбільша за територією в Європі країна, і одна з найбільших за населенням. Це не мононаціональна країна і коли деякі з державних діячів звертаються "шановні українці" це принципово неправильно, необхідно "шановні громадяни України", - зазначив він.</p>
      <p>Фабрикант натомість закликала присутніх не сидіти вдома і не бояться "маленьку, але агресивну меншість, яке паплюжить історію".</p>
      <p>"Чесно скажу, що так само як і кожен з вас, ми всі дуже сподівалися, що після президентських виборів і після парламентських виборів багато у нас зміниться. Мені здавалося, що ось-ось. Так, це непросто. Так, багато всякого опору і тих товаришів, які не дають можливості мирних переговорів і відновити мир в нашій країні. Їх багато, та ми з вами знаємо і треба трохи допомогти новій команді. А нова команда говорить одне, а робить інше. Мені важко і прикро про це говорити, тому що я багатьох їх знаю особисто і думала, що буде по-іншому. А ми готові з вами їм допомогти і підказати, що потрібно робити? Так!", - заявила Фабрикант.  </p>
    </article>
  </body>
</html>