<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842962"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T14:52:00+00:00"/>
    <meta property="og:title" content="শাহজাদপুরে প্রতিপক্ষের হামলায় নিহত ১, আহত ১৫"/>
    <meta property="og:description" content="সিরাজগঞ্জের শাহজাদপুরে সালিশ বৈঠক চলাকালে প্রতিপক্ষের ধারালো অস্ত্রের আঘাতে আব্দুল আওয়াল (৪০) নামে একজন নিহত হয়েছেন। এ ঘটনায় আরো ১৫ জনকে গুরুতর আহত অবস্থায় বিভিন্ন হাসপাতাল ও ক্লিনিকে ভর্তি করা হয়েছে। এর মধ্যে বৃদ্ধ আবু তালেবের অবস্থা আশঙ্কাজনক। আজ রবিবার সকালে উপজেলার বৃ-আঙ্গারু ভাইমারা গ্রামে এ ঘটনা ঘটে।  পুলিশ ও প্রত্যক্ষদর্শীরা জানান, জমি-জমা সংক্রান্ত সহ বিভিন্ন কারণে দীর্ঘদিন ধরে বৃ-আঙ্গারু এলাকার রউফ গ্রুপ ও ফজর আলী গংদের মধ্যে দ্বন্দ্ব চলে আসছিল। এর মধ্যে গত ১৮ নভেম্বর পুলিশ ফজর আলী গ্রুপের পক্ষের জমির প্রামানিককে চোরাই মোটরসাইকেলসহ আটক করে কারাগারে প্রেরণ করে। এ কাজটি রউফ গ্রুপ করেছে- এই ভেবে দুপক্ষের মধ্যে উত্তেজনা দেখা দেয়। এ ঘটনাটি নিরসনের জন্য আজ রবিবার সকাল ৭টায় সালিশ বৈঠক চলাকালে রউফের লোকজনের ওপর  লাঠি-সোটা-ফলা নিয়ে হামলা চালায় ফজর আলীর লোকজন। এতে ঘটনাস্থলেই রউফের পক্ষের আব্দুল আওয়াল ফালা বিদ্ধ হয়ে মারা যায়। এ সময় উভয় পক্ষের আরো ১৫ জন আহত হয়। পরে আউয়ালকে উদ্ধার করে শাহজাদপুর হেলথ কমপ্লেক্সে নিয়ে আসা হলে কর্তব্যরত ডাক্তার তাকে মৃত ঘোষণা করেন। খবর পেয়ে পুলিশ ঘটনাস্থলে পৌঁছে হতাহতদের উদ্ধার করে।…"/>
  </head>
  <body>
    <article>
      <h1>শাহজাদপুরে প্রতিপক্ষের হামলায় নিহত ১, আহত ১৫</h1>
      <address><time datetime="2019-11-24T14:52:00+00:00">24 Nov 2019, 14:52</time> by <a rel="author">শাহজাদপুর (প্রতিনিধি) প্রতিনিধি</a></address>
      <p>সিরাজগঞ্জের শাহজাদপুরে সালিশ বৈঠক চলাকালে প্রতিপক্ষের ধারালো অস্ত্রের আঘাতে আব্দুল আওয়াল (৪০) নামে একজন নিহত হয়েছেন। এ ঘটনায় আরো ১৫ জনকে গুরুতর আহত অবস্থায় বিভিন্ন হাসপাতাল ও ক্লিনিকে ভর্তি করা হয়েছে। এর মধ্যে বৃদ্ধ আবু তালেবের অবস্থা আশঙ্কাজনক। আজ রবিবার সকালে উপজেলার বৃ-আঙ্গারু ভাইমারা গ্রামে এ ঘটনা ঘটে। </p>
      <p>পুলিশ ও প্রত্যক্ষদর্শীরা জানান, জমি-জমা সংক্রান্ত সহ বিভিন্ন কারণে দীর্ঘদিন ধরে বৃ-আঙ্গারু এলাকার রউফ গ্রুপ ও ফজর আলী গংদের মধ্যে দ্বন্দ্ব চলে আসছিল। এর মধ্যে গত ১৮ নভেম্বর পুলিশ ফজর আলী গ্রুপের পক্ষের জমির প্রামানিককে চোরাই মোটরসাইকেলসহ আটক করে কারাগারে প্রেরণ করে। এ কাজটি রউফ গ্রুপ করেছে- এই ভেবে দুপক্ষের মধ্যে উত্তেজনা দেখা দেয়। এ ঘটনাটি নিরসনের জন্য আজ রবিবার সকাল ৭টায় সালিশ বৈঠক চলাকালে রউফের লোকজনের ওপর <br/>লাঠি-সোটা-ফলা নিয়ে হামলা চালায় ফজর আলীর লোকজন। এতে ঘটনাস্থলেই রউফের পক্ষের আব্দুল আওয়াল ফালা বিদ্ধ হয়ে মারা যায়। এ সময় উভয় পক্ষের আরো ১৫ জন আহত হয়। পরে আউয়ালকে উদ্ধার করে শাহজাদপুর হেলথ কমপ্লেক্সে নিয়ে আসা হলে কর্তব্যরত ডাক্তার তাকে মৃত ঘোষণা করেন। খবর পেয়ে পুলিশ ঘটনাস্থলে পৌঁছে হতাহতদের উদ্ধার করে।</p>
      <p>এদিকে শাহজাদপুর থানার ওসি আতাউর রহমান জানান, বর্তমানে পরিস্থিতি নিয়ন্ত্রণে রয়েছে। ঘটনাস্থলে মোতায়েন করা হয়েছে পুলিশ। এ ঘটনায় থানায় মামলার প্রস্তুতি ও দোষীদের গ্রেপ্তারের অভিযান চলছে। গ্রামটি এখন পুরুষ শূন্য। </p>
      <p>তিনি আরো জানান, থানায় হত্যা মামলার প্রস্তুতি চলছে। ময়নাতদন্তের জন্য লাশটি সিরাজগঞ্জ ২৫০ শয্যার বঙ্গমাতা শেখ ফজিলাতুন্নেছা মুজিব জেনারেল হাসপাতালে পাঠানো হয়েছে।</p>
    </article>
  </body>
</html>