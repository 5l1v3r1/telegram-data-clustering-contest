<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359809-latvijas-kamaninu-braucejiem-5vieta-sezonas-pirmaja-stafete"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T14:14:00+00:00"/>
    <meta property="og:title" content="Latvijas kamaniņu braucējiem 5.vieta sezonas pirmajā stafetē"/>
    <meta property="og:description" content="Latvijas kamaniņu sporta komanda Ulla Zirne, Kristers Aparjods un Juris Šics/Andris Šics svētdien Īglsas trasē Insbrukā ieņēma piekto vietu Pasaules kausa (PK) pirmā posma stafetes sacensībās."/>
  </head>
  <body>
    <article>
      <h1>Latvijas kamaniņu braucējiem 5.vieta sezonas pirmajā stafetē</h1>
      <address><time datetime="2019-11-24T14:14:00+00:00">24 Nov 2019, 14:14</time> by <a rel="author">Jauns.lv / LETA</a></address>
      <p>
        <b>Latvijas kamaniņu sporta komanda Ulla Zirne, Kristers Aparjods un Juris Šics/Andris Šics svētdien Īglsas trasē Insbrukā ieņēma piekto vietu Pasaules kausa (PK) pirmā posma stafetes sacensībās.</b>
      </p>
      <p>Uzvaru stafetē svinēja Itālijas komanda, kuras sastāvā bija Andrea Fetere, Dominiks Fišnallers un Ivans Nāglers/Fabians Malleiers. Itāļi trasi veica divās minūtēs un 9,638 sekundēs.</p>
      <p>Otrās vietas ieguvēja Austrija zaudēja 0,025 sekundes, bet trešajā pozīcijā palika Vācija, kas bija 0,228 sekundes lēnāka.</p>
      <p>Latvija uzvarētājiem zaudēja 0,550 sekundes, kas deva piekto vietu 13 startējušo komandu konkurencē.</p>
      <p>Iepriekšējā sezonā Latvijas komanda ar Kendiju un Kristeru Aparjodiem, kā arī divnieku Oskars Gudramovičs/Pēteris Kalniņš uzvarēja Siguldā, bet Oberhofā (Cauce, Kivlenieks, Šics/Šics) un Sočos (Aparjode, Aparjods, Šics/Šics) finišēja trešajā vietā. Oberhofā tika izcīnītas ar Eiropas meistarsacīkšu medaļas. </p>
      <p>Sezonas kopvērtējumā PK Latvijas vienība ar 410 punktiem ierindojās trešajā vietā, piekāpjoties vien Vācijas un Krievijas izlasēm, kas sakrāja attiecīgi 525 un 455 punktus, bet apsteidza Austriju ar 316 punktiem.</p>
      <p>Pagājušajā sezonā komandu stafetē Īglsas trasē nenotika.</p>
      <p>Jau ziņots, ka pirms tam vīriešu vieninieku sacensībās Aparjods pirmajā braucienā krita, bet otrajā uzrādīja labāko rezultātu, summā iegūdams 31.vietu. Labāko rezultātu no Latvijas komandas sasniedza Inārs Kivlenieks, kurš ieņēma 11.vietu, Artūrs Dārznieks bija 14.pozīcijā, bet Riks Kristens Rozītis - 16.vietā.</p>
      <p>Sestdien Īglsas trasē Cauce vieniniekos izcīnīja 23.vietu, bet Aparjode un Ulla Zirne ieņēma attiecīgi 27. un 28.pozīciju. Divniekos Andris Šics/Juris Šics izcīnīja piekto vietu, Oskars Gudramovičs/Pēteris Kalniņš un Kristens Putins/Imants Marcinkēvičs ierindojās attiecīgi 8. un 12.pozīcijā.</p>
      <p>Pēc sezonas sākuma Austrijā tikai daļa izlases dosies tālāk uz posmiem Ziemeļamerikā. Otrais posms notiks Leikplesidā, ASV, bet trešais posms Vistlerā, Kanādā. Tad gaidāms gandrīz mēneša pārtraukums līdz janvāra vidum, kad Altenbergā, Vācijā tiks aizvadīts ceturtais posms. 18. un 19.janvārī Lillehammerē, Norvēģijā norisināsies Eiropas čempionāts, kas reizē būs arī piektais PK posms, bet janvāra pēdējā nedēļas nogalē pasaules labākie kamaniņu braucēji pulcēsies Siguldā uz sezonas sesto posmu. </p>
      <p>Septītais posms norisināsies Oberhofā, Vācijā februāra pirmajā nedēļas nogalē, bet sezonas kulminācija gaidāma 14. līdz 16.februārī, kad Soču olimpiskajā trasē tiks sadalītas pasaules čempionāta godalgas. Astotais posms februāra otrajā pusē notiks Altenbergā, Vācijā, bet sezonas noslēdzošais devītais posms tiks aizvadīts Kēnigszē.</p>
    </article>
  </body>
</html>