<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://genova.repubblica.it/cronaca/2019/11/24/news/savona_crolla_un_tratto_di_autostrada_a6_per_torino-241808247/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T14:40:00+00:00"/>
    <meta property="og:title" content="Savona,crolla un viadotto dell'autostrada A6 per Torino. Si teme anche un cedimento del ponte gemello"/>
    <meta property="og:description" content="È successo all'altezza di Altare in Valbormida. Non si ha notizia di feriti ma non si escludono vetture coinvolte, le ricerche sono in corso. Un"/>
  </head>
  <body>
    <article>
      <h1>Savona,crolla un viadotto dell'autostrada A6 per Torino. Si teme anche un cedimento del ponte gemello</h1>
      <h2>È successo all'altezza di Altare in Valbormida. Non si ha notizia di feriti ma non si escludono vetture coinvolte, le ricerche sono in corso. Un vigilante che si è fermato sull'orlo del baratro: "Ho visto tutto nero, dietro di me un pullman con decine di persone"</h2>
      <address><time datetime="2019-11-24T14:40:00+00:00">24 Nov 2019, 14:40</time> by <a rel="author">MARCO PREVE e LUCIA MARCHIO'</a></address>
      <p>Un tratto di viadotto Madonna del Monte lungo la Torino-Savona è crollato. Si tratta di una trentina di metri circa di autostrada, dopo l'innesto con la A10, a circa un chilometro e mezzo da Savona verso Altare. Sul posto sono intervenuti i vigili del fuoco."Ho visto tutto nero, dietro di me pullman con decine persone _ ha raccontato all'Ansa Daniele Cassol, vigilante 56enne riuscito a fermarsi a pochi metri dall'orlo del baratro _ Ero in fase di sorpasso, ho visto una persona che sbracciava e ho pensato avesse qualche malore. Poi mi sono voltato e ho visto tutto nero, il viadotto non c'era più". "Dietro di me arrivava anche un pullman con decine di persone _ racconta _ per fortuna siamo riusciti a fermarlo", racconta. Da una prima verifica dei vigili del fuoco sembra che il crollo del viadotto della Torino-Savona non abbia coinvolto persone. Ma poco fa lo stesso presidente della Regione Toti non ha escluso che possano essere cadute delle auto durante il cedimento e le ricerche dei vigili del fuoco sono in corso anche con le unità cinofile.<br/><br/>Alle 16 il governatore Toti di ritorno da un sopralluogo ha dichiarato: "Qualcuno avrebbe segnalato un'auto in transito al momento del cedimento ma non è una segnalazione certa. Comunque i vigili stanno effettuando le ricerche in una coltre di di circa due metri di fango".<br/><br/>Secondo una prima ricostruzione una frana si sarebbe staccata dal monte e avrebbe trascinato dietro di sè il viadotto e l'impalcato autostradale. L'autostrada A6 Torino-Savona è interrotta tra Savona e Altare, in direzione Torino. A scopo precauzionale il traffico è stato   interrotto anche nel tratto opposto, in direzione Savona.<br/><br/>Al momento le ricerche sono condotte con la massima attenzione perchè dalle prime ispezioni si teme anche un cedimento del viadotto gemello quello in direzione Savona.</p>
      <h3>Savona, il viadotto crollato sull'A6 le immagini dall'alto</h3>
      <figure>
        <video src="https://media.gedidigital.it/repubblicatv/file/2019/11/24/674915/674915-video-rrtv-650-ad644aa_1.mp4"/>
      </figure>
      <p> "Invito tutti i residenti dell'entroterra savonese a non muoversi". Così il presidente della Regione Liguria, Giovanni Toti, nel corso di una diretta Facebook dalla prefettura di Savona per un primo punto dopo il crollo .<br/>"Stiamo lavorando anche sulla strada provinciale della val bormida- prosegue il governatore- perchè anch'essa è interrotta per frana. Alcune località sono sostanzialmente isolate".<br/>Il crollo del viadotto comporta enormi ripercussioni per i collegamenti fra Liguria, Valbormida  e Piemonte considerato che le statali e provinciali in questo momento sono flagellate da frane e smottamenti e molte sono interrotte o ristrette.<br/>Va inoltre considerato come la chiusura dell'A6 abbia pesantissimi riflessi per il porto di Savona in relazione ai traffici con Torino e il PIemonte.<br/><br/>Dal 2012 l'A6 appartiene al gruppo Gavio che l'aveva rilevata dalla società pubblica autostradale. Il tracciato è delal concessionaria Autofiori che è già titolare dell'omonima ratta fra Savona e Ventimiglia. Il gruppo Gavio in Liguria è anche concessionario della Salt nel levante ligure. Su Facebook la testimonianza con un video in diretta di un testimone oculare, Fabio Spano che ha raccontato di avere visto davanti a sé un camion sobbalzare e poi il viadotto ha ceduto.</p>
    </article>
  </body>
</html>