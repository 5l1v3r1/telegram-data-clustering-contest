<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/izraelski-deputat-poiska-ostavkata-na-netanyakhu-kato-lider-na-likud"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Израелски депутат поиска оставката на Нетаняху като лидер на &quot;Ликуд&quot;"/>
    <meta property="og:description" content="Израелският депутат Гидеон Саар призова председателя на партията си &quot;Ликуд&quot; да свика вътрешнопартийни избори до 11 декември. Вотът може да отстрани ка..."/>
  </head>
  <body>
    <article>
      <h1>Израелски депутат поиска оставката на Нетаняху като лидер на "Ликуд"</h1>
      <address><time datetime="2019-11-24T14:00:00+00:00">24 Nov 2019, 14:00</time> by <a rel="author">БГНЕС</a></address>
      <p>
        <b>Израелският депутат Гидеон Саар призова председателя на партията си "Ликуд" да свика вътрешнопартийни избори до 11 декември. Вотът може да отстрани като лидер на управляващата политическа формация премиера Бенямин Нетаняху.</b>
      </p>
      <p>Това е първият официален опит в дясноцентристката партия да се смени Нетаняху, след като миналата седмица главният прокурор на Израел обяви, че срещу него са повдигнати обвинения в подкупи, измами и злоупотреба с власт. Членове на "Ликуд", лоялни на премиера, категорично отхвърлиха опитите за смяна на Нетаняху.</p>
      <p>Движението за качество на управлението в Израел стана първата организация, която внесе петиция във Върховния съд с искане Нетаняху да подаде оставка след обвиненията в корупция.</p>
      <p>По закон, премиерът не е задължен да се оттегли от поста, ако му бъдат повдигнати обвинения. Той ще бъде принуден да подаде оставка само в случай, че бъде осъден.</p>
      <p>Нетаняху категорично отказа да подаде оставка и нарече обвиненията срещу него "опит за преврат".</p>
      <related>
        <a href="http://news.bnt.bg/bg/a/netanyakhu-v-obvinen-v-koruptsiya"/>
      </related>
    </article>
  </body>
</html>