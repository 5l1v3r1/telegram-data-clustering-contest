<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/noviy-golova-kijivskoji-oda-rozkazav-yaki-vin-planuje-buduvati-vidnosini-z-klichkom-641893.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T14:00:52+00:00"/>
    <meta property="og:title" content="Новий голова Київської ОДА розказав, які він планує будувати відносини з Кличком"/>
    <meta property="og:description" content="«У нас маса спільних питань, напрямків потенційної взаємодії», - каже Олексій Чернишов"/>
  </head>
  <body>
    <article>
      <h1>Новий голова Київської ОДА розказав, які він планує будувати відносини з Кличком</h1>
      <address>
        <time datetime="2019-11-24T14:00:52+00:00">24 Nov 2019, 14:00</time>
      </address>
      <h4>«У нас маса спільних питань, напрямків потенційної взаємодії», - каже Олексій Чернишов</h4>
      <p>Новий голова Київської обласної державної адміністрації Олексій Чернишов відмовляється обговорювати питання змін кордонів між столицею і областю.</p>
      <p>В першому інтерв’ю на посаді, яке губернатор дав <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a>, він стверджує, що бачить можливості для спільної співпраці без перегляду меж області і столиці.  «Я – за спільну роботу», - заявляє новий очільник області.</p>
      <p>На думку Чернишова, всі мегаполіси розвиваються, територіально розширюються, «так було і, швидше за все, так буде».</p>
      <p>«Сьогодні досить важко говорити про якісь кордони, адже щоденно в Київ приїжджають сотні тисяч працівників, увечері вони повертаються назад. Ці люди створюють тут додану вартість, отримують зарплату, везуть і витрачають її вдома», - підкреслює голова КОДА.</p>
      <p>Чернишов розповів, що вже зустрівся з мером Києва Віталієм Кличком і поговорив «про взаємодію між містом і областю».</p>
      <p>«У нас маса спільних питань, напрямків потенційної взаємодії. Це і питання, пов’язані з наближенням зими, транспортом, проблемою заторів на в’їзді-виїзді з Києва. Зокрема, вирішення питання будівництва Великої кільцевої автомобільної дороги давно назріло», - розповідає Чернишов.</p>
      <p>Також нагадує керівник області нагадує, що є «проблема зі сміттям, полігонами відходів, перевантаженістю дошкільних та загальноосвітніх навчальних закладів».</p>
      <p>«І, до речі, в столиці знаходиться Київська обласна лікарня, яка давно потребує реконструкції та термомодернізації. Цим нам потрібно займатися спільно. І я дуже сподіваюся, що так і буде», - вірить новий голова Київщини.</p>
      <p>До слова, <a href="https://glavcom.ua/kyiv/news/kiyani-nazvali-klichka-naykrashchim-merom-za-roki-nezalezhnosti-ukrajini-641648.html">кияни назвали Кличка найкращим мером за роки незалежності України.</a></p>
      <p>9 жовтня цього року було <a href="https://glavcom.ua/kyiv/news/stvoreno-kijivsku-aglomeraciyu-do-neji-uviyshli-19-gromad-631324.html">створено Київську агломерацію: до неї увійшли 19 громад</a>.</p>
      <p>Як повідомлялося, раніше <a href="https://glavcom.ua/kyiv/news/mer-kijeva-zaklikav-susidni-gromadi-stvoriti-kijivsku-aglomeraciyu-625817.html">створення асоціації «Київська агломерація» підтримали</a> Бориспільська, Васильськівська, Обухівська, Гостомельська, Зазимська сiльська рада Броварського району, Новопетрівська сільська рада.</p>
      <p>У липні цього року Кличко повідомляв, що <a href="https://glavcom.ua/kyiv/news/kijivska-aglomeraciya-na-vstup-pogodilisya-13-mist-i-selishch-612919.html">13 територіальних громад ухвалили рішення щодо вступу в асоціацію.</a></p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України. </p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/kyiv/news/pid-kijevom-nevidomi-v-balaklavah-pobili-ta-pograbuvali-pensioneriv-foto-video-641694.html"/>
      </related>
    </article>
  </body>
</html>