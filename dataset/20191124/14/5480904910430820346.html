<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cbk-podala-trestni-oznameni-kvuli-moznemu-sexualnimu-zneuzivani/1824664?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="ČBK podala trestní oznámení kvůli možnému sexuálnímu zneužívání"/>
    <meta property="og:description" content="Praha - Česká biskupská konference (ČBK) podala trestní oznámení na jednání neznámých osob, které by se mohly dopouštět sexuálního zneužívání v katolické církvi. ČTK to řekl právní zástupce ČBK Ronald Němec. ČBK chce zároveň podle něj ochránit případně neprávem obviněné. Kardinál a arcibiskup pražský Dominik Duka dnes pořadu Partie v televizi Prima řekl, že pokud ti, kdo o údajném sexuálním zneužívání v církvi mluví, neřeknou jména, nebude moci církev nikdy zasáhnout. Podání trestního oznámení podle Němce biskupové schválili na říjnovém zasedání."/>
  </head>
  <body>
    <article>
      <h1>ČBK podala trestní oznámení kvůli možnému sexuálnímu zneužívání</h1>
      <address><time datetime="2019-11-24T14:03:00+00:00">24 Nov 2019, 14:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká biskupská konference (ČBK) podala trestní oznámení na jednání neznámých osob, které by se mohly dopouštět sexuálního zneužívání v katolické církvi. ČTK to řekl právní zástupce ČBK Ronald Němec. ČBK chce zároveň podle něj ochránit případně neprávem obviněné. Kardinál a arcibiskup pražský Dominik Duka dnes pořadu Partie v televizi Prima řekl, že pokud ti, kdo o údajném sexuálním zneužívání v církvi mluví, neřeknou jména, nebude moci církev nikdy zasáhnout. Podání trestního oznámení podle Němce biskupové schválili na říjnovém zasedání.</p>
      <p>"Tito lidé musí, pokud vědí, tak nám musí deklarovat, že znají oběti, abychom mohli těmto případům zabránit," řekl Duka. "A na druhé straně si musím uvědomit, že nemohu uveřejnit jméno toho případného pachatele, pokud se ta věc nevyšetří," dodal.</p>
      <p>Němec řekl ČTK, že média uvádějí, že v současnosti jsou v římskokatolické církvi osoby, které se můžou dopouštět jednání proti lidské důstojnosti v oblasti sexuality. Katolická církev se jeden rok podle Němce snažila tyto osoby vypátrat a bezúspěšně. Mluvčí ČBK Monika Klimentová ČTK řekla, že podání trestního oznámení je výsledkem usnesení České biskupské konference.</p>
      <p>Duka dnes v televizi řekl, že za 30 let se uskutečnilo 11 soudních řízení, deset lidí bylo odsouzeno, mnozí už nežijí. "Z toho počtu tři tisíce potenciálních duchovních 'pachatelů' je jich deset, spočítejme si jaké je to číslo," dodal kardinál.</p>
      <p>V Česku téma sexuálního zneužívání v církvi vyvstalo například na začátku dubna, kdy Česká dominikánská provincie uvedla, že dominikáni podezírají asi šest mužů ze svých řad, kteří se v 90. letech a v prvním desetiletí 21. století mohli tohoto činu dopustit. Činy se ve většině případů týkaly osob starších 18 let, v jednom případě byla oběť mladší 15 let. V případech, kdy se proti pachatelům sešlo dost svědectví, byl s nimi zahájen církevněprávní proces, který směřoval k pozastavení jejich kněžské činnosti a k izolaci od dalších potenciálních obětí. Trestněprávní proces v žádném z těchto případů nezačal.</p>
      <p>V listopadu policie kvůli promlčení odložila případ kněze českobudějovického biskupství podezřelého ze sexuálního zneužívání v 90. letech.</p>
    </article>
  </body>
</html>