<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/ncps-missing-mla-daulat-daroda-place-found-bmh-90-2021597/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T14:22:01+00:00"/>
    <meta property="og:title" content="राष्ट्रवादीचे बेपत्ता आमदार दरोडा अखेर सापडले"/>
    <meta property="og:description" content="शनिवारी सायंकाळपासून होतेे बेपत्ता"/>
  </head>
  <body>
    <article>
      <h1>राष्ट्रवादीचे बेपत्ता आमदार दरोडा अखेर सापडले</h1>
      <h2>शनिवारी सायंकाळपासून होतेे बेपत्ता</h2>
      <address><time datetime="2019-11-24T14:22:01+00:00">24 Nov 2019, 14:22</time> by <a rel="author">लोकसत्ता ऑनलाइन</a></address>
      <p>राष्ट्रवादी काँग्रेसचे आमदार दौलत दरोडा शनिवारी सायंकाळपासून बेपत्ता होते. अखेर त्यांचा ठिकाणा सापडला असून, त्यांनी स्वतः समोर येत आपण सुरक्षित असल्याची माहिती दिली आहे. “शरद पवार आणि अजित पवार जो निर्णय घेतील, तो निर्णया मान्य असेल,” असं दरोडा यांनी म्हटलं आहे.</p>
      <p>शहापूर मतदारसंघाचे राष्ट्रवादीचे आमदार दौलत दरोडा हे बेपत्ता असल्याची माहिती समोर आली होती. शनिवारी सायंकाळपासून ते घरी परतलेले नाहीत. याप्रकरणी पोलिसांतही तक्रार दाखल करण्यात आली होती. दरोडा नेमकं कुठे गेले याची शोधाशोध सुरू होती. दरम्यान, दुपारी अचानक दौलत दरोडा यांनी समोर आपण सुरक्षित असल्याची माहिती दिली.</p>
      <p>आमदार दरोडा म्हणाले, “मी सुरक्षित आहे. मी राष्ट्रवादीच्या चिन्हावर निवडून आलो आहे. त्यामुळं पक्षांतर करण्याचा प्रश्नच येत नाही. पक्षाचे अध्यक्ष शरद पवार आणि अजित पवार जो निर्णय घेतील, त्या निर्णयाला माझा पाठिंबा असेल. कोणत्याही अफवांवर विश्वास ठेवू नका, असं आवाहनही दरोडा यांनी केलं आहे.</p>
      <figure>
        <iframe data-src="https://twitter.com/ANI/status/1198498212836823040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>दरम्यान, शनिवारी शपथविधीला हजर असलेल्या राष्ट्रवादीच्या आमदारांपैकी अनेक आमदार पक्षात परतले असून, राष्ट्रवादीच्या आमदारांचा आकडा ५० वर आला आहे. त्यात पक्षाचे प्रवक्ते नवाब मलिक यांनी आणखी एका आमदारांचा पक्षासोबत असल्याचा खुलासा शेअर आणखी आमदार परत येत आहे, अशी माहिती दिली होती.</p>
      <figure>
        <iframe data-src="https://twitter.com/nawabmalikncp/status/1198446782922969088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>शिवसेना, राष्ट्रवादी काँग्रेस आणि काँग्रेस सरकार स्थापन करण्यास अंतिम टप्प्यात असतानाच राष्ट्रवादीच्या आमदारांच्या पाठिंब्यावर भाजपानं शनिवारी सरकार स्थापनेचा दावा केला. त्याचबरोबर सकाळी राजभवनात शपथविधीही पार पडला. या घटनाक्रमावर राष्ट्रवादीचे अध्यक्ष शरद पवार आणि शिवसेनेचे पक्षप्रमुख उद्धव ठाकरे शनिवारीच संयुक्त पत्रकार परिषद घेऊन भूमिका मांडली होती. यावेळी शपथविधी सोहळ्याला हजर असलेल्या राष्ट्रवादीच्या आमदारांनी शुक्रवारी रात्री घडलेली हकिकत सांगितली होती.</p>
      <p>आमदार राजेंद्र शिंगणे म्हणाले होते, “आम्हाला अजित पवारांचा फोन आला. महत्वाची बैठक आहे. चर्चा करायची आहे. तातडीनं धनंजय मुंडे यांच्या घरी या, असं अजित पवार म्हणाले. पक्षाच्या नेत्यांचा आदेश म्हणून मुंबईत पोहोचलो. त्यानंतर कल्पना न देता आम्हाला राजभवनात नेण्यात आलं. तिथे गेल्यानंतर आम्हाला धक्का बसला. काही कळायच्या आतज शपथविधीही झाला. त्यानंतर राजभवनातून निघाल्यानंतर थेट शरद पवार यांची भेट घेतली. आम्ही पक्षासोबत आहोत. शरद पवार घेतील तो निर्णय आम्ही पाळणार आहोत, असं शिंगणे यांनी सांगितलं होतं.</p>
    </article>
  </body>
</html>