<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d0%b8-%d0%b7%d0%b2%d0%b5%d1%80%d0%b5%d0%b2-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d0%ba%d0%bd%d0%b8%d0%b3%d0%b0%d1%82%d0%b0-%d0%bd%d0%b0-%d0%b3/"/>
    <meta property="og:site_name" content="Труд"/>
    <meta property="article:published_time" content="2019-11-24T14:45:36+00:00"/>
    <meta property="og:title" content="Федерер и Зверев влязоха в книгата на Гинес"/>
    <meta property="og:description" content="Роджър Федерер и Александър Зверев влязоха в книгата на Гинес, като изиграха демонстративен мач в Мексико пред рекордна публика – 42,517 души. Маестрото се наложи над тенисиста от Германия с 3:6, 6:4, 6:2. Предишното върхово постижение бе на Серена Уилямс..."/>
  </head>
  <body>
    <article>
      <h1>Федерер и Зверев влязоха в книгата на Гинес</h1>
      <address><time datetime="2019-11-24T14:45:36+00:00">24 Nov 2019, 14:45</time> by <a rel="author">Труд</a></address>
      <p>Роджър Федерер и Александър Зверев влязоха в книгата на Гинес, като изиграха демонстративен мач в Мексико пред рекордна публика – 42,517 души. Маестрото се наложи над тенисиста от Германия с 3:6, 6:4, 6:2. Предишното върхово постижение бе на Серена Уилямс (САЩ) и Ким Клайстърс (Белгия), а двубоят им през 2010 г. събра 35, 681 любители на аристократичния спорт.</p>
      <figure>
        <img src="https://trud.bg/wp-content/uploads/2019/11/federer1-300x225.jpg"/>
      </figure>
      <p>„Неописуемо изживяване – заяви след срещата Федерер. – Да играя пред такава великолепна публика беше изключително. Каква грешка бе да не идвам в Мексико в продължение на 23 години! Това е исторически ден. Обещавам да не се бавя още 23 години до следващото си идване тук.“</p>
      <p>Шоуто бе на най-голямата матадорска арена в света – Plaza de Toros Mexico.<br/>Следващата спирка от турнето е в Кито. Двамата вече премериха сили в Чили и Буенос Айрес. Но пропуснаха Богота заради протести и опасност от безредици.</p>
      <p>Същевременно Испания, начело с Рафаел Надал, и Канада тази вечер ще спорят за титлата на купа „Дейвис“. „Кленовите листа“ за първи път в историята се класираха за решителния мач за трофея.</p>
    </article>
  </body>
</html>