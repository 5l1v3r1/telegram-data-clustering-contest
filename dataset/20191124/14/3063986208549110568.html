<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842963"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T14:54:00+00:00"/>
    <meta property="og:title" content="লাকসামে স্কুলছাত্রী অপহরণ, দুই দিনেও উদ্ধার হয়নি"/>
    <meta property="og:description" content="কুমিল্লার লাকসামে এক স্কুলছাত্রীকে অপহরণের দুই দিন পরও পুলিশ অপহৃত ওই ছাত্রীকে উদ্ধার কিংবা ঘটনার সঙ্গে জড়িত কাউকে এখনো গ্রেপ্তার করতে পারেনি। অপহৃত ওই ছাত্রী স্থানীয় একটি স্কুলে অষ্টম শ্রেণিতে পড়ে। গত শুক্রবার রাতে উপজেলার উত্তরদা ইউপির আতাকরা গ্রাম থেকে ওই ছাত্রী অপহৃত হয়েছে বলে তার বাবা লাকসাম থানায় একটি লিখিত অভিযোগ দায়ের করেছেন। ছাত্রীর বাবা বলেন, শুক্রবার রাত সাড়ে ৭টার দিকে সাইফুল তার অপর সহযোগী একই গ্রামের অহিদ মিয়ার ছেলে সাগরের সহায়তায় তার মেয়েকে জোরপূর্বক একটি সিএনজিতে তুলে নিয়ে যায়। এ সময় মেয়েটির চিৎকার শুনে এলাকার লোকজন এগিয়ে এসে পেছন থেকে ধাওয়া করলেও তাদের আটক করতে পারেনি। ওই সময় তিনি মসজিদে এশার নামাজ পড়ছিলেন। অপহৃত ছাত্রীর পরিবারের অভিযোগ, দীর্ঘদিন ধরে পার্শ্ববর্তী বাড়ির জাহাঙ্গীর আলমের ছেলে রাজমিস্ত্রি সাইফুল ইসলাম তার মেয়েকে স্কুলে আসা-যাওয়ার পথে প্রায় সময় উত্ত্যক্ত করত। মেয়েটি উত্ত্যক্তের বিষয়ে তার অভিভাবকদের জানায় এবং ওই ঘটনায় এলাকায় সালিস-বৈঠকও অনুষ্ঠিত হয়। সালিসে তাকে (সাইফুল) সতর্ক করা হলে সে নিজের দোষ স্বীকার করে এমন কাজ থেকে বিরত থাকার অঙ্গীকার করে। অপহৃতের বাবার অভিযোগ, তাঁর মেয়েকে উত্ত্যক্তের…"/>
  </head>
  <body>
    <article>
      <h1>লাকসামে স্কুলছাত্রী অপহরণ, দুই দিনেও উদ্ধার হয়নি</h1>
      <address><time datetime="2019-11-24T14:54:00+00:00">24 Nov 2019, 14:54</time> by <a rel="author">লাকসাম (কুমিল্লা) প্রতিনিধি</a></address>
      <p>কুমিল্লার লাকসামে এক স্কুলছাত্রীকে অপহরণের দুই দিন পরও পুলিশ অপহৃত ওই ছাত্রীকে উদ্ধার কিংবা ঘটনার সঙ্গে জড়িত কাউকে এখনো গ্রেপ্তার করতে পারেনি। অপহৃত ওই ছাত্রী স্থানীয় একটি স্কুলে অষ্টম শ্রেণিতে পড়ে। গত শুক্রবার রাতে উপজেলার উত্তরদা ইউপির আতাকরা গ্রাম থেকে ওই ছাত্রী অপহৃত হয়েছে বলে তার বাবা লাকসাম থানায় একটি লিখিত অভিযোগ দায়ের করেছেন।</p>
      <p>ছাত্রীর বাবা বলেন, শুক্রবার রাত সাড়ে ৭টার দিকে সাইফুল তার অপর সহযোগী একই গ্রামের অহিদ মিয়ার ছেলে সাগরের সহায়তায় তার মেয়েকে জোরপূর্বক একটি সিএনজিতে তুলে নিয়ে যায়। এ সময় মেয়েটির চিৎকার শুনে এলাকার লোকজন এগিয়ে এসে পেছন থেকে ধাওয়া করলেও তাদের আটক করতে পারেনি। ওই সময় তিনি মসজিদে এশার নামাজ পড়ছিলেন।</p>
      <p>অপহৃত ছাত্রীর পরিবারের অভিযোগ, দীর্ঘদিন ধরে পার্শ্ববর্তী বাড়ির জাহাঙ্গীর আলমের ছেলে রাজমিস্ত্রি সাইফুল ইসলাম তার মেয়েকে স্কুলে আসা-যাওয়ার পথে প্রায় সময় উত্ত্যক্ত করত। মেয়েটি উত্ত্যক্তের বিষয়ে তার অভিভাবকদের জানায় এবং ওই ঘটনায় এলাকায় সালিস-বৈঠকও অনুষ্ঠিত হয়। সালিসে তাকে (সাইফুল) সতর্ক করা হলে সে নিজের দোষ স্বীকার করে এমন কাজ থেকে বিরত থাকার অঙ্গীকার করে।</p>
      <p>অপহৃতের বাবার অভিযোগ, তাঁর মেয়েকে উত্ত্যক্তের ঘটনায় সাইফুলের বিরুদ্ধে গ্রামে সালিস অনুষ্ঠিত হওয়ায় সে ক্ষিপ্ত হয়ে তার মেয়েকে অপহরণ করেছে। এদিকে অপহরণের ঘটনায় থানায় লিখিত অভিযোগ করায় বিবাদীপক্ষের লোকজন এখন তাকে ফোনে হত্যা এবং ঘর-বাড়ি পুড়িয়ে ফেলার হুমকি দিচ্ছে। </p>
      <p>লাকসাম থানার ওসি মো. নিজাম উদ্দিন এই ঘটনায় একটি লিখিত অভিযোগ পাওয়ার বিষয়টি নিশ্চিত করে বলেন, ওই ছাত্রীকে উদ্ধারসহ ঘটনার সঙ্গে জড়িতদের গ্রেপ্তারের জোর চেষ্টা চলছে। </p>
    </article>
  </body>
</html>