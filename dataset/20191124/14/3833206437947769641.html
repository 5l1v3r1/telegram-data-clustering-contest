<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Amerikanka-otide-na-sud-zashtoto-rabotela-vkushti-gola-do-krusta-916216"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T14:35:00+00:00"/>
    <meta property="og:title" content="Американка отиде на съд, защото работела вкъщи гола до кръста"/>
    <meta property="og:description" content="Американка от консервативния щат Юта рискува да бъде пратена в затвора и включена в регистър на секс..."/>
  </head>
  <body>
    <article>
      <h1>Американка отиде на съд, защото работела вкъщи гола до кръста</h1>
      <address>
        <time datetime="2019-11-24T14:35:00+00:00">24 Nov 2019, 14:35</time>
      </address>
      <p>Американка от консервативния щат Юта рискува да бъде пратена в затвора и включена в регистър на сексуални престъпници, защото се разхождала гола до кръста у дома си, където се намирали и децата на съпруга й, предаде АФП.</p>
      <p>27-годишната Тили Бюканан работела заедно със съпруга си в гаража им, в предградието на Солт Лейк сити и двамата се съблекли до кръста, за да не изцапат дрехите им, според писмо до прокурора на Юта, изпратено от нейния адвокат Дейвид Лейн. Тогава в гаража влезли децата на съпруга й от предишен брак, на възраст 9, 10 и 13 години. Младата жена им обяснила, че се смята за феминистка и че ако баща им може да се разхожда гол до кръста, няма причина и тя да не може.</p>
      <p>Според в. "Солт Лейк Трибюн" полицията разбрала за случилото се, когато социалните служби се заинтересували от децата по въпрос, несвързан с Тили Бюканан. Тогава обаче майка им съобщила за случилото се, което определила като "притеснително". В резултат на 27-годишната жена били предявени три обвинения за "неприлично поведение пред деца", провинение, което се наказва с до една година затвор и включване в щатския списък на извършители на сексуални престъпления за срок от 10 години.</p>
      <p>Адвокатът й иска делото да бъде преустановено и заявява, че щатският закон е противоконституционен. "Тъй като Тили Бюканан е жена, голият й торс се смята за нещо порнографско и неприлично, докато голият торс на съпруга й се смята за символ на сила и гордост", подчертава Лейн в писмото си. Следователно "тя е преследвана заради пола си", заключва той.</p>
    </article>
  </body>
</html>