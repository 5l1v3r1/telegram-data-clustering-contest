<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549674.html/%D8%AE%D8%B3%D8%A7%D8%B1%D8%AA-%D9%BE%D9%86%D8%AC-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84%DB%8C-%D8%A8%D8%A7%D8%B1%D9%86%D8%AF%DA%AF%DB%8C-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D9%85%D9%86%D8%B7%D9%82%D9%87-%D8%AA%D8%A7%D8%B1%DB%8C%D8%AE%DB%8C-%DB%8C%D8%B2%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="خسارت پنج میلیارد ریالی بارندگی به شهرداری منطقه تاریخی یزد"/>
    <meta property="og:description" content="شهرداری منطقه بافت تاریخی یزد گفت: طبق برآوردی که انجام گرفته رفع آبگرفتگی و پر کردن حفره‌های ایجاد شده در معابر بافت تاریخی یزد به واسطه بارندگی اخیر، هزینه تقریبا پنج میلیارد ریالی را برای شهرداری این منطقه به همراه داشته است."/>
  </head>
  <body>
    <article>
      <h1>خسارت پنج میلیارد ریالی بارندگی به شهرداری منطقه تاریخی یزد</h1>
      <h2>شهرداری منطقه بافت تاریخی یزد خبر داد</h2>
      <address>
        <time datetime="2019-11-24T14:59:00+00:00">24 Nov 2019, 14:59</time>
      </address>
      <p>شهرداری منطقه بافت تاریخی یزد گفت: طبق برآوردی که انجام گرفته رفع آبگرفتگی و پر کردن حفره‌های ایجاد شده در معابر بافت تاریخی یزد به واسطه بارندگی اخیر، هزینه تقریبا پنج میلیارد ریالی را برای شهرداری این منطقه به همراه داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید محمود کشفی پور در گفتگو با خبرنگار <a href="http://yazdava.ir/">یزدرسا</a>، با اشاره به بارندگی اخیر در یزد گفت: با توجه به پیش بینی‌هایی که شهرداری خصوصا در حفر چاه‌های جذبی انجام داده بود آبگرفتگی در معابر اصلی منطقه بافت تاریخی یزد وجود نداشت و با بارندگی اخیر 15 مورد آبگرفتگی جزئی در سطح معابر فرعی بافت تاریخی یزد به وجود آمد.</p>
      <p>
        <b>وجود 750 حلقه چاه جذبی در بافت تاریخی یزد</b>
      </p>
      <p>وی با بیان اینکه بیش از 750 حلقه چاه جذبی در سطح بافت تاریخی یزد ایجاد شده است، ادامه داد: قبل از این بارندگی‌ها از این چاه‌های جذبی بازدید شده و دهانه چاه‌ها باز شده بود و در واقع زیر ساخت‌های لازم برای جدب آب‌های سطحی در بافت تاریخی مهیا بود.</p>
      <p>مدیر منطقه بافت تاریخی شهرداری یزد عنوان کرد: طبیعتا بارندگی در بافت تاریخی به بناهای خشتی آسیب وارد کرده و در اثر این بارندگی اخیر سه مورد تخریب دیوارهای منازل در بافت تاریخی به شهرداری گزارش شد که بر اثر سست بودن دیوارها و عدم مرمت توسط مالکان خانه‌ها ریزش پیدا کردند و موجب سد معبر شدند که برای رفع این مشکل اقدام شد.</p>
      <p>کشفی پور ادامه داد: از آنجاکه در بافت تاریخی یزد بعضا فاضلاب برخی منازل به پوکه‌های قنات متصل شده است و این پوکه‌ها هم راهشان مسدود شده است و امکان عبور فاضلاب وجود ندارد بر اثر نم و رطوبت پوکه‌های قنات ریزش کرده و حفره ایجاد می‌شود که در این بارندگی اخیر نیز چهار مورد حفره در معابر بافت تاریخی به دلیل ریزش پوکه‌های قنات ایجاد شد.</p>
      <p>
        <b>خسارت پنج میلیارد ریالی بارندگی به شهرداری بافت تاریخی یزد</b>
      </p>
      <p>وی تصریح کرد: طبق برآوردی که انجام گرفته رفع آبگرفتگی معابر و پر کردن حفره‌های ایجاد شده در معابر بافت تاریخی یزد به واسطه بارندگی اخیر، خسارت و هزینه تقریبا پنج میلیارد ریالی را برای شهرداری این منطقه به همراه داشته است.</p>
      <p>مدیر منطقه بافت تاریخی شهرداری یزد با اشاره به اقدامات شهرداری در جهت کاهش خسارت به بافت تاریخی در اثر بارندگی گفت: مشکل فاضلاب در بافت تاریخی در شورای شهر یزد مطرح شده است تا این فاضلاب‌ها به گونه‌ای دفع شوند که خسارت به بار نیاورند و آسیب رسان نباشند و برای فاضلاب‌هایی که به پوکه قنات متصل هستند تمهیداتی اندیشیده شود که نیاز به طرح جامعی دارد.</p>
      <p>کشفی‌پور در خصوص ریزش بناها و دیوارهای خشتی در بافت تاریخی یزد بر اثر بارندگی نیز گفت: چنانچه شهرداری این موارد را ملاحظه کند یا شهروندان گزارشی در خصوص ریزش دیوارها و خطرساز بودن آنها به شهرداری بدهند شهرداری به مالکین خانه‌ها اخطار می‌دهد که مالکان برای رفع خطر ریزش و مرمت دیوار اقدام کنند و چنانچه این اقدام صورت نگیرد شهرداری این اقدام را انجام داده و هزینه آن طبق قانون و مقررات از مالک دریافت می‌شود.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>