<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-uttar-pradesh-basic-education-board-re-application-process-will-be-start-from-28-november-know-full-details-2866177.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T14:50:07+00:00"/>
    <meta property="og:title" content="68500 भर्ती के लिए 28 नवंबर से फिर से शुरू आवेदन, जानें आखिरी तारीख और अन्य जानकारियां"/>
    <meta property="og:description" content="पषिदीय प्राथमिक स्कूलों में 68500 सहायक अध्यापक भर्ती में चौथे चक्र की भर्ती के लिए 28 नवंबर से 3 दिसंबर की शाम 5 बजे तक वेबसाइट www.upbasiceduboard.gov.in पर ऑनलाइन आवेदन लिए जाएंगे। शासन से अनुमति..."/>
  </head>
  <body>
    <article>
      <h1>68500 भर्ती के लिए 28 नवंबर से फिर से शुरू आवेदन, जानें आखिरी तारीख और अन्य जानकारियां</h1>
      <address><time datetime="2019-11-24T14:50:07+00:00">24 Nov 2019, 14:50</time> by <a rel="author">वरिष्ठ संवाददाता,प्रयागराज</a></address>
      <p>पषिदीय प्राथमिक स्कूलों में 68500 सहायक अध्यापक भर्ती में चौथे चक्र की भर्ती के लिए 28 नवंबर से 3 दिसंबर की शाम 5 बजे तक वेबसाइट www.upbasiceduboard.gov.in पर ऑनलाइन आवेदन लिए जाएंगे। शासन से अनुमति मिलने के बाद सचिव बेसिक शिक्षा परिषद रूबी सिंह ने पुनर्मूल्यांकन में पास नौ अभ्यर्थियों और बाहरी प्रदेश से शिक्षक प्रशिक्षण कोर्स करने वालों से आवेदन मांगे हैं।</p>
      <p>ऑनलाइन आवेदन के लिए अभ्यर्थी को भर्ती की लिखित परीक्षा के लिए जारी अनुक्रमांक, जन्मतिथि, मोबाइल नंबर निर्धारित वेबसाइट पर भरना होगा। इसके बाद मोबाइल पर ओटीपी मिलेगा जिसे भरने पर ही वह आवेदन पत्र में आवश्यक प्रविष्टियां पूरी कर सकेंगे। एक बार आवेदन पत्र पूरा करने के बाद उसमें किसी प्रकार का संशोधन नहीं किया जा सकेगा। नियुक्ति पाने वाले शिक्षकों का अंतर जनपदीय तबादला नहीं होगा।<br/>ऐसे अभ्यर्थी जिनका मोबाइल नंबर बदल गया है वह ऑनलाइन आवेदन के लिए वेबसाइट पर उपलब्ध प्रोफार्मा 10 रुपये के नोटरी शपथपत्र पर भरकर अन्य आवश्यक दस्तावेजों के साथ 29 नवंबर दोपहर 12 बजे से 2 दिसंबर शाम 5 बजे तक अपडेट करा सकेंगे। ऑनलाइन आवेदन में अभ्यर्थी पसंदीदा जिले को वरीयता क्रम में भरेगा तथा अपने गुणांक, भारांक, वरीयता एवं जनपद के लिए निर्धारित रिक्तियों के अनुरूप आवंटित जिले की काउंसिलिंग में भाग ले सकेगा।</p>
      <p>ऐसे अभ्यर्थी जिन्हें 68500 सहायक अध्यापक भर्ती प्रक्रिया में पूर्व में जनपद आवंटन हुआ लेकिन बाह्य प्रदेश के होने के कारण काउंसिलिंग में प्रतिभाग नहीं करने दिया गया, ऐसे अभ्यर्थी भी ऑनलाइन आवेदन प्रक्रिया पूरी होने के बाद काउंसिलिंग के लिए निर्धारित तिथि 9 से 11 दिसंबर के बीच अपने आवंटित जिले में भाग ले सकेंगे। इस भर्ती में अब तक 45383 शिक्षकों की नियुक्ति हो चुकी है।<br/> </p>
    </article>
  </body>
</html>