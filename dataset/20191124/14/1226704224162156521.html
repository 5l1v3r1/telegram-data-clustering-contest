<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/arcelormittal-suhlasil-s-obnovenim-roz/431967-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T14:46:00+00:00"/>
    <meta property="og:title" content="ArcelorMittal obnoví rozhovory o budúcnosti talianskej oceliarne"/>
    <meta property="og:description" content="Podľa premiéra je cieľom získať nový priemyselný plán s novými výrobnými riešeniami a novými ekologickými technológiami, ktoré umožnia maximálne chrániť životné prostredie."/>
  </head>
  <body>
    <article>
      <h1>ArcelorMittal obnoví rozhovory o budúcnosti talianskej oceliarne</h1>
      <h2>Podľa premiéra je cieľom získať nový priemyselný plán s novými výrobnými riešeniami a novými ekologickými technológiami, ktoré umožnia maximálne chrániť životné prostredie.</h2>
      <address><time datetime="2019-11-24T14:46:00+00:00">24 Nov 2019, 14:46</time> by <a rel="author">TASR</a></address>
      <p>Rím 24. novembra (TASR) – Oceliarsky gigant ArcelorMittal súhlasil s obnovením rozhovorov s talianskou vládou o budúcnosti oceliarne Ilva na juhu krajiny. Oznámil to premiér Giuseppe Conte po štvorhodinovom stretnutí s vedením spoločnosti.</p>
      <p>Kabinet v Ríme a ArcelorMittal sú na pokraji tvrdej právnej bitky, pretože koncern sa snaží vycúvať z dohody z roku 2018 o kúpe problémového závodu v meste Taranto na juhu Talianska.</p>
      <p>Indický oceliarsky koncern obvinil taliansku vládu, že zrušila predchádzajúce záruky legálnej imunity za rozsiahlu operáciu na odstránenie zdrojov znečistenia v oceliarni Ilva, ktorá produkuje nadmerné emisie.</p>
      <p>Conte po piatkovom (22. 11.) stretnutí povedal, že oceliareň ArcelorMittal je pripravená začať rozhovory o novej budúcnosti Ilvy.</p>
      <p>Podľa premiéra je cieľom získať nový priemyselný plán s novými výrobnými riešeniami a novými ekologickými technológiami, ktoré umožnia maximálne chrániť životné prostredie.</p>
      <p>Conte sa v piatok stretol v Ríme s predsedom predstavenstva a generálnym riaditeľom Lakshmimom Mittalom a jeho synom Adityom Mittalom, ktorý je finančným riaditeľom skupiny a šéfom európskej divízie ArcelorMittal.</p>
      <p>Koncern ArcelorMittal v sobotu (23. 11.) vyhlásil, že stretnutie bolo „konštruktívne“.</p>
      <p>„<i>Rozhovory budú pokračovať s cieľom čo najskôr dosiahnuť dohodu o udržateľnej výrobe ocele v Tarante,</i>“ konštatuje sa vo vyhlásení.</p>
      <p>Vláda v snahe uľahčiť rozhovory požiada o odloženie súdneho pojednávania naplánovaného na 27. novembra, ktorým sa snaží zastaviť plánované rozhodnutie spoločnosti ArcelorMittal o ukončení činnosti Ilva.</p>
      <p>„<i>Sme pripravení povoliť toto odloženie pod podmienkou, že spoločnosť ArcelorMittal bude súhlasiť s tým, že počas rozhovorov bude závod pokračovať vo výrobe,</i>“ povedal Conte.</p>
      <p>Ilva, najväčšia oceliareň v Európe, zamestnáva okolo 8200 ľudí a nepriamo od nej závisia tisíce ďalších pracovných miest.</p>
      <p>Podľa odborov bol ArcelorMittal pripravený odovzdať 4. decembra závod štátom vymenovanému správcovi a začať s utlmovaním výroby pred úplným zastavením.</p>
      <p>Začiatkom tohto týždňa však ArcelorMittal vyhlásil, že zastaví plánované ukončovanie výroby až do rozhodnutia súdu.</p>
      <p>Conte uviedol, že o právnej imunite sa na tomto stretnutí nediskutovalo, ale otvorila sa možnosť, že štát môže hrať v Ilve priamu úlohu vzhľadom na význam oceliarne pre širšie talianske hospodárstvo.</p>
      <p>Rím je tiež pripravený prijať opatrenia na podporu zamestnancov spoločnosti Ilva, uviedol Conte. Dodal, že je potrebné zachovať najvyššiu úroveň zamestnanosti.</p>
    </article>
  </body>
</html>