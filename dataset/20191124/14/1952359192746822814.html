<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734446"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T14:17:00+00:00"/>
    <meta property="og:title" content="Venetië staat opnieuw onder water"/>
    <meta property="og:description" content="Ook verschillende regio’s in het noorden van Italië hebben zondag opnieuw af te rekenen met onweer en wateroverlast. In Venetië was er opnieuw hoogwater. H..."/>
  </head>
  <body>
    <article>
      <h1>Venetië staat opnieuw onder water</h1>
      <address>
        <time datetime="2019-11-24T14:17:00+00:00">24 Nov 2019, 14:17</time>
      </address>
      <p>
        <b>Ook verschillende regio’s in het noorden van Italië hebben zondag opnieuw af te rekenen met onweer en wateroverlast. In Venetië was er opnieuw hoogwater. Het water steeg tot 130 centimeter boven het normale peil in de Dogenstad.</b>
      </p>
      <p>Al zowat twee weken zorgt het stormweer voor hinder in verschillende gebieden. In Piemonte is er weeral sprake van hevige regenval. In de regio Allessandria, ten zuiden van Turijn, is de situatie het meest kritiek: de hulpdiensten evacueerden er 200 mensen en 600 anderen zitten vast nadat verschillende waterlopen uit de oevers traden. Volgens de Italiaanse media is een vrouw vermist.</p>
      <p>Idem in de regio Ligurië, net onder Piemonte. De autosnelweg tussen Genua en Ventimiglia, aan de grens met Frankrijk, is er gesloten omwille van modderstromen. Ten noorden van Piemonte werden 500 mensen geëvacueerd in de kleine bergachtige regio Valle d’Aosta. Verschillende hoofdwegen zijn er afgesloten omwille van lawinegevaar.</p>
      <p>In Venetië is het tien dagen na een reeks opeenvolgende ‘acqua alta’ zondag opnieuw prijs. De waterstand, 130 centimeter boven het normale niveau, is wel een pak lager dan de 187 centimeter die op 12 november de stad trof. Het ging toen om het hoogste waterpeil sinds 1966.</p>
    </article>
  </body>
</html>