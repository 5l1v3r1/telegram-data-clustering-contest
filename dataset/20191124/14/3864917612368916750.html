<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824388-u-polskomu-glivice-rozpocavsa-final-ditacogo-evrobacenna2019.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T14:10:00+00:00"/>
    <meta property="og:title" content="У польському Глівіце розпочався фінал Дитячого Євробачення-2019"/>
    <meta property="og:description" content="У польському місті Глівіце розпочався фінал конкурсу &quot;Дитяче Євробачення-2019&quot;."/>
  </head>
  <body>
    <article>
      <h1>У польському Глівіце розпочався фінал Дитячого Євробачення-2019</h1>
      <h2>У польському місті Глівіце розпочався фінал конкурсу "Дитяче Євробачення-2019".</h2>
      <address>
        <time datetime="2019-11-24T14:10:00+00:00">24 Nov 2019, 14:10</time>
      </address>
      <p>На “Арені Глівіце”, яка вміщує 17 тисяч осіб, виступлять представники 19-ти країн, зокрема й 14-річна Софія Іванько з України, повідомляє власний кореспондент Укрінформу.</p>
      <p>Українська учасниця виступить під 13-им номером з композицією “Коли здається” (Spirit of Music).</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2824134-ditace-evrobacenna-u-glivice-vidbulasa-generalna-repeticia-pered-finalom.html">Дитяче Євробачення: у Глівіце відбулася генеральна репетиція перед фіналом</a>
      </blockquote>
      <p><a href="https://www.ukrinform.ua/tag-konkurs">Переможця </a>Дитячого Євробачення визначатимуть шляхом складання балів, які здобудуть конкурсанти від національних журі (до їх складу входить троє професійних музикантів та двоє дітей) та під час онлайн-голосування, що відбувається у два етапи. Під час першого етапу інтернет-голосування, який проходив з 21 години п'ятниці до 17 год. неділі на сайті <a href="https://vote.junioreurovision.tv/">junioreurovision.tv</a>, глядачі могли обрати від трьох до п’яти композицій, які їм сподобалися найбільше. При цьому можна проголосувати і за учасника Євробачення зі своєї країни.</p>
      <p>Другий етап онлайн-голосування відбудеться відразу після фінального концерту і триватиме лише 15 хвилин. Після цього відбудеться підрахунок балів й буде визначено переможця конкурсу.</p>
      <p>Загалом шоу триватиме дві з половиною години.</p>
      <p>На Дитяче Євробачення акредитувалися близько 200 журналістів з 23-ох країн.</p>
      <p>За оцінками журналістів та експертів, високі шанси на перемогу мають іспанка Мелані Гарсіа, француженка Карла, а також представниця Польщі Вікі Габор. Схвальні відгуки лунають і про композицію українки.</p>
    </article>
  </body>
</html>