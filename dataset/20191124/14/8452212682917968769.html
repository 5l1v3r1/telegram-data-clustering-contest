<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/tot-tacamul-la-alegeri-avem-si-bataie/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T14:50:22+00:00"/>
    <meta property="og:title" content="Tot tacâmul la alegeri: Avem și bătaie"/>
    <meta property="og:description" content="Din verificările efectuate a rezultat că un bărbat de 49 de ani ar fi transportat un bărbat de 73 de ani, care se deplasa cu ajutorul unui cadru metalic..."/>
  </head>
  <body>
    <article>
      <h1>Tot tacâmul la alegeri: Avem și bătaie</h1>
      <address><time datetime="2019-11-24T14:50:22+00:00">24 Nov 2019, 14:50</time> by <a rel="author">(G.D.)</a></address>
      <p>
        <b>Un bărbat din localitatea Țuglui, județul Dolj, a depus o plângere la poliție, în care susține că a fost bătut de un alt bărbat, pe care îl fotografia în timp ce transporta două persoane la vot.</b>
      </p>
      <p>Potrivit Poliției Dolj, în cauză a fost întocmit dosar penal pentru lovire sau alte violențe.</p>
      <p>„Polițiștii Secției 3 Poliție Rurală Bucovăț au fost sesizați de un bărbat de 42 de ani, din Țuglui, cu privire la faptul că, în timp ce se afla pe o stradă din localitate, a fost agresat fizic de un alt bărbat, pe motiv că i-a făcut fotografii, în timp ce transporta două persoane la vot. Din verificările efectuate a rezultat că un bărbat de 49 de ani ar fi transportat un bărbat de 73 de ani, care se deplasa cu ajutorul unui cadru metalic, acesta fiind însoțit și de fiica sa de 53 de ani, cei doi fiind rude cu cel pe care il transportau. În cauză a fost întocmit un dosar penal pentru săvârșirea infracțiunii de lovire sau alte violențe”, a declarat Cosmin Grădinaru, purtătorul de cuvânt IPJ Dolj.</p>
      <p>Reprezentanții USR Dolj susțin că bărbatul agresat este membru al formațiunii, iar cel care l-ar fi bătut ar fi angajat al Primăriei.</p>
      <p>„Colegul nostru de la USR Țuglui a fost lovit și agresat de un angajat al Primăriei pentru că a fotografiat oameni care staționau ilegal în fața secției de votare” , a scris, pe Facebook, Adrian Prisnel, președintele USR Dolj.</p>
      <p>
        <b>Totodată, o femeie de 40 de ani a înjurat și a lovit, duminică, unul dintre membrii unei comisii de la o secție de votare din Iași. La fața locului au intervenit polițiștii, care au amendat-o pe femeie și i-au întocmit un dosar penal.</b>
      </p>
      <p>Potrivit unor surse din rândul anchetatorilor, femeia s-a prezentat la secția 149 din Iași, cu toate că era arondată la o altă secție. Când cei din comisie au îndrumat-o spre secția în care putea vota, femeia s-a enervat și a început să înjure. Imediat a fost chemată și poliția.</p>
      <p>„Din primele cercetări s-a constatat faptul că o femeie 40 de ani s-ar fi prezentat la secția de votare 149 din Iași unde ar fi adresat cuvinte și expresii jignitoare membrilor comisiei și l-ar fi lovit pe un membru al comisiei. Femeia a fost sancționată contravențional conform legii 61/1991 și a fost întocmit dosar penal sub aspectul săvârșirii infracțiunilor de tulburare a ordinii și linistii publice și loviri sau alte violențe”, a declarat Ioana Bîlea, purtătorul de cuvânt al IPJ Iași.</p>
      <p>Sursele citate au mai spus că femeia a fost dusă la Institutul de Psihiatrie pentru acordarea de îngrijiri de specialitate.</p>
      <related>
        <h4>Articole asemănătoare</h4>
        <a href="https://www.cotidianul.ro/restrictii-de-trafic-in-capitala-3/"/>
        <a href="https://www.cotidianul.ro/alerta-in-capitala-un-barbat-a-murit-dupa-ce-a-fost-impins-in-fata-tramvaiului/"/>
        <a href="https://www.cotidianul.ro/angela-merkel-denuntata-la-parchet-pentru-trafic-de-fiinte-umane/"/>
      </related>
    </article>
  </body>
</html>