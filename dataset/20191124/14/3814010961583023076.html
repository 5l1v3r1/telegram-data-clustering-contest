<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/protest-s-zhiva-veriga-v-grtsiya-zaradi-napliv-na-migranti-presichashchi-reka-maritsa"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T14:12:00+00:00"/>
    <meta property="og:title" content="В Гърция готвят протест заради наплив от мигранти, пресичащи река Марица"/>
    <meta property="og:description" content="В Северна Гърция недоволстват от увеличения брой мигранти от Турция, пресичащи река Марица, съобщава в. „Катимерини“."/>
  </head>
  <body>
    <article>
      <h1>В Гърция готвят протест заради наплив от мигранти, пресичащи река Марица</h1>
      <address><time datetime="2019-11-24T14:12:00+00:00">24 Nov 2019, 14:12</time> by <a rel="author">БГНЕС</a></address>
      <p>
        <b>В Северна Гърция недоволстват от увеличения брой мигранти от Турция, пресичащи река Марица, съобщава в. „Катимерини“.</b>
      </p>
      <p>Граждански организации от североизточните градове Комотини, Александруполис и Димотика планират протести в понеделник на ГКПП „Кипи“ на гръцко-турската граница. Организаторите на демонстрацията обявиха, че ще блокират пункта с жива верига.</p>
      <p>Според местни медии най-новият наплив на мигранти в района се дължи на желанието на бежанците да прекосят река Марица преди началото на зимата и повишаването на нивото на реката.</p>
      <p>Само за миналия месец на гръцка територия са влезли 1525 мигранти и са арестувани 72 трафиканти на хора в Тракия. Бежанците, успели да прекосят гръцко-турската граница се придвижват на групи от трима, петима и дори десет души, пътуващи през нощта в посока Солун – пеша, в камиони на трафиканти или по жп релсите.</p>
      <p>Източници на в. „Катимерини“ твърдят, че международни банди за трафик на хора са се струпали на границата с Турция и наемат български, молдовски, иракски, сирийски, марокански и дори гръцки и македонски трафиканти за трансфера на мигранти и бежанци към вътрешността на страната.</p>
    </article>
  </body>
</html>