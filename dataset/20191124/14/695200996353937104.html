<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/gy-bardos-bude-lidrom-spolocnej-kandidatky-madarskych-stran"/>
    <meta property="og:site_name" content="Paraméter"/>
    <meta property="article:published_time" content="2019-11-24T14:05:00+00:00"/>
    <meta property="og:title" content="Gy. Bárdos bude lídrom spoločnej kandidátky maďarských strán "/>
    <meta property="og:description" content="Bývalý prezidentský kandidát Gyula Bárdos bude volebným lídrom na kandidátke Maďarskej komunitnej spolupatričnosti, v rámci ktorej sa spojili maďarské mimoparlamentné strany - SMK, Maďarské fórum (MF) a hnutie Spolupatričnosť. Zástupcov SMK na kandidátnej listine schválili na sobotňajšom zasadnutí republikovej rady strany."/>
  </head>
  <body>
    <article>
      <h1>Gy. Bárdos bude lídrom spoločnej kandidátky maďarských strán </h1>
      <h2>Bývalý prezidentský kandidát Gyula Bárdos bude volebným lídrom na kandidátke Maďarskej komunitnej spolupatričnosti, v rámci ktorej sa spojili maďarské mimoparlamentné strany - SMK, Maďarské fórum (MF) a hnutie Spolupatričnosť. Zástupcov SMK na kandidátnej listine schválili na sobotňajšom zasadnutí republikovej rady strany.</h2>
      <address>
        <time datetime="2019-11-24T14:05:00+00:00">24 Nov 2019, 14:05</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/bardos_3.jpg?itok=QEVhovdR"/>
      </figure>
      <p>Foto: TASR – Jakub Kotian</p>
      <blockquote>„Chceme vo voľbách získať viac ako päť percent, a aj preto sa spájame s ďalšími maďarskými stranami, aby sme prispeli k zmene, ktorú Slovensko potrebuje, k zmene vládnutia a riadenia tohto štátu”</blockquote>
      <p>– uviedol predseda Republikovej rady SMK Peter Őry, ktorý bude trojkou na kandidátke. Na piatom mieste bude kandidovať súčasný predseda SMK József Menyhárt.</p>
      <p>V rámci 150-člennej kandidátky je 90 miest vyčlenených pre nominantov SMK, 30 miest pre Maďarské fórum a 30 miest pre Maďarskú komunitnú spolupatričnosť, v prvej dvadsiatke má SMK 12 a partnerské subjekty po štyri miesta. MF a Spolupatričnosť budú svoje personálne obsadenie schvaľovať v nedeľu (24. 11.). Následne sa vedenia strán chcú zhodnúť na volebnom programe, s ktorým pôjdu do boja o voličskú priazeň.</p>
      <blockquote>„Som presvedčený, že spolu budeme môcť osloviť aj tých, ktorí nechodia voliť”</blockquote>
      <p>– uviedol Őry. Priznal, že základná cieľová skupina sú voliči maďarskej národnosti, podľa neho by mal však program osloviť i Slovákov a tiež ľudí ďalších národností, žijúcich na južnom Slovensku. </p>
      <blockquote>„Urobíme všetko pre to, aby všetci ľudia, ktorí žijú v tomto regióne, cítili, že sme nositeľmi zmeny, lepšieho, kvalitnejšieho života”</blockquote>
      <p>– dodal Bárdos.</p>
      <p>Volebný líder upozornil na fakt, že na predných miestach kandidátky chceli dať čo najväčší priestor pre mladých ľudí. Potvrdzuje to podľa neho aj fakt, že až na predposlednom a poslednom mieste kandidátky sú Pál Csáky a József Berényi, bývalí predsedovia SMK. </p>
      <blockquote>„Oni sami iniciovali takýto postup”</blockquote>
      <p>– zdôraznil Bárdos.</p>
      <p>Maďarské strany rokovali o prípadnej spolupráci už v lete 2019. Na spolupráci sa napokon v októbri dohodli len MF, SMK a Spolupatričnosť. Rokovanie s Mostom-Híd stroskotalo podľa tvrdenia vládnej strany na neúprimnosti partnerov. Tí naopak hovoria o tom, že Most nebol ochotný vylúčiť spoluprácu so Smerom.</p>
      <p>Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
      <p>TASR</p>
    </article>
  </body>
</html>