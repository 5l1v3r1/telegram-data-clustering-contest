<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714988-syriza-h-kyvernhsh-epivarynei-toys-asfalismenoys-kai-paraplhroforei-thn-koinonia.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T14:58:00+00:00"/>
    <meta property="og:title" content="ΣΥΡΙΖΑ: Η κυβέρνηση επιβαρύνει τους ασφαλισμένους και παραπληροφορεί την κοινωνία"/>
    <meta property="og:description" content="Επίθεση στην κυβέρνηση εξαπέλυσε ο ΣΥΡΙΖΑ αναφορικά με τις αλλαγές που προωθεί στο ασφαλιστικό σύστημα και που όπως τονίζει “ επιβαρύνουν άμεσα τη συντριπτική πλειονότητα"/>
  </head>
  <body>
    <article>
      <h1>ΣΥΡΙΖΑ: Η κυβέρνηση επιβαρύνει τους ασφαλισμένους και παραπληροφορεί την κοινωνία</h1>
      <address>
        <time datetime="2019-11-24T14:58:00+00:00">24 Nov 2019, 14:58</time>
      </address>
      <p>Επίθεση στην κυβέρνηση εξαπέλυσε ο ΣΥΡΙΖΑ αναφορικά με τις αλλαγές που προωθεί στο ασφαλιστικό σύστημα και που όπως τονίζει “ επιβαρύνουν άμεσα τη συντριπτική πλειονότητα των ασφαλισμένων και των συνταξιούχων”.</p>
      <p>“Η αλήθεια είναι απλή. Η Νέα Δημοκρατία, εγκαταλείποντας οριστικά τις προεκλογικές της υποσχέσεις, προχωρά σε αλλαγές στο ασφαλιστικό σύστημα που επιβαρύνουν άμεσα τη συντριπτική πλειονότητα των ασφαλισμένων και των συνταξιούχων¨, αναφέρει στην ανακοίνωσή του ο ΣΥΡΙΖΑ.</p>
      <p>Όπως τονίζεται στην ανακοίνωση του ΣΥΡΙΖΑ “πιο συγκεκριμένα:</p>
      <p>1. Η κυβέρνηση της Νέας Δημοκρατίας επαναφέρει το σύστημα των κλάσεων. Αυτό συνεπάγεται αυξήσεις των ασφαλιστικών εισφορών κατά 20% για το 85% των μη μισθωτών. Πρόκειται για μια μεγάλη και αναίτια επιβάρυνση. Συνιστά όμως ταυτόχρονα μια κατάφωρη αδικία. Σύμφωνα με το σύστημα των κλάσεων κάποιος που έχει ετήσιο εισόδημα 7.800 ευρώ θα καταβάλει τις ίδιες εισφορές με κάποιον που έχει ετήσιο εισόδημα 50.000 ευρώ. Και δεν είναι μόνο αυτό. Ο πρώτος θα έχει επιβάρυνση 420 ευρώ ο δε δεύτερος ελάφρυνση 7.400 ευρώ τον χρόνο.</p>
      <p>2.Η κυβέρνηση ισχυρίζεται ψευδώς ότι δίνει τη δυνατότητα στους μη μισθωτούς να επιλέγουν να πληρώνουν αυξημένες εισφορές για να πάρουν αυξημένη σύνταξη. Αυτή τη δυνατότητα την έχει νομοθετήσει ο ΣΥΡΙΖΑ το 2017.</p>
      <p>3.Η κυβέρνηση καταργεί τη μόνιμη 13η σύνταξη που νομοθέτησε ο ΣΥΡΙΖΑ, μέσω της οποίας οι συνταξιούχοι έλαβαν συνολικά 830 εκ. ευρώ το 2019. Αντί της 13η σύνταξης -ολόκληρης για τους χαμηλοσυνταξιούχους και αναλογικής για τις υψηλότερες συντάξεις- η Νέα Δημοκρατία επιχειρεί να εξαπατήσει τους συνταξιούχους με ένα «μέρισμα» το οποίο θα είναι ουσιωδώς μειωμένο και θα καταβάλλεται μόνο αν και εφόσον υπάρχει επαρκές υπερπλεόνασμα από τα τέλη του 2020”.</p>
      <p>“Σε αυτήν την πρωτοφανή πολιτική επιλογή η ΝΔ έχει έναν πολύτιμο σύμμαχο. Μεγάλη μερίδα των Μέσων Μαζικής Ενημέρωσης που συντονισμένα επιχειρούν να παρουσιάσουν τις καταστροφικές ρυθμίσεις για τη συντριπτική πλειονότητα ως θετικές μεταρρυθμίσεις που οδηγούν σε έναν ειδυλλιακό ασφαλιστικό τοπίο. Δυστυχώς όμως για την κυβέρνηση και τους πρόθυμους συνοδοιπόρους της, δεν μπορείς να κοροϊδεύεις τους πάντες για πολύ καιρό. Σύντομα, αν δεν ανατραπούν οι σχεδιασμοί της Νέας Δημοκρατίας, τον φουσκωμένο λογαριασμό θα τον πληρώσει η κοινωνία”, καταλήγει ο ΣΥΡΙΖΑ.</p>
      <p>
        <a href="https://www.newsit.gr/politikh/syriza-i-kyvernisi-epivarynei-tous-asfalismenous-kai-parapliroforei-tin-koinonia/2922226/">www.newsit.gr</a>
      </p>
    </article>
  </body>
</html>