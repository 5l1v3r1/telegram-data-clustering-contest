<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/sport/calcio/juventus-inter-attacco-migliore-numeri/"/>
    <meta property="og:site_name" content="Panorama"/>
    <meta property="article:published_time" content="2019-11-24T14:20:03+00:00"/>
    <meta property="og:title" content="Juventus contro Inter, sfida (con sorpresa) tra bomber"/>
    <meta property="og:description" content="Lukaku e Lautaro meglio di Ronaldo, Higuain e Dybala: così Conte sta costruendo la sua resistenza all'armata di Sarri"/>
  </head>
  <body>
    <article>
      <h1>Juventus contro Inter, sfida (con sorpresa) tra bomber</h1>
      <h2>Lukaku e Lautaro meglio di Ronaldo, Higuain e Dybala: così Conte sta costruendo la sua resistenza all'armata di Sarri</h2>
      <address><time datetime="2019-11-24T14:20:03+00:00">24 Nov 2019, 14:20</time> by <a rel="author">Giovanni Capuano</a></address>
      <p>Se l'<b>Inter</b> sta riuscendo nell'impresa di tenere vivo un campionato altrimenti nato morto, dominato dalla <b>Juventus</b> di Sarri che sta correndo a ritmo record, buona parte del merito va al rendimento sorprendente della coppia d'attacco formata da <b>Lukaku</b> e <b>Lautaro Martinez</b>.</p>
      <p>Una macchina da gol che sta esaltando i nerazzurri spingendosi anche oltre gli infortuni e i problemi di una rosa ristretta all'osso, in attacco e non solo. La <i>LuLa</i> (o come si voglia chiamare) fin qui è stata una garanzia assoluta: 16 gol complessivi in campionato e 18 compresa la Champions League.</p>
      <figure>
        <img src="https://www.panorama.it/wp-content/uploads/2019/11/panoramawebfrit_20191123211554263-620x372.jpg"/>
        <figcaption><b>Gonzalo Higuain</b> – Credits: ANSA/MAGNI</figcaption>
      </figure>
      <h3>Meglio l'attacco Inter o quello Juve?</h3>
      <p>Numeri che certificano la correttezza dell'intuizione di Marotta e Conte: rinunciare a Icardi (che sta facendo benissimo al Psg) per costruire nuovi equilibri offensivi. Lautaro Martinez è definitivamente esploso, rivendicando a posteriori lo spazio avuto con il contagocce da Spalletti un anno fa al suo sbarco in nerazzurro. Lukaku si sta rapidamente inserendo e col passare delle settimane ha trovato anche la migliore condizione fisica, giustificando i 65 milioni di euro spesi senza la copertura delle cessione dell'ex capitano in estate.</p>
      <p><b>La sorpresa è che la coppia di Conte in questo momento è superiore per rendimento e incisività rispetto all'attacco a disposizione di Sarri</b>, che pure può contare su Ronaldo, Higuain e Dybala limitandosi ad analizzare i centrali offensivi.</p>
      <p>I tre bianconeri insieme si fermano a quota 13 reti in campionato (5 Ronaldo e 4 ciascuno i due argentini) e 17 contando anche la Champions League. E' vero che il tecnico toscano può variare sul tema a seconda di chi schiera, ma nel primo terzo di stagione Lukaku e Lautaro sono stati più incisivi e decisivi dei colleghi di Torino.</p>
      <h3>Juve meglio con o senza Ronaldo?</h3>
      <p>E qui si innesta l'altra domanda, quella che porta alle scelte di Sarri. Problemi fisici a parte, Ronaldo ha avuto un inizio di stagione meno scintillante rispetto a un anno fa e a tratti la Juventus ha giocato meglio senza di lui. E' successo in un paio di occasioni anche a gara in corso, con i cambi dalla panchina come a Mosca e contro il Milan, nella <a href="https://video.panorama.it/sport-video/ronaldo-sostituito-juventus-milan-spogliatoi-rabbia-video/">notte della rabbia di CR7</a>.</p>
      <p>La rimonta contro l'Atalanta è stata anche episodica e fortunata, ma è un dato di fatto che <a href="https://www.panorama.it/sport/calcio/juventus-partite-vinte-ultimi-minuti-gol/">i ribaltoni stanno diventando una costante di questa Juventus</a> e che, anche nei momenti più difficili, Higuain e Dybala sono stati tra i migliori. In più, liberati dalla presenza di Ronaldo, hanno avuto accesso con maggior continuità alla porta avversaria. Un caso? No. </p>
      <p><b>Oggi la Juventus può in qualche situazione fare a meno del portoghese e del suo gioco accentratore</b>, almeno fino a quando le sue condizioni non sia tornate ottimali. Sembra un paradosso ma non lo è. Lo strappo del cambio contro il Milan ha consentito a Sarri di guadagnare la possibilità di gestire al meglio il rapporto con il suo fuoriclasse, facendogli capire che è diverso dagli altri ma non al di sopra della legge che gioca chi è più funzionale alla squadra.</p>
      <p>© Riproduzione Riservata</p>
    </article>
  </body>
</html>