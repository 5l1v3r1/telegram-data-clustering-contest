<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301820/%D8%B9%D8%A8%D8%A7%D8%B3%DB%8C-%D9%86%DA%AF%D8%B0%D8%A7%D8%B1%DB%8C%D8%AF-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%B3%D8%A7%DB%8C%D8%B1-%DA%A9%D8%A7%D9%84%D8%A7%D9%87%D8%A7-%D9%88-%D8%AE%D8%AF%D9%85%D8%A7%D8%AA-%D8%AA%D8%B3%D8%B1%DB%8C-%D9%BE%DB%8C%D8%AF%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:35:50+00:00"/>
    <meta property="og:title" content="عباسی: نگذارید اصلاح قیمت بنزین به سایر کالاها و خدمات تسری پیدا کند"/>
    <meta property="og:description" content="نماینده مردم رودسر و املش در مجلس شورای اسلامی با بیان این‌که «مردم راه خود را از اخلالگران نظم و امنیت عمومی جدا کردند»، گفت: نگذارید اصلاح و افزایش قیمت بنزین به سایر کالاها و خدمات تسری پیدا کند."/>
  </head>
  <body>
    <article>
      <h1>عباسی: نگذارید اصلاح قیمت بنزین به سایر کالاها و خدمات تسری پیدا کند</h1>
      <address><time datetime="2019-11-24T14:35:50+00:00">24 Nov 2019, 14:35</time> by <a rel="author">عرفان حاجی‌پروانه</a></address>
      <p>نماینده مردم رودسر و املش در مجلس شورای اسلامی با بیان این‌که «مردم راه خود را از اخلالگران نظم و امنیت عمومی جدا کردند»، گفت: نگذارید اصلاح و افزایش قیمت بنزین به سایر کالاها و خدمات تسری پیدا کند.</p>
      <p>به گزارش ایسنا، اسدالله عباسی در جلسه علنی عصر امروز (یکشنبه) مجلس شورای اسلامی در نطق میان دستور با اشاره به ناآرامی‌های ناشی از اصلاح قیمت بنزین، اظهار کرد: دولت می‌توانست از ظرفیت‌های مردمی، مجلس و رسانه‌ها استفاده کند و مردم و نمایندگان را در جریان کم و کیف این طرح قرار دهد. مردم برای ارزشهای انقلاب تا پای جان ایستادگی کردند. بی‌تردید در این مورد هم به کمک مسئولان می‌آمدند و بهانه از دشمن گرفته می‌شد.</p>
      <p>وی گفت: قدر این مردم انقلابی را بدانید که علی‌رغم مشکلات معیشتی وارد صحنه شده و راه خودشان را از اخلالگران نظم و امنیت کشور جدا کردند. حال نوبت شماست که این فرصت را غنیمت شمرده و در جهت اعتماد سازی مردم با نظام از هیچ تلاشی دریغ نکنید.</p>
      <p>سخنگوی هیات رییسه مجلس شورای اسلامی تاکید کرد: نگذارید اصلاح قیمت بنزین و افزایش آن به سایر کالاها و خدمات ضروری تسری پیدا کند. امروز وظیفه ماست که به منظور جلوگیری از فشار اقتصادی بیشتر بر مردم، با نظارتی دقیق و اثرگذار مجری سیاست‌های جبرانی ناشی از اصلاح قیمت بنزین باشیم. قوه قضاییه نیز باید به نظارت دقیق و مستمر بر تنظیم بازار اهتمام بورزد و از سوء استفاده‌های احتمالی جلوگیری نماید.</p>
      <p>انتهای پیام  </p>
    </article>
  </body>
</html>