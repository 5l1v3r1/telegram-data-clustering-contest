<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169982/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-24T14:38:52+00:00"/>
    <meta property="og:title" content="گواهینامه شایستگی AFC برای کانون هواداران پرسپولیس"/>
    <meta property="og:description" content="کانون هواداران پرسپولیس در بخش جایزه آسیایی رویایی از سوی کنفدراسیون فوتبال آسیا، گواهینامه شایستگی دریافت کرد."/>
  </head>
  <body>
    <article>
      <h1>گواهینامه شایستگی AFC برای کانون هواداران پرسپولیس</h1>
      <h2>کانون هواداران پرسپولیس در بخش جایزه آسیایی رویایی از سوی کنفدراسیون فوتبال آسیا، گواهینامه شایستگی دریافت کرد.</h2>
      <address>
        <time datetime="2019-11-24T14:38:52+00:00">24 Nov 2019, 14:38</time>
      </address>
      <p>به گزارش ستاره‌ها و به نقل از باشگاه پرسپولیس، کنفدراسیون فوتبال آسیا، در نامه‌ای به امضای داتو وینزور جان (دبیر کل) به فدراسیون فوتبال ایران، کانون هواداران پرسپولیس را در جریان جایزه‌های آسیایی رویایی ۲۰۱۹، مستحق دریافت گواهینامه شایستگی معرفی کرد.<br/>کانون هواداران پرسپولیس این گواهینامه را در پی فعالیت‌های فرهنگی و اجتماعی خیرخواهانه و انسان دوستانه، چون جمع‌آوری و ارسال کمک‌های نقدی و غیر نقدی به مناطق سیل زده، کمک به افراد بی‌خانمان و مواردی از این دست، دریافت کرد.<br/> <br/>در این نامه که همراه با لوح و گواهینامه کنفدراسیون فوتبال آسیا ارسال شد، چنین آمده است.<br/>جناب آقای ابراهیم شکوری<br/>سرپرست محترم دبیر کلی فدراسیون فوتبال ایران<br/>به این وسیله، قدردانی خود را از کانون هواداران باشگاه پرسپولیس برای صرف وقت و تلاش ایشان در خصوص کاندیدایی جایزه آسیایی رویایی کنفدراسیون فوتبال آسیا ۲۰۱۹ (سازمان‌های غیر دولتی) تقدیم می‌داریم. برندگان هر گروه توسط پانل‌های داوری مستقل و بر پایه معیارهای وضع شده کنفدراسیون فوتبال آسیا مشخص شده‌اند.<br/>متاسفانه ایشان موفق به کسب یکی از سه جایزه بهترین‌ها نشدند، ولی ما موقعیت را مغتنم می‌شماریم و گواهینامه شایستگی آسیایی رویایی کنفدراسیون فوتبال آسیا ۲۰۱۹ را به کانون هواداران باشگاه پرسپولیس اهدا می‌نماییم تا به این وسیله قدردانی خود را برای حضور ایشان ابراز داشته و از همکاری ایشان با اجتماعات محلی در ورزش عظیم فوتبال تشکر نماییم. کنفدراسیون فوتبال آسیا از طرف آن اجتماعات از سعی و تلاش کانون هواداران پرسپولیس تشکر می‌نماید.<br/>ما برای این کانون در فعالیت‌های آتی ایشان بالاترین موفقیت‌ها را آرزومندیم. امیدواریم در سال ۲۰۲۰ آن‌ها در جوائز آسیایی رویایی کنفدراسیون حضور داشته باشند.<br/>گفتنی است؛ پیش از این در بخش انفرادی، جوایز آسیایی رویایی ۲۰۱۹ علیرضا بیرانوند از باشگاه پرسپولیس مقام دوم و مدال نقره را دریافت کرده بود.</p>
    </article>
  </body>
</html>