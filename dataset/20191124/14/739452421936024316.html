<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/stratifikacia-ma-sancu-prejst-verim-ze-schvalime-aj-rozpocet-vyhlasil-rasi/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T14:12:11+00:00"/>
    <meta property="og:title" content="„Stratifikácia má šancu prejsť, verím, že schválime aj rozpočet“, vyhlásil Raši"/>
    <meta property="og:description" content="O návrhu reformy nemocníc, ktorý je v programe záverečnej schôdze Národnej rady SR, sa bude hlasovať a má šancu prejsť. To isté sa týka aj návrhu štátneho rozpočtu na rok 2020. V diskusnej relácii RTVS O 5 minút 12 to uviedol podpredseda vlády SR pre investície a informatizáciu a podpredseda..."/>
  </head>
  <body>
    <article>
      <h1>„Stratifikácia má šancu prejsť, verím, že schválime aj rozpočet“, vyhlásil Raši</h1>
      <address><time datetime="2019-11-24T14:12:11+00:00">24 Nov 2019, 14:12</time> by <a rel="author">matokatra</a></address>
      <p>
        <b>O návrhu reformy nemocníc, ktorý je v programe záverečnej schôdze Národnej rady SR, sa bude hlasovať a má šancu prejsť. To isté sa týka aj návrhu štátneho rozpočtu na rok 2020. V diskusnej relácii RTVS O 5 minút 12 to uviedol podpredseda vlády SR pre investície a informatizáciu a podpredseda Smeru-SD Richard Raši.</b>
      </p>
      <p>Je potrebné si uvedomiť, že k návrhu stratifikácie nie sú ani tak odborné, ako skôr politické výhrady,“ upozornil Raši. Podľa neho je potrebné tieto výhrady vnímať v kontexte blížiacich sa volieb. „Časť politického spektra zneužíva túto tému na strašenie, vyvolávanie obáv, že stratifikácia bude znamenať rušenie nemocníc v regiónoch,“ upozornil. Preto bolo podľa neho potrebné presunúť tento bod z predchádzajúcej na najbližšiu parlamentnú schôdzu a využiť čas na konštruktívnu diskusiu a rozptýlenie obáv. „Naši poslanci diskutujú s ministerkou (Andreou Kalavskou (nominantka Smeru-SD), poznámka TASR), ten zákon ide do parlamentu a má šancu prejsť,“ povedal.</p>
      <p>Kontext blížiacich sa volieb vicepremiér spomenul aj v prípade spochybňovania podpory časti koalície pre návrh štátneho rozpočtu. Mieni, že úvahy o rozpočtovom provizóriu sa nestanú realitou a návrh parlamentom prejde. „Myslím si, že sa nájde racionálny prístup a zákon roka sa schváli, pretože v danej forme, v akej je predložený, je výsledkom toho, čo štát má a dokáže zabezpečiť všetky svoje funkcie,“ povedal Raši.</p>
      <p>Podľa predsedu Progresívneho Slovenska (PS) Michala Trubana je návrh rozpočtu odrazom toho, ako koalícia viedla krajinu v predchádzajúcich rokoch. „Ekonomické podmienky boli síce priaznivé, no ľudia majú stále menej, štát nie že nič neušetril, ale ešte sa zadlžil a zadlží sa ešte viac,“ vyhlásil Truban, naznačujúc aj obavu Európskej komisie z toho, že plánovaný deficit vo výške 0,49 % môže byť napokon výrazne vyšší. „Európska únia návrh rozpočtu akceptovala,“ reagoval Raši. „Ambíciou je dodržať plánovaný deficit, návrh rozpočtu je realizovateľný a realistický,“ dodal.</p>
      <p>Truban je presvedčený, že do červených čísel by Slovensko vôbec nemuselo ísť, ak by bola vláda schopná šetriť a efektívne čerpať eurofondy či lepšie vyberať dane.</p>
      <p>„Deficit nie je problém ako taký, ak by bol investičný,“ povedal Truban. „Toto je práve investičný deficit,“ kontroval Raši.</p>
    </article>
  </body>
</html>