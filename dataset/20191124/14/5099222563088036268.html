<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510919-alegeri-prezidentiale-2019-turul-2-cozi-sectiile-votare-din-stratford-londra-apelul-ambasadei-romaniei-marea-britanie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="Alegeri prezidențiale 2019, turul 2. Cozi la secțiile de votare din Stratford/Londra. Apelul Ambasadei României în Marea Britanie"/>
    <meta property="og:description" content="Sute de români așteptau la cozi, duminică după-amiază, la secțiile de votare din Stratford și Barking, Londra. Reprezentanții Ambasadei României în Marea Britanie le recomandă"/>
  </head>
  <body>
    <article>
      <h1>Alegeri prezidențiale 2019, turul 2. Cozi la secțiile de votare din Stratford/Londra. Apelul Ambasadei României în Marea Britanie</h1>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author">Redactia</a></address>
      <p><b>Sute de români așteptau la cozi, duminică după-amiază, la secțiile de votare din Stratford și Barking, Londra. Reprezentanții Ambasadei României în Marea Britanie le recomandă românilor să meargă și la celelalte secții, pentru a evita aglomerația.<br/></b><br/>Ambasada României în Regatul Unit a postat pe Facebook o fotografie în care se poate vedea cum românii stau la coadă pentru a putea vota.<br/><br/>Potrivit ambasadei, această situație este la secțiile de votare din Stratford și Barking, Londra. Cele două secții de votare din zona Stratford și secția din zona Barking funcționează la capacitate maximă: 15 membri, 13 tablete, 13 ștampile (Straford) și 14 membri, 12 tablete, 15 ștampile (Barking). Fiecare secție are buletine de vot suficiente - 12.000. La cele 3 secții menționate au votat în primele 5 ore peste 3.000 de alegători, spune ambasada.<br/><br/>De asemenea, reprezentanții misiunii diplomatice afirmă că există riscul unor ușoare aglomerări, astfel că, pentru a evita să stea la cozi 30-40 de minute pentru a putea vota, românilor care locuiesc în Dagenham, Newham, Ilford, Romford, Barking, Stratford și Enfield li se recomandă să folosească una din celelalte 16 secții din Londra. Cele mai apropiate sunt cele două secții de votare de la ICR Londra 1 Belgrave Square, Knightsbridge, Londra, SW1X 8PH. Sunt ușor accesibile cu mijloace de transport în comun (între 50 de minute și 1h20), mai spun reprezentanții ambasadei.<br/><br/>În Londra au fost înființate 19 secții de votare, dintre care 12 în zona de nord a orașului, o mare parte dintre ele înregistrând aproximativ 1.500 de alegători după 2 zile de vot.<br/><br/><b>CITEȘTE ȘI:</b> <a href="https://www.hotnews.ro/stiri-esential-23510672-alegeri-prezidentiale-2019-turul-2-apel-ambasadei-marii-britanii-catre-romanii-din-estul-nord-estul-londrei.htm">Apel al Ambasadei Marii Britanii către românii din estul și nord-estul Londrei</a></p>
    </article>
  </body>
</html>