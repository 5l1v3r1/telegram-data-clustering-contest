<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Dodik-Naredne-godine-investicije-od-milijardu-KM/570243?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T14:18:50+00:00"/>
    <meta property="og:title" content="Dodik: Naredne godine investicije od milijardu KM"/>
    <meta property="og:description" content="BANJALUKA - Predsjednik SNSD-a Milorad Dodik izjavio je danas da ova stranka podržava politiku Vlade Republike Srpske u vezi sa povećanjem plata, te da će se do Nove godine u Srpskoj pristupiti izradi plana investicija koje će 2020. biti vrijedne milijardu KM."/>
  </head>
  <body>
    <article>
      <h1>Dodik: Naredne godine investicije od milijardu KM</h1>
      <address><time datetime="2019-11-24T14:18:50+00:00">24 Nov 2019, 14:18</time> by <a rel="author">Srna</a></address>
      <p>BANJALUKA - Predsjednik SNSD-a Milorad Dodik izjavio je danas da ova stranka podržava politiku Vlade Republike Srpske u vezi sa povećanjem plata, te da će se do Nove godine u Srpskoj pristupiti izradi plana investicija koje će 2020. biti vrijedne milijardu KM.</p>
      <p>Dodik je rekao da je na sjednici Izvršnog komiteta SNSD-a bilo riječi o putnoj infrastrukturi i da je istaknuto da je potrebna dodatna kontrola kvaliteta.</p>
      <p>"Već sada u Srpskoj operativno sprovodimo politiku povećanja plata, a sve će biti napisano i u Ekonomskoj politici i budžetu za narednu godinu. Predviđeno je povećanje sredstava za plate budžetskih korisnika za 70 miliona KM, a za povećanje penzija od tri odsto 40 miliona KM", rekao je Dodik novinarima u Banjaluci nakon proširene sjednice Izvršnog komiteta SNSD-a.</p>
      <p>Prema njegovim riječima, SNSD podržava razgovore predstavnika Vlade Srpske sa partnerima iz Saveza sindikata i poslovne zajednice.</p>
      <p>"Razgovarali smo i o sprovođenju četiri politike SNSD-a, a jedna od njih jeste i sistem obrazovanja. Imaćemo novi zakon o visokom obrazovanju, kojim će biti poboljšana postojeća praksa, a radimo i na izradi novih zakona o osnovnom i srednjem obrazovanju koji će biti koordinisani sa projektima i programima u Srbiji", dodao je Dodik.</p>
      <p>On je naglasio da Vlada Srpska završava pregovore o obezbjeđivanju dovoljno novca kako bi započela potpuna rehabilitacija putnih pravaca u Srpskoj.</p>
      <p>"Za ovo će u narednoj godini biti obezbijeđeno 200 do 300 miliona KM. Kada bude završeno formiranje Savjeta ministara biće deblokirana sredstva za nastavak izgradnje dinoice autoputa od entitetske linije kod Doboja do mjesta Johovac za šta je obezbijeđeno 150 miliona evra, a realizovaćemo i ostale projekte važne za lokalne zajednice kao što je izgradnja bolnice u Doboju i energetskih objekata", kaže Dodik.</p>
      <p>On je ocijenio da je veoma značajno pitanje pronatalitetne politike i da mnoge mjere institucije realizuju.</p>
      <p>"Jedna od posebnih oblasti jeste digitalizacija, što traži usvajanje reformskih zakona, novi pristup i ponašanje ljudi. Moramo poboljšati nivo odgovornosti i kvaliteta u društvu", rekao je Dodik.</p>
      <p>On je podsjetio da ovu budžetsku godinu Srpska završava uspješno i izvršava sve obaveze predviđene budžetom i Ekonomskom politikom.</p>
      <p>"Procjena je da neće biti ugrožena likvidnost ni u narenoj godini. Posebno smo konstatovali da su projekti saradnje sa Srbijom u očekivanoj dinamici, kao i podrška projektima lokalnih zajednica za šta je izdvojeno 9,4 miliona evra, a uplaćeno četiri. Srbija realizuje i pomoć budžetu Srpke u iznosu od 25 miliona, jer je već uplaćeno 10 miliona evra, a ostatak očekujemo do kraja ove godine", naveo je Dodik.</p>
      <p>On kaže da je realizovan raniji zaključak SNSD-a o tome da članovi Predsjedništva stranke posjete i održe značajnu komunikaciju sa lokalnim stranačkim odborima.</p>
    </article>
  </body>
</html>