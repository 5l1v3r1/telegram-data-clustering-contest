<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90430"/>
    <meta property="og:site_name" content="Denník politika"/>
    <meta property="article:published_time" content="2019-11-24T14:35:09+00:00"/>
    <meta property="og:title" content="Fantastický Kovalík získal piaty titul vo dvojhre na challengerovom turnaji"/>
    <meta property="og:description" content="24.11.2019 (Webnoviny.sk) – Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného Francúza Constanta Lestienna 6:0, 6:4. Dvadsaťsedemročný pravák na kurte od začiatku stretnutia dominoval."/>
  </head>
  <body>
    <article>
      <h1>Fantastický Kovalík získal piaty titul vo dvojhre na challengerovom turnaji</h1>
      <address><time datetime="2019-11-24T14:35:09+00:00">24 Nov 2019, 14:35</time> by <a rel="author">Webnoviny</a></address>
      <p>24.11.2019 (Webnoviny.sk) – Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného Francúza Constanta Lestienna 6:0, 6:4. Dvadsaťsedemročný pravák na kurte od začiatku stretnutia dominoval.</p>
      <h3>Nestratil ani jeden set</h3>
      <p>V úvodnom sete síce doprial súperovi tri brejkbaly, ale podržal si servis a naopak trikrát uspel na returne. Druhé dejstvo prinieslo vyrovnanejší priebeh. Kovalík sa v ňom síce ujal vedenia 4:1, no prišiel o jeden brejk a duel ukončil až v desiatej hre.</p>
      <p>Slovenský reprezentant nestratil v Portugalsku ani jeden set. Postupne vyradil Rusa Pavla Kotova, Maďara Attilu Balázsa, Taliana Paola Lorenziho aj krajana Andreja Martina a vo finále potvrdil papierové predpoklady proti Lestiennovi.</p>
      <h3>Nadviazal na úspech z Poľska</h3>
      <p>Kovalík si pripísal piate turnajové prvenstvo na challengerovom okruhu a druhé v aktuálnej sezóne, keď nadviazal na úspech z poľského Štetína.</p>
      <p>Vďaka celkovému triumfu v Maii sa bratislavský rodák posunie v rebríčku na pozíciu slovenskej trojky tesne pred Martina Kližana a mal by figurovať okolo 140. miesta. Pred ním budú z krajanov už iba Norbert Gombos a Andrej Martina, obaja mimo elitnej stovky.</p>
      <h3>ATP Challenger Tour Maia – dvojhra – finále</h3>
      <p><i><b>Jozef Kovalík (SR-10)</b> </i>– Constant Lestienne (Fr.) 6:0, 6:4</p>
      <p>Viac k témam: <a href="https://www.webnoviny.sk/tag/atp-challenger-tour/"><u>ATP Challenger Tour</u></a><br/>Zdroj: Webnoviny.sk – <a href="https://www.webnoviny.sk/fantasticky-kovalik-ziskal-piaty-titul-vo-dvojhre-na-challengerovom-turnaji/"><u>Fantastický Kovalík získal piaty titul vo dvojhre na challengerovom turnaji</u></a> © SITA Všetky práva vyhradené.</p>
    </article>
  </body>
</html>