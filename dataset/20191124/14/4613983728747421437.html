<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/stranite-v-sveta-koito-imat-nay-golyam-obem-pari.html"/>
    <meta property="og:site_name" content="Money.bg"/>
    <meta property="article:published_time" content="2019-11-24T14:15:54+00:00"/>
    <meta property="og:title" content="Страните в света, които имат най-голям обем пари"/>
    <meta property="og:description" content="Кои са лидерите?"/>
  </head>
  <body>
    <article>
      <h1>Страните в света, които имат най-голям обем пари</h1>
      <address>
        <time datetime="2019-11-24T14:15:54+00:00">24 Nov 2019, 14:15</time>
      </address>
      <p>Широките пари са термин, който включва банкнотите и монетите, които са в обращение, както и т.нар. банкови пари, държани под формата на депозити и други от финансовите институции. В тази група влизат всички финансови инструменти, с които може да се извършват плащания.</p>
      <p>Как се подреждат отделните големи икономики в света що се отнася до обема пари, с който разполагат те? От платформата HowMuch разглеждат този въпрос, като използват данни на ЦРУ.</p>
      <p>Изчисленията показват, че с най-голям обем широки пари разполага Китай - общо 25 трилиона долара. Иначе казано това е сума с 5 трилиона долара по-голяма от цялата американска икономика.</p>
      <p>САЩ, от своя страна, са на второ място по този показател с 14 трилиона долара. Погледнато от друга перспектива обаче в Щатите живеят 327 милиона души, а в Китай - 1,39 милиарда души. Това означава, че на глава от населението обемът пари в американската държава е много по-голям.</p>
      <p>На трето място е Япония с обем от 8,9 трилиона долара, следвана от Европа с 8,1 трилиона долара. Що се отнася до отделните държави на Стария континент се падат съответно 3,3 трилиона долара на Германия, 3,1 трилиона долара на Великобритания и 2,3 трилиона долара на Франция.</p>
      <p>От страните от Централна, Източна и Югоизточна Европа Полша е лидер с 374 милиарда долара, докато Чехия е с резултат от 190 милиарда долара. Съседните на България Гърция и Турция са с обем от съответно 157 и 445 милиарда долара.</p>
      <p>В Африка ситуацията изглежда доста по-различно, като с най-голям обем пари разполага Египет - 197 милиарда долара. Бразилия пък е единствената страна в Южна Америка, която минава 1 трилион долара.</p>
      <figure>
        <img src="https://webnews.bg/uploads/images/08/3908/453908/640x.jpg?_=1574352869"/>
      </figure>
    </article>
  </body>
</html>