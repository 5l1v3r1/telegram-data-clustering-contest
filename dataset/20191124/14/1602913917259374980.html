<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/peste-700-000-de-romani-au-votat-in-diaspora-pana-la-ora-16-00-prezenta-totala-la-turul-i-depasita-18611418"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T14:07:03+00:00"/>
    <meta property="og:title" content="Peste 700.000 de români au votat în Diaspora până la ora 16.00. Prezenţa totală la turul I, depăşită"/>
    <meta property="og:description" content="Un număr 705.681 români au votat în străinătate până duminică la ora 16.00, în cel de-al doilea tur al alegerilor prezidenţiale, potrivit datelor Biroului Electoral Central (BEC). A fost astfel depăşită prezenţa totală la urne în Diaspora de 675.348 din primul tur."/>
  </head>
  <body>
    <article>
      <h1>Peste 700.000 de români au votat în Diaspora până la ora 16.00. Prezenţa totală la turul I, depăşită</h1>
      <address><time datetime="2019-11-24T14:07:03+00:00">24 Nov 2019, 14:07</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Un număr 705.681 români au votat în străinătate până duminică la ora 16.00, în cel de-al doilea tur al alegerilor prezidenţiale, potrivit datelor Biroului Electoral Central (BEC). A fost astfel depăşită prezenţa totală la urne în Diaspora de 675.348 din primul tur.</p>
      <p>În total, până duminică, la ora 16.00, au fost 705.681 de votanţi în Diaspora, dintre care 688.178 sunt votanţi pe liste suplimentare, iar 17.503 au votat prin corespondenţă. Astfel, până la această oră, în al doilea tur a fost depăşită prezenţa totală la urne în străinătate, din primul tur al alegerilor care a fost de 675.348 de votanţi.</p>
      <p>Comparativ, La aceeaşi oră, în primul tur de scrutin, erau în total 515.797 de votanţi, dintre care 25.189 votaseră prin corespondenţă.</p>
      <p>Cei mai mulţi votanţi, până în prezent, sunt la o secţie din Londra, şi anume 5.182 de votanţi. Multe persoane au votat şi la Bruxelles - 4.737 şi respectiv în Chişinău - 3.692.</p>
      <p>La polul opus se află Teheran (Iran), unde nu s-a prezentat niciun votant, în Phenian (Republica Populară Democrată Coreeană) şi Harare (Zimbabwe) s-au prezentat şapte oameni, iar Luanda (Angola) au venit la urne opt persoane.</p>
      <p>Până la ora 16.00, cei mai mulţi românii au votat în Italia - 143.297, Marea Britanie – 117.219, în Germania – 116.627 şi în Spania – 96.494, potrivit datelor furnizate de BEC. De asemenea, în Republica Moldova au votat 42.458 de persoane, în Franţa – 34.430, iar în Austria – 21.839.</p>
      <p>Votul pentru cel de-al doilea tur al alegerilor pentru desemnarea şefului statului a început în străinătate, vineri, 22 noiembrie, la Auckland, în Noua Zeelandă, la ora 01.00, ora României (ora 12.00 ora locală), la secţia de votare nr. 17, cea mai îndepărtată secţie de votare organizată în afara graniţelor României.</p>
      <p>Votul în cadrul celor 838 de secţii organizate în străinătate se desfăşoară pe parcursul a trei zile, duminică fiind ultima zi de vot.</p>
    </article>
  </body>
</html>