<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22843/ptujcanke-slavile-v-ljutomeru.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-24T14:22:00+00:00"/>
    <meta property="og:title" content="Ptujčanke slavile v Ljutomeru"/>
    <meta property="og:description" content="V sedmem krogu 1 B. lige za odbojkarice sta se srečali ekipi iz vrha prvenstvene lestvice, ŽOK Ljutomer in ŽOK G.S.V. Ptuj. Srečnejše tekmice so bile Ptujčanke, ki so tekmo dobile z rezultatom 1:3 (19:25, 25:27, 25:22, 21:25).Tekmo so bolje odprle gostje, ki so povedle z 1:3, po dveh napakah gostujočih igralk, pa ..."/>
  </head>
  <body>
    <article>
      <h1>Ptujčanke slavile v Ljutomeru</h1>
      <h2>V Ljutomeru sta se srečali ekipi iz vrha prvenstvene lestvice, ŽOK Ljutomer in ŽOK G.S.V. Ptuj</h2>
      <address><time datetime="2019-11-24T14:22:00+00:00">24 Nov 2019, 14:22</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/ptujcanke-slavile-v-ljutomeru_7872721535.jpg"/>
        <figcaption>Igralke ŽOK G.S.V. Ptuj s trenerko</figcaption>
      </figure>
      <p>V sedmem krogu 1 B. lige za odbojkarice sta se srečali ekipi iz vrha prvenstvene lestvice, <b>ŽOK Ljutomer</b> in <b>ŽOK G.S.V. Ptuj</b>. Srečnejše tekmice so bile Ptujčanke, ki so tekmo dobile z rezultatom 1:3 (19:25, 25:27, 25:22, 21:25).</p>
      <p>Tekmo so bolje odprle gostje, ki so povedle z 1:3, po dveh napakah gostujočih igralk, pa je bil rezultat izenačen na 3:3. Po napadu <b>Kaje Makoter</b> in asu <b>Sare Sakovič</b>, so domačinke povedle s 5:3. Po odmoru, na zahtevo trenerke Ptuja <b>Svetlane Oletič</b>, so gostje po zaslugi <b>Ane Horvat</b> povedle s 6:7 in nato po dveh uspešnih napadi še s 7:10, ko je domači trener <b>Andrej Tot</b> zahteval odmor. V nadaljevanju igre sta bili ekipi dokaj izenačeni, prav tako rezultat, ki je bil izenačen pri 12:12. Po zaslugi <b>Kaje Makoter</b> in <b>Sare Sakovič</b>, so domačinke povedle s 15:12, gostujoča trenerka pa je zatem zahtevala drugi odmor. Ta je bil uspešen, saj so se gostje zbrale ter povedle s 16:17, <b>Sara Kutnjak</b> pa je izenačila na 17:17, <b>Adela Pintarič</b> pa povedla s 18:17. Po borbeni igri na obeh straneh, so Ptujčanke po napakah v domači vrsti ter nekaj dvomljivih momentov v igri, ki sta jih sodnici prisodili v korist gostij, kar je razburilo domačine, le-te prvi set dobile z rezultatom 19:25.</p>
      <p>Drugi set so bolje pričele domačinke, ki so po zaslugi dobrih servisov <b>Antonele Crvenković</b> povedle s 3:0, gostje pa so nato po napadu Ive Škraban, povedle s 3:4 in nato še s 3:6. Po odmoru domačega trenerja, sta obe ekipi nadaljevale z zelo dobro in borbeno igro. Srečnejše so bile gostje, ki so dosegale točko za točko, domačinkam pa nekako ni uspelo zaključiti svojih napadalnih akcij, tudi na račun odlične igre Ptujčank v obrambi. <b>Adeli Pintarič</b> je z asom uspelo rezultat znižati na 7:8, gostujoča trenerka pa je takoj zatem zahtevala odmor. Po odmoru je bila igra še naprej izenačena in na obeh straneh zelo kvalitetna. Rezultat je bil ponovno izenačen pri 10:10, <b>Sara Kutnjak</b> pa je domačinke povedla z 11:10 in nato po uspešnem napadu <b>Kaje Makoter</b> še s 15:12. Gostje so po zaslugi <b>Ive Škraban</b> rezultat izenačile na 15:15. Po dveh zaporednih napakah domačink in uspešnem napadu, so Ptujčanke povedle s 16:18, <b>Kaja Makoter</b> in <b>Sara Kutnjak</b> pa sta izenačili na 18:18. Rezultat je bil ponovno izenačen pri 22:22, ko sta domačinkam točko z blokom priborili <b>Barbara Petek</b> in <b>Adela Pintarič</b>. Na koncu seta so imele domačinke kar dve zaključni žogi, ki pa ju niso znale izkoristiti. To so izkoristile Ptujčanke ter tudi drugi set nekako srečno dobile z rezultatom 25:27.</p>
      <p>V tretjem setu so Ptujčanke po zaslugi <b>Ive Škraban</b> povedle kar z 1:5, po nekaj točkah domačink, pa še s 5:8. Po treh zaporednih točkah Ljutomerčank, je trenerka Ptuja vzela odmor in dala svoji ekipi nove napotke za igro. To ni zmedlo domačink, saj so v tem delu seta prikazale odlično igro ter povedle z 12:8 in nato še po uspešnem napadu <b>Sare Sakovič</b> s 15:9 in po dveh napakah Ptujčank še s 17:10. <b>Kaja Makoter</b> je dosegla 20. točko za domačinke, Ptujčanke pa takoj zatem svojo 13. Po napaki gostij, so domačinke povedle z 21:13. Po treh zaporednih točkah Ptujčank, je domači trener zahteval drugi odmor, da umiri svoje igralke. To mu je deloma uspelo, saj so Ljutomerčanke ta set zasluženo dobile z rezultatom 25:22.</p>
      <p>V četrtem setu so Ptujčanke spet povedle z 1:4, domačinke pa nato po uspešnem napadu <b>Barbare Petek</b>, znižale na 4:5 in po uspešnem varanju <b>Antonele Crvenković</b> na mreži še na 5:6 in kasneje po dobrem napadu <b>Sare Sakovič</b> še na 6:7. Ptujčanke so v nadaljevanju povedle z 9:11. <b>Nika Kosi</b> je z asom izenačila na 11:11, Ptujčanke pa so spet povedle za tri točke, ko je trener Tot zahteval odmor. Po odmoru smo še naprej gledali odlično igro obeh ekip, ki sta izmenično dosegali točko za točko, <b>Sara Sakovič</b> je izenačila na 16:16, <b>Iva Škraban</b> in <b>Karmina Sužnik</b> pa Ptujčanke v vodstvo s 17:20. Po napaki iste igralke, so se Ljutomerčanke približale na točko zaostanka. To pa je bilo žal premalo, saj so Ptujčanke bile v zaključku zanesljivejše ter set dobile z rezultatom 21:25.</p>
      <p>Kljub porazu, so Ljutomerčanke pokazale na trenutke odlično igro. Žal je to bilo tokrat za kvalitetno ekipo Ptuja premalo. Vsekakor pa obetajoče za nove igre v nadaljevanju prvenstva. Obe ekipi si zaslužita za prikazano na derbiju lige, vso pohvalo. Žal je bilo tokrat na tekmi tudi nekaj dvomljivih sodniških odločitev, ki sicer na rezultat niso vplivale, so pa precej razburile številno publiko.</p>
      <p><b>Andrej Tot</b>, trener ŽOK Ljutomer: "<i>Škoda, ker se nam v prvem in drugem setu ni izšlo čeprav smo imeli možnosti za zmago. Po odlični igri v tretjem setu, smo v zadnjem izgubili moči, da bi lahko premagali Ptujčanke. Vsem svojim igralkam pa lahko čestitam za borbenost in vse kar so tokrat prikazale. Sem ponosen nanje, ker so se tako srčno borile za svoj klub</i>".</p>
      <p>ŽOK Ljutomer - <b>ŽOK G.S.V. Ptuj</b> 1:3 (19:25, 25:27, 25:22, 21:25)</p>
      <p>Športna dvorana ŠIC Ljutomer, 23. november 2019, gledalcev 200, sodnika: Mojca Tovornik (Maribor), Sanja Miklošič, zapisnikar: Saška Belec.</p>
      <p><b>ŽOK Ljutomer</b>: Makoter (13), Sakovič (13), Crvenković (9), Kosi (3), Svatina, Petek (14), Kutnjak (11), Rakuša, Pintarič (6), Vnuk. Trener: Andrej Tot</p>
      <p><b>ŽOK G.S.V. Ptuj</b>: Horvat L., Tomanič, Kovačec (14), Škraban (17), Stavbar (4), Horvat A. (7), Paternost, Milošič (11), Koren, Pignar (L), Sužnik (14). Trener: Svetlana Oletič, Marjana Horvat (pomočnik).</p>
    </article>
  </body>
</html>