<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779880/%DA%86%D9%86%D8%AF%D8%B5%D8%AF%D8%A7%DB%8C%DB%8C-%D8%AF%D8%B1-%D8%AF%D8%A7%D8%AE%D9%84-%DA%A9%D8%B4%D9%88%D8%B1-%D8%B3%D9%85-%D9%85%D9%87%D9%84%DA%A9%DB%8C-%D8%A8%D8%B1%D8%A7%DB%8C-%D9%86%D8%B8%D8%A7%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:58:28+00:00"/>
    <meta property="og:title" content="معاون سیاسی سازمان بسیج: چندصدایی در داخل کشور سَم مهلکی برای نظام است"/>
    <meta property="og:description" content="گرگان- معاون سیاسی سازمان بسیج با اشاره به شرایط خاص بین المللی ایران، گفت: چندصدایی در داخل کشور سَم مهلکی برای نظام است."/>
  </head>
  <body>
    <article>
      <h1>معاون سیاسی سازمان بسیج: چندصدایی در داخل کشور سَم مهلکی برای نظام است</h1>
      <address>
        <time datetime="2019-11-24T14:58:28+00:00">24 Nov 2019, 14:58</time>
      </address>
      <p>به گزارش <a href="https://www.mehrnews.com/">خبرنگار مهر</a>، قاسم حبیب زاده عصر یکشنبه در نشست تخصصی بررسی تحولات اخیر کشور با اشاره به کاهش درآمد دولت از صادرات نفت به ۱۰ درصد وضع سابق، اظهارکرد: نباید مسئولان نظام و دولتمردان را در خصوص اعمال سهمیه بندی بنزین مقصر دانست.</p>
      <p>وی گفت: دولت برای تأمین کسری بودجه در ساخت پروژه های عمرانی و اشتغالزایی و همچنین پرداخت حقوق و مزایای کارکنان خود دو راه بیشتر نداشت.</p>
      <p>حبیب زاده بیان کرد: یا دولت باید مالیات بر ارزش افزوده و مالیات بر درآمد مردم را افزایش می داد و یا این که قیمت بنزین را گران می کرد.</p>
      <p>وی ادامه داد: نتایج جلسات متعدد کارشناسان اقتصادی نشان داد که افزایش قیمت بنزین به صرفه و صلاح کشور است و در شرایطی که کشور به نقدینگی نیاز دارد اجرای افزایش قیمت بنزین بهتر است.</p>
      <p>حبیب زاده به برخی از اقدامات نمایندگان مجلس و روحانیون کشور در خصوص اصرار بر بازگرداندن لایحه افزایش قیمت بنزین اشاره کرد و گفت: چنین اقداماتی موجب خدشه به صلابت کشور در سطح بین الملل می شود.</p>
      <p>وی همچنین به تحرکات و برنامه های تلویزیونی دشمنان برای مظلوم نمایی اغتشاشگران اشاره کرد و افزود: باید رسانه های کشور از جمله صدا و سیما و خبرگزاری های هوشیار باشند و در برابر این اقدام آن ها موضع شایسته ای بگیرند.</p>
      <p>حبیب زاده گفت: دوقطبی شدن رسانه ها اصلا به صلاح نظام نیست و مسئولان باید تا حد امکان به همگرایی رسانه ها کمک کنند.</p>
      <p>وی از فرمانداران استانداران و مقامات قضایی و بازرسی کشور خواست بر روند نظارت بر قیمت ها نظارت بیشتری داشته باشند.</p>
      <p>حبیب زاده تاکید کرد: بسیجیان هم در امر نظارت بر قیمت ها با نهادهای متولی همراهی می کنند و در این حوزه هم سرباز نظام می مانند.</p>
    </article>
  </body>
</html>