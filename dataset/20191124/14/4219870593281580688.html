<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:832070-Djordjevic-Moramo-cuvati-srpsko-nasledje"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T14:37:00+00:00"/>
    <meta property="og:title" content="Đorđević: Moramo čuvati srpsko nasleđe"/>
    <meta property="og:description" content="Knjige u kojima je prikazana istorija i srpska tradiciju moraju biti sačuvane za buduće naraštaje kako bi se i na taj način negovale vrednosti našeg naroda rekao je ministar Đorđević"/>
  </head>
  <body>
    <article>
      <h1>Đorđević: Moramo čuvati srpsko nasleđe</h1>
      <address><time datetime="2019-11-24T14:37:00+00:00">24 Nov 2019, 14:37</time> by <a rel="author">Tanjug</a></address>
      <p>
        <b>Knjige u kojima je prikazana istorija i srpska tradiciju moraju biti sačuvane za buduće naraštaje kako bi se i na taj način negovale vrednosti našeg naroda rekao je ministar Đorđević</b>
      </p>
      <p>, rekao je ministar za rad, zapošljavanje, boračka i socijalna pitanja Zoran Đorđević prilikom posete Udruženju za kulturu, umetnost i međunarodnu saradnju ”Adligat”.</p>
      <p>Ministar je istakao da se resor kojim on rukovodi zalaže za negovanje tradicije i očuvanje sećanja na one koji su se borili za našu zemlju i naglasio da u knjigama istorija može biti najbolje opisana i sačuvana od zaborava, saopštilo je resorno ministarstvo.</p>
      <p>“Adligat” raspolaže velikom zbirkom knjiga koje su posvećene upravo ovoj temi, i resorno ministarstvo će pomoći rad ove ustanove jer ovako vredno kulturno nasleđe mora biti negovano i dostupno svim građanima.</p>
      <related>
        <a href="http://www.novosti.rs/vesti/naslovna/republika_srpska/aktuelno.655.html:785672-Istoricar-Dejan-Ristic-Srbi-imaju-bogato-kulturno-nasledje-ali-je-potrebno-da-ga-ocuvaju"/>
      </related>
      <p>„Dragocena kolekcija ovog obima i sadržine spada u kulturno nasleđe od posebnog značaja za Republiku Srbiju i kao takva mora da uživa posebnu zaštitu. Treba da budemo izuzetno ponosni što u Beogradu imamo ovakvo Udruženje koje čuva oko dva miliona eksponata i predstavlja jedinstvenu muzejsku i kolekcionarsku vrednost”, rekao je Đorđević i na kraju posete upisao se u knjigu utisaka.</p>
      <p>Predsednik Udruženja ”Adligat” Viktor Lazić izrazio je zahvalnost na poseti ministra Đorđevića istakavši da je on prvi ministar u Vladi Republike Srbije koji je obišao prostorije Udruženja i izrazio želju da podrži njegov dalji rad.</p>
      <p>"Jedan od naših glavnih prioriteta je da eksponate učinimo što pristupačnijim široj javnosti i verujemo da ćemo u tome imati pomoć resora na čijem je čelu ministar Đorđević“, istakao je Lazić.</p>
      <p>U Muzeju srpske književnosti i Muzeju knjige i putovanja koji su otvoreni pod okriljem Udruženja ”Adligat” nalazi se četrdeset legata, biblioteka celina i zbirki najznačajnijih srpskih porodica i intelektualaca.</p>
      <p>Između ostalog, u Adligatu se nalazi više srpskih dokumenata i predmeta iz XIV veka, više od 1000 stranica ratnih dnevnika i ratna dokumentacija Crvenog krsta Kraljevine Srbije iz 1914. godine kao i više od dve hiljade publikacija ratne štampe 1914-1918, što predstavlja jednu od najznačajnijih zbirki srpske ratne štampe čiju je digitalizaciju podržala Britanska biblioteka iz Londona.</p>
    </article>
  </body>
</html>