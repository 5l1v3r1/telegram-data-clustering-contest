<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386990/unlu-pideci-konkordato-ilan-etti-800den-fazla-calisani-var"/>
    <meta property="og:site_name" content="Milli Gazete"/>
    <meta property="article:published_time" content="2019-11-24T14:07:00+00:00"/>
    <meta property="og:title" content="Ünlü pideci konkordato ilan etti: 800'den fazla çalışanı var"/>
    <meta property="og:description" content="Konkordato haberlerinin ardı arkası kesilmiyor. 800'den fazla çalışanı olan Ege'nin ünlü pidecisi de konkordato ilan etti."/>
  </head>
  <body>
    <article>
      <h1>Ünlü pideci konkordato ilan etti: 800'den fazla çalışanı var</h1>
      <h2>Konkordato haberlerinin ardı arkası kesilmiyor. 800'den fazla çalışanı olan Ege'nin ünlü pidecisi de konkordato ilan etti.</h2>
      <address>
        <time datetime="2019-11-24T14:07:00+00:00">24 Nov 2019, 14:07</time>
      </address>
      <p>Türkiye'de yaşanan ekonomik bunalım nedeniyle her gün dev şirketlerle ilgili iflas veya konkordato ilanı haberleri geliyor. 800'den fazla çalışanı olan Ege'nin ünlü pidecisi de konkordato ilan etti.</p>
      <p>Sonkale İzmir'in haberine göre yaklaşık 35 yıl önce, 3 masa ile Bornova'dan yola çıkan, ardından İzmir ve Aydın başta olmak üzere 5 kentte 20'ye yakın şube açan Kırçiçeği Restoran, konkordato ilan etti.</p>
      <p>İzmir 1. Asliye Ticaret Mahkemesi, Kırçiçeği Turizm İnşaat Sanayi ve Ticaret A.Ş. ile patronlar Kemal İpbaş ve Osman İpbaş hakkında 13 Kasım 2019 tarihinden itibaren geçerli olmak üzere "3 aylık geçici mühlet" kararı verdi.</p>
      <p>Mahkeme ayrıca, şirket ve patronlara ait mali tabloları incelemek üzere 4 ayrı konkortado komiseri atadı.</p>
      <p>Bir süredir zor günler geçiren firmadan gelen haber, sektörde şaşkınlık yarattı. 800'ün üzerinde çalışanı bulunan Kırçiçeği'nin Genel Müdürlüğü görevini patron Kemal İpbaş'ın kızı Meryem Dilşad İpbaş yürütüyordu.</p>
      <p>Kırçiçeği Restoran, 2017 yılında ise yüksek kazanç beyan ederek ülke ekonomisine yaptığı katkı ve başarılarından dolayı İzmir Ticaret Odası tarafından altın madalyayla ödüllendirilmişti.</p>
      <p>İstanbul'un gözde semtlerinde de şubeleri bulunan Kırçiçeği, 1.5 milyon dolarlık yatırımla ABD'nin Dallas kentinde şube açacağını duyurmuştu. Kırçiçeği Genel Müdürü Meryem Dilşad İpbaş, “ABD projesi yurtiçinde 5- 10 şube açmaya bedel” demişti. Aydın Karacasu'lu İpbaş ailesi, 2020'ye kadar hedeflerinin en az 30 mağaza olduğunu dile getirmişti.</p>
    </article>
  </body>
</html>