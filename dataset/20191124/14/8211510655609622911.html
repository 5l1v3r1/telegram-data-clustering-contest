<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/tecnica-della-formula-1-storiche-mclaren-mp4-5b-1990-prima-parte-senna-prost-469057.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T14:30:07+00:00"/>
    <meta property="og:title" content="Tecnica della Formula 1 storiche: McLaren MP4/5B (1990) – Prima parte"/>
    <meta property="og:description" content="Nella stagione 1989 la rivalità tra Senna e Prost era arrivata al calor bianco, ma in McLaren l'avevano potuta gestire forti di una macchina, la MP4/5, che alla fine assicurò le prime due posizione nel Mondiale, Prost primo Senna secondo. Fu naturale quindi che per il 1990 non si preparò un nuovo progetto ma si preferì evolvere il precedente, nacque così la MP4/5B. Con Senna vinse il Mondiale Piloti e la McLaren rivinse il Costruttori"/>
  </head>
  <body>
    <article>
      <h1>Tecnica della Formula 1 storiche: McLaren MP4/5B (1990) – Prima parte</h1>
      <h2>Nella stagione 1989 la rivalità tra Senna e Prost era arrivata al calor bianco, ma in McLaren l'avevano potuta gestire forti di una macchina, la MP4/5, che alla fine assicurò le prime due posizione nel Mondiale, Prost primo Senna secondo. Fu naturale quindi che per il 1990 non si preparò un nuovo progetto ma si preferì evolvere il precedente, nacque così la MP4/5B. Con Senna vinse il Mondiale Piloti e la McLaren rivinse il Costruttori</h2>
      <address><time datetime="2019-11-24T14:30:07+00:00">24 Nov 2019, 14:30</time> by <a rel="author">Andrea Pesaresi</a></address>
      <p>Erano anni di dominio <b>McLaren</b> e uno dei fautore di quei successi era il suo team principal, nonché proprietario insieme a Mansour Ojjeh, Ron Dennis. Lui era subentrato nel 1981, fondendo la sua squadra, la Project Four, alla McLaren Formula One Team, ed alla fine del 1990 aveva già aggiunto 5 Titoli Costruttori ed altrettanti Piloti alla storia della McLaren. Storia che era iniziata molti anni prima, nel 1963, ad opera di Bruce McLaren.</p>
      <figure>
        <img src="https://www.formulapassion.it/wp-content/uploads/2015/06/Bruce-McLaren.jpg"/>
      </figure>
      <p>Bruce era un talentuoso pilota Neozelandese che, dopo gli esordi nel suo paese, si era trasferito in Gran Bretagna per ambire a più importanti traguardi sportivi. Ci riuscì nel 1959, a 22 anni vinse il suo primo G.P. di Formula 1 a Sebring, negli USA, alla guida di una Cooper. Vinse ancora con la Cooper, nel ’60 e ’62. Come dicevamo, nel ’63 fondò il Bruce McLaren Motor Racing L.t.d a New Malden, ma continuò a correre con le Cooper fino al ’65. Dall’anno successivo iniziò a schierare le monoposto prodotte dalla sua squadra, la prima fu la innovativa M2B progettata da un giovane Robin Herd agli esordi. Nel ’68 vinse il primo ed unico G.P. alla guida di una sua vettura, era a Spa e la vettura era la <b>M7A</b>. Con il 1970 aveva deciso di chiudere la sua carriera di pilota e dedicarsi solo a quella di costruttore, ma non fece in tempo, morì il 2 giugno a Goodwood mentre collaudava una M8A, una potente biposto CanAm.</p>
      <figure>
        <img src="https://www.formulapassion.it/wp-content/uploads/2015/11/foto-4-Fittipaldi-McLaren-1974.jpg"/>
      </figure>
      <p>Quelle biposto, ironia della sorte, erano state fondamentali nella sua storia, con esse aveva vinto molto in America procurandosi le risorse finanziarie per tutta la sua organizzazione. Bruce era un tipo carismatico e si era circondato di un gruppo di collaboratori che risulterà coeso anche oltre la sua scomparsa; le redini del Team passarono a Teddy Majer che fino ad allora aveva ricoperto il ruolo di direttore sportivo ed il team non si dissolse. Negli anni seguenti ottennero anche ottimi risultati conquistando i Mondiali Piloti e Costruttori nel ’74 con Fittipaldi e nel ’76 quello Piloti con Hunt, entrambi con la competitiva M23. La M23 fu anche la prima ad essere dipinta con i colori bianco-rosso del noto sponsor americano, ma il mitico arancione di molte McLaren non sarebbe definitivamente scomparso, lo abbiamo rivisto nel 2017. Contemporaneamente è invece scomparsa la sigla identificativa MP4, dalla MP 4/31 si è passati alla MCL 32, per connotare la definitiva separazione di Ron Dennis dalla società. La McLaren è una delle tre squadre “storiche” ancora in attività, seconda solo alla <b>Ferrari</b> per numero di G.P. disputati (862), ha vinto finora 8 Titoli Costruttori e 12 Piloti di cui l’ultimo nel 2008 con Hamilton.</p>
      <figure>
        <img src="https://www.formulapassion.it/wp-content/uploads/2014/04/senna-monaco-1990.jpg"/>
      </figure>
      <p>Tornando alla MP 4/5B, l’occasione per parlarne l’ho avuta all’<b>Historic Minardi Day</b> di quest’anno dove ce n’era una di proprietà del collezionista e gentlemen driver olandese Frits Van Eerd; l’ho potuta osservare a lungo e dalla prossima puntata ve la racconterò entrando negli aspetti tecnici.</p>
      <footer>RIPRODUZIONE RISERVATA</footer>
    </article>
  </body>
</html>