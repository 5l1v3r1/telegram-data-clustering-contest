<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/istoricul-ioan-bolovan-va-deveni-doctor-honoris-causa-al-universitatii-din-oradea-152992.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="Istoricul Ioan Bolovan va deveni Doctor Honoris Causa al Universităţii din Oradea"/>
    <meta property="og:description" content="Universitatea din Oradea îi va acorda istoricului Ioan Bolovan, prorector al Universităţii Babeş-Bolyai, cea mai înaltă distincţie academică: titlul de Doctor Honoris Causa. Ceremonia va avea loc joi."/>
  </head>
  <body>
    <article>
      <h1>Istoricul Ioan Bolovan va deveni Doctor Honoris Causa al Universităţii din Oradea</h1>
      <address><time datetime="2019-11-24T14:03:00+00:00">24 Nov 2019, 14:03</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/ioan-bolovan-23112019.jpg"/>
        <figcaption>sursa foto: www.revistasinteza.ro</figcaption>
      </figure>
      <p>Universitatea din Oradea îi va acorda istoricului Ioan Bolovan, prorector al Universităţii Babeş-Bolyai, cea mai înaltă distincţie academică: titlul de Doctor Honoris Causa.</p>
      <p>Membru corespondent al Academiei Române, Bolovan le predă studenţilor din Cluj Napoca cursuri despre istoria populaţiei Europei, demografie istorică, politici demografice, şi istoria Revoluţiei de la 1848. De altfel, doctoratul său a fost intitulat "Populaţia rurală a Transilvaniei între Revoluţia de la 1848 şi Primul Război Mondial", lucrare pentru care Bolovan a primit distincţia "Magna cum laude".</p>
      <p>De-a lungul carierei sale de până acum, istoricul a scris mai multe cărţi despre Transilvania secolelor XIX şi XX, despre germanii din România, despre unirea de la 1 decembrie 1918.</p>
      <p>Ceremonia va avea loc joi, de la ora 12, în Aula Magna a Universităţii orădene. Titlul de Doctor Honoris Causa se acordă la propunerea Şcolii Doctorale de Istorie şi a Centrului de Studii Interdisciplinare "Silviu Dragomir".</p>
    </article>
  </body>
</html>