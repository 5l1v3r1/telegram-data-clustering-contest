<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549724.html/%D8%B1%D8%B4%D8%AF----%D8%AF%D8%B1%D8%B5%D8%AF%DB%8C-%D8%B3%D9%81%D8%B1-%D8%A7%D8%AA%D8%A8%D8%A7%D8%B9-%D8%AA%D8%B1%DA%A9%DB%8C%D9%87-%D8%A8%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:26:00+00:00"/>
    <meta property="og:title" content="رشد ۳۵ درصدی سفر اتباع ترکیه به ایران"/>
    <meta property="og:description" content="معاون گردشگری وزارت میراث فرهنگی، گردشگری و صنایع دستی اعلام کرد: سفر گردشگران ترکیه به ایران در یک سال گذشته ۳۵ درصد رشد داشته است."/>
  </head>
  <body>
    <article>
      <h1>رشد ۳۵ درصدی سفر اتباع ترکیه به ایران</h1>
      <h2>معاون گردشگری خبر داد:</h2>
      <address>
        <time datetime="2019-11-24T14:26:00+00:00">24 Nov 2019, 14:26</time>
      </address>
      <p>معاون گردشگری وزارت میراث فرهنگی، گردشگری و صنایع دستی اعلام کرد: سفر گردشگران ترکیه به ایران در یک سال گذشته ۳۵ درصد رشد داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از روابط‌عمومی معاونت گردشگری وزارت میراث‌فرهنگی، گردشگری و صنایع‌دستی، ولی تیموری در نشست با محمت تاشکین ـ رایزن فرهنگی و گردشگری ترکیه در تهران ـ که با هدف بررسی وضعیت تبادلات گردشگری دو کشور و تقویت روابط دو طرفه برگزار شد، گفت: در یک سال گذشته تعداد گردشگرانی که از ترکیه وارد ایران شدند در مقایسه با سال‌های قبل، افزایش قابل توجهی داشته و نسبت به مدت زمان مشابه در سال گذشته با ۳۵ درصد رشد مواجه شده است.</p>
      <p>به گفته او، این تغییرات گامی جدی در راستای دستیابی به هدف ایجاد توازن گردشگری بین دو کشور بوده است.   وزارت گردشگری ترکیه به تازگی اعلام کرده است: در هشت‌ماهه نخست سال ۲۰۱۹ این کشور میزبان بیش از ۳۱ میلیون گردشگر خارجی بوده است که به ترتیب روسیه، آلمان، بریتانیا، ایران و بلغارستان پنج کشور نخست بودند که در این مدت بیشترین گردشگر را در ترکیه داشته‌اند.   معاون گردشگری همچنین با بیان این‌که برای تقویت تعاملات گردشگری دو کشور علاوه بر ارتباط هر چه بیشتر بخش خصوصی دو کشور، به افزایش تعامل و رفت و آمدها بین مسؤولان دولتی مرتبط نیاز است، افزود: از این رو برگزاری نشست مشترک گردشگری (B to B) با همکاری بخش خصوصی و دولتی طرفین تا قبل از پایان امسال می‌تواند فراهم‌کننده بستر لازم برای تقویت ارتباطات مورد نظر باشد.     رایزن فرهنگی ترکیه در تهران نیز نسبت به حضور فعال در نمایشگاه بین‌المللی گردشگری تهران در دهه آخر بهمن‌ماه امسال اعلام آمادگی کرد.   همچنین توافق شد نشست مشترک بخش‌های خصوصی گردشگری ایران و ترکیه در دی‌ماه امسال در شهر تهران برگزار شود.        انتهای پیام</p>
    </article>
  </body>
</html>