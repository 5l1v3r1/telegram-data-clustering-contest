<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549709.html/%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D9%87%D8%B2%DB%8C%D9%86%D9%87-%D9%87%D8%A7%DB%8C-%D9%86%D8%A7%D8%A8%D8%AC%D8%A7%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D9%85%D8%AF%D8%A7%D9%86-%D9%88-%D9%85%D8%B9%D8%B7%D9%84-%D9%85%D8%A7%D9%86%D8%AF%D9%86-%D9%BE%D8%B1%D9%88%DA%98%D9%87-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="انتقاد از هزینه‌های نابجای شهرداری همدان و معطل ماندن پروژه‌ها"/>
    <meta property="og:description" content="در صحن امروز شورای شهر همدان با ارائه گزارش بودجه عمرانی شهرداری و آسفالت‌ریزی، رئیس کمیسون برنامه، بودجه و امور مالی شورا از هزینه ۵۰۰ میلیون تومانی برای خرید دو خودرو و هزینه ۵۰۰ میلیون تومانی برگزاری یک همایش و معطل ماندن برخی پروژه‌های بزرگ برای تخصیص اعتبار، انتقاد کرد."/>
  </head>
  <body>
    <article>
      <h1>انتقاد از هزینه‌های نابجای شهرداری همدان و معطل ماندن پروژه‌ها</h1>
      <h2>در صحن شورا مطرح شد؛</h2>
      <address>
        <time datetime="2019-11-24T14:59:00+00:00">24 Nov 2019, 14:59</time>
      </address>
      <p>در صحن امروز شورای شهر همدان با ارائه گزارش بودجه عمرانی شهرداری و آسفالت‌ریزی، رئیس کمیسون برنامه، بودجه و امور مالی شورا از هزینه ۵۰۰ میلیون تومانی برای خرید دو خودرو و هزینه ۵۰۰ میلیون تومانی برگزاری یک همایش و معطل ماندن برخی پروژه‌های بزرگ برای تخصیص اعتبار، انتقاد کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33423">عصر همدان</a>؛ عزیزالله یوسفی، سرپرست معاونت امور زیربنایی و حمل و نقل شهری شهرداری همدان پیش از ظهر امروز در صحن علنی شورای شهر با ارائه گزارش عملکردی از امور زیربنایی شهرداری از ابتدای سال تا کنون و با اشاره به توزیع بودجه عمرانی در مناطق اظهار کرد: بودجه در بخش‌های عملیاتی، تملکی و باقیمانده توزیع شده است.</p>
      <p>وی بودجه عمرانی سال جاری را ۳۵۹ میلیارد تومان دانست و گفت: ۲۲۳ قرارداد توسط شهرداری ستاد و مناطق از ابتدای سال منعقد شده است.</p>
      <p> </p>
      <p>
        <b>یوسفی: ۳۵۹ میلیارد تومان بودجه عمرانی امسال شهرداری همدان</b>
      </p>
      <p>سرپرست معاونت امور زیربنایی و حمل و نقل شهری شهرداری همدان با اشاره به میزان پیشرفت فیزیکی پروژه‌های عمرانی بیان کرد: در شهرداری ستا ۶۵ درصد، منطقه یک ۵۹ درصد، ۴۶ درصد منطقه ۲، منطقه ۳ با ۲۹ درصد و منطقه ۴ با ۳۶ درصد پیشرفت فیزیکی پروژه‌ها  گزارش شده است.</p>
      <p>وی با بیان اینکه در مجموع به طور میانگین ۳۹ درصد پیشرفت فیزیکی در پروژه‌ها در سال جاری داشته‌ایم افزود: از ۳۵۹ میلیارد تومان بودجه عمرانی ۲۴۷ میلیارد تومان قرارداد منعقد شده که ۹۷ میلیارد تومان آن عملکرد واقعی و ۱۷٫۵ میلیارد نیز صورت وضعیت پرداخت شده است.</p>
      <p>یوسفی با تأکید بر اینکه اکنون ۷۰ درصد قرارداد منعقد شده که اعتبار آن ۲۴۷ میلیارد تومان می‌شود تصریح کرد: بحث اصلی ما اعتبار و تخصیص اعتبار به پروژه‌هاست.</p>
      <p>وی ادامه داد: قطعاً در ماه‌های آینده صورت وضعیت بیشتر پیمانکاران ارائه خواهد شد و امیدواریم اتفاق نامبارکی در تحقق آنها نداشته باشیم که پیمانکاران ادامه کار را به پرداخت صورت وضعیت‌ها موکول کنند.</p>
      <p>سرپرست معاونت امور زیربنایی و حمل و نقل شهری شهرداری همدان در ادامه با اشاره به گزارش عملکردی در خصوص آسفالت‌ریزی خاطرنشان کرد: طی ۸ ماهه امسال ۵۵ هزار و ۲۷۵ تن تناژ آسفالت فینیشری بوده و در مجموع ۸۲ هزار و ۱۸۸ تن آسفالت‌ریزی در سطح شهر انجام شده است.</p>
      <p>وی با بیان اینکه امسال ۱۵۰ هزار تن تعهد آسفالت‌ریزی در بودجه داشتیم یادآور شد: ۶۰ درصد از این تعهد تاکنون محقق شده است.</p>
      <p>یوسفی در ادامه با اشاره به تعداد مجوزهای حفاری در سطح شهر اظهار کرد: یک‌هزار و ۲۲۷ مجوز حفاری در سال جاری صادر شد که در مجموع ۳۰ هزار متر مربع طول مجوزها بوده است.</p>
      <p>علی رحیمی‌فر رئیس کمیسیون فنی عمرانی شورای شهر همدان در خصوص وضعیت آسفالت معابر گفت: یکی از مشکلاتی که تمام گردشگران نسبت به آن در همدان انتقاد داشتند آسفالت خیابان‌هاست.</p>
      <p>ابراهیم مولوی رئیس مرکز مطالعات و پژوهش‌های شورای شهر همدان نیز بیان کرد: بسیاری از اعداد و ارقام ارائه شده در گزارش‌های آسفالت‌ریزی در سطح شهر دیده نمی‌شود.</p>
      <p>رئیس کمیسون برنامه، بودجه و امور مالی شورای شهر همدان نیز تصریح کرد: جهت‌گیری‌ها و اولویت‌بندی‌ها باعث شده پروژه‌ها بماند.</p>
      <p>اکبر کاووسی‌امید با انتقاد از صرف برخی هزینه‌های نابجا توسط شهرداری ادامه داد: ۵۰۰ میلیون تومان هزینه برای خرید دو ماشین و ۵۰۰ میلیون تومان هزینه برای برگزاری یک همایش شد در حالی که یک میلیارد تومان اعتبار خوبی برای پروژه پل سردار همدانی بود؛ البته در این خصوص در آینده مفصل صحبت خواهم کرد.</p>
      <p> </p>
      <p>
        <b>عسگریان: اگر واقعاً در شهرداری پول نیست برای سایر پروژه‌ها هم نباشد </b>
      </p>
      <p>سید مسعود عسگریان، رئیس کمیسیون نظارت، بازرسی و امور اداری شورای شهر همدان نیز خاطرنشان کرد: اگر واقعاً در شهرداری پول نیست برای سایر پروژه‌ها هم نباشد و اگر هست پروژه‌های اصلی را جمع کنیم.</p>
      <p>مدیرعامل سازمان حمل، نقل و ترافیک شهرداری همدان نیز با اشاره به اقدامات انجام شده توسط این سازمان از ابتدای سال یادآور شد: در بسیاری از معابر به دلیل عدم وجود پیاده‌رو شاهد تردد از مسیر سواره‌رو بودیم که در برخی مناطق نیز حوادثی را به دنبال داشت.</p>
      <p>احسان صباغ با اشاره به تصادف منجر به فوت ۳ دانش‌آموز به دلیل تردد در مسیر سواره‌رو در محوطه تپه حاج عنایت اظهار کرد: جالیزسازی و پیاده‌روسازی به منظور مناسب‌سازی معابر برای عابران است.</p>
      <p>وی در ادامه با بیان اینکه سال گذشته بالغ بر ۲ هزار تن قیر رایگان از وزارت راه و شهرسازی دریافت شد گفت: امسال تاکنون چیزی دریافت نکرده‌ایم و حدود ۹ میلیارد تومان قیر خریداری شده است.</p>
      <p>مدیرعامل سازمان حمل، نقل و ترافیک شهرداری همدان بیان کرد: درزگیری معابر و خرید دو فلکس و استفاده از فلکس‌های قدیمی به منظور افزایش بهره‌وری در لکه‌گیری‌ها از دیگر اقدامات در سال جاری بوده است؛ این اقدامات به منظور بهبود وضعیت آسفالت از نظر تکنیکی بوده است.</p>
      <p>وی اجرای علائم، اصلاحات هندسی، اجرای سرعتکاه و خط‌کشی محوری را از دیگر اقدامات این سازمان طی ۶ ماهه امسال دانست و افزود: ۴۸۷ مدرسه ایمن‌سازی و ۶۷ سرعتکاه در سطح شهر اجرا شده است؛ نصب دوربین‌های ثبت تخلف نیز از دیگر اقدامات بوده است.</p>
      <p>صباغ تعمیر و نگهداری پل‌های عابر پیاده را یکی از چالش‌های این سازمان برشمرد و تصریح کرد:متأسفانه شاهد سرقت دوربین‌های نصب شده در پل‌ها هستیم تا کنون چهار بار در پل آیت‌الله کاشانی دوربین‌ها سرقت شده است.</p>
      <p>وی با بیان اینکه هر ۱۰ دوربین ثبت تخلف سرعت مجوز از ناجا دریافت کرده‌اند ادامه داد: امسال در صورت تخصیص اعتبار از ماده ۲۳، توسعه دوربین‌های ثبت تخلف و دوربین‌های نظارتی را خواهیم داشت.</p>
      <p>مدیرعامل سازمان حمل، نقل و ترافیک شهرداری همدان خاطرنشان کرد: طی ۸ ماهه امسال با ۲۱ تصادف فوتی شاهد ۲۰ درصد کاهش در تصادفات فوتی بودیم.</p>
      <p>رئیس کمیسیون خدمات شهری شورای شهر همدان نیز با بیان اینکه در شورای پنجم حتی یک مورد پل عابر پیاده هم نصب نکرده‌ایم یادآور شد: در تعدادی از پل‌های عابر پیاده متأسفانه پله برقی و آسانسور آسیب دیده است.</p>
      <p>علی فتحی با تأکید بر اینکه در بحث پل‌های عابر پیاده مقداری ضعیف عمل کرده‌ایم اظهار کرد: اینکه انجام کارها را به نزدیک عید نوروز منوط کنیم بی‌احترامی به شهروندان است چراکه باید برای شهروندان و نه فقط مسافران نیز آماده باشد.</p>
      <p>انتهای پیام/</p>
    </article>
  </body>
</html>