<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301825/%D8%B5%D8%A8%D8%A7%D8%BA%DB%8C%D8%A7%D9%86-%D9%86%D8%A8%D8%A7%DB%8C%D8%AF-%D9%87%D9%85%D9%87-%D8%A7%D8%B9%D8%AA%D8%B1%D8%A7%D8%B6-%D9%87%D8%A7-%D8%B1%D8%A7-%D8%AF%D8%B4%D9%85%D9%86%DB%8C-%D8%AF%D8%B4%D9%85%D9%86%D8%A7%D9%86-%D8%AF%D8%A7%D9%86%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:43:07+00:00"/>
    <meta property="og:title" content="صباغیان: نباید همه اعتراض‌ها را دشمنی دشمنان دانست"/>
    <meta property="og:description" content="نماینده مردم مهریز و بافق در مجلس شورای اسلامی ضمن انتقاد از وضعیت معیشتی مردم گفت: نباید همه اعتراض‌ها را دشمنی دشمنان بدانیم. مردم در تنگدستی زندگی می‌کنند."/>
  </head>
  <body>
    <article>
      <h1>صباغیان: نباید همه اعتراض‌ها را دشمنی دشمنان دانست</h1>
      <address><time datetime="2019-11-24T14:43:07+00:00">24 Nov 2019, 14:43</time> by <a rel="author">عرفان حاجی‌پروانه</a></address>
      <p>نماینده مردم مهریز و بافق در مجلس شورای اسلامی ضمن انتقاد از وضعیت معیشتی مردم گفت: نباید همه اعتراض‌ها را دشمنی دشمنان بدانیم. مردم در تنگدستی زندگی می‌کنند.</p>
      <p>به گزارش ایسنا، محمدرضا صباغیان در جلسه علنی عصر امروز (یکشنبه) مجلس شورای اسلامی در نطق میان دستور با تاکید بر این‌که نباید همه اعتراض‌ها را دشمنی دشمنان بدانیم، اظهار کرد: باید سهم بی‌تدبیری‌ها را در نظر بگیریم، اگر این نگاه را به اعتراض‌ها داشته باشیم که کار دشمنان است به دنبال حل مشکلات نخواهیم رفت و سختی‌ها زیر تخریب‌ها و دشمنی با دشمنان مدفون خواهد شد. همه می‌دانیم که مردم در تنگ‌دستی زندگی می‌کنند.</p>
      <p>صباغیان با تاکید بر اهمیت دریافت آمار از وضعیت اجتماعی شهروندان، گفت: امروز باید بدانیم آمار دقیق بیکاران، تعداد افراد زیر خط فقر، واحدهای تولیدی تعطیل و طلاق و نزاع‌های خانواده چقدر است. این آمار، پشت پرده معیشت و زندگی مردم را بهتر خواهد گفت. نباید سرسری رد شویم و بگوییم اوضاع آرام شده است.</p>
      <p>وی ادامه داد: دولت گفت که چیزی گران نمی‌شود. آیا اجناس در حال گران شدن نیستند؟ مردم از گران شدن بنزین ناراحت نبودند. مردم براساس تجربیات گذشته نگران گران شدن خانه، اجاره‌خانه، سرویس دانش‌آموزان، کرایه ماشین و هزینه خودرو بودند.</p>
      <p>نماینده مردم مهریز و بافق در مجلس شورای اسلامی با روایت زندگی یک شخص خطاب به نمایندگان تاکید کرد: آیا می‌دانید که یک مربی مهدکودک یک ماه کلاس می‌رود فقط 600 هزار تومان پول می‌گیرد و 530 هزار تومان بیمه پرداخت می‌کند و 70 هزار تومان باقی می‌ماند 70 هزار تومان به همراه دو فرزند! آیا می‌دانید آنقدر نظارت ضعیف است که شرکت‌ها و واحدهای تولیدی کارگر ایرانی را اخراج کرده و برای این‌که بیمه ندهند کارگر افغان استخدام می‌کنند؟ در همین راه‌آهن جمهوری اسلامی کارگری بعد از 19 سال کار و در حالی که تنها شش ماه تا بازنشستگی او زمان باقی مانده بود اخراج شد.</p>
      <p>صباغیان افزود: مجلس شورای اسلامی باید مقتدرانه ورود کند و به جای آنکه مشاهده‌گر تصمیمات شورای عالی اقتصاد و پاسخگوی تبعات آن در بین مردم باشد به صحنه بیاید و مشکلات مردم را رفع کند.</p>
      <p>انتهای پیام</p>
    </article>
  </body>
</html>