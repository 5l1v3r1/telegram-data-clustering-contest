<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/protest-u-libanu-zbog-hapsenja-maloletnika-rezim-mora-pasti/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T14:36:42+00:00"/>
    <meta property="og:title" content="Protest u Libanu zbog hapšenja maloletnika: Režim mora pasti"/>
    <meta property="og:description" content="Pet mladih Libanaca, među njima troje maloletnika, optuženih da su cepali postere partije koju je osnovao predsednik Libana Mišel Aun nakratko su uhapšeni u subotu uveče, što je izazvalo gnevne reakcije u zemlji koju potresaju demonstracije."/>
  </head>
  <body>
    <article>
      <h1>Protest u Libanu zbog hapšenja maloletnika: Režim mora pasti</h1>
      <address><time datetime="2019-11-24T14:36:42+00:00">24 Nov 2019, 14:36</time> by <a rel="author">Beta-AFP-AP</a></address>
      <p>
        <b>Pet mladih Libanaca, među njima troje maloletnika, optuženih da su cepali postere partije koju je osnovao predsednik Libana Mišel Aun nakratko su uhapšeni u subotu uveče, što je izazvalo gnevne reakcije u zemlji koju potresaju demonstracije.</b>
      </p>
      <p>Više od mesec dana nakon početka demonstracija protiv čitave vladajuće klase koja se smatra korumpiranom i nekompetentnom, aktivisti su danas pozvali na nove proteste.</p>
      <p>Petoro tinejdžera je odvedeno u pritvor u Hamani, istočno od Bejruta, nakon što su optuženi da cepaju postere Slobodnog patriotskog pokreta, saopštili su advokati koji brane demonstrante.</p>
      <p>Bezbednosne snage su ih pustile ubrzo posle ponoći nakon što su ih ispitali.</p>
      <p>Dvojica pritvorenih imaju 15 godina, a jedan 12, rekla je vojska.</p>
      <p>Hapšenje je izazvalo uzbunu na društvenim mrežama.</p>
      <p>Neki su poručili da „režim koji pritvara decu mora pasti“ i da „ kada dete od 12 godina prodrma presto države znamo da je je ta država korumpirana“.</p>
      <p>Tristo ljudi, uključujući 12 maloletnika, uhapšeno je od početka protesta i većina je puštena u roku od 48 sati, rekli su advokati.</p>
      <p>Međutim njih 11, uključujući dva maloletnika, je još uvek iza rešetaka zbog napada na jedan hotel u prvoj sedmici demonstracija.</p>
      <p>Partijom koju je osnovao Aun sada rukovodi njegov zet, ministar spoljnih poslova u ostavci Gebran Bazil.</p>
      <p>Noliko desetina ljudi danas je demonstriralo u blizini američke ambasade u Libanu, protestujući protiv, kako kažu, američkog mešanja u libanska unutrašnja pitanja.</p>
      <p>Libanska vojska i policija su uvele stroge mere bezbednosti oko ambasade, koja se nalazi severoistočno od Bejruta, a demonstranti su se na kraju razišli bez problema.</p>
      <p>U Libanu se protesti održavaju od 17. oktobra, a demonstranti traže kraj rasprostranjene korupcije i lošeg upravljanja političke klase koja zemljom vlada već tri decenije.</p>
      <p>Čuju se i pozivi da kompletna politička elita sidje sa scene.</p>
      <p>Demonstranti su kritikovali nedavne izjave bivšeg američkog ambasadora Džefrija Feltmana koji je izjavio da se „demonstracije i reakcije libanskih vlasti i institucija na njih na sreću podudaraju s američkim interesima“.</p>
      <p> </p>
      <h3>Povezani tekstovi:</h3>
    </article>
  </body>
</html>