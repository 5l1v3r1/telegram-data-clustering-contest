<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/maltempo-reggio-calabria-allerta-meteo-rossa-video-acqua-alta-oltre-1-metro/1952827/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T14:54:05+00:00"/>
    <meta property="og:title" content="PROTEZIONE CIVILE CALABRIA: ALLERTA METEO ROSSA/ Video: nuovo bollettino per maltempo"/>
    <meta property="og:description" content="Protezione Civile Calabria, allerta meteo rossa: nuovo bollettino. Video maltempo: danni ad attività commerciali e auto, rimandata la processione a Reggio."/>
  </head>
  <body>
    <article>
      <h1>PROTEZIONE CIVILE CALABRIA: ALLERTA METEO ROSSA/ Video: nuovo bollettino per maltempo</h1>
      <h2>Protezione Civile Calabria, prolungata allerta meteo rossa in tutta la Regione: nuovo bollettino. Video maltempo: danni ad attività commerciali e auto, rimandata la processione a Reggio</h2>
      <address><time datetime="2019-11-24T14:54:05+00:00">24 Nov 2019, 14:54</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Protezione Civile Calabria</b> prolunga l’allerta meteo con un nuovo bollettino diramato nel pomeriggio di oggi. Anche il Sud Italia nelle ultime ore è sferzato da violenti temporali e la Calabria non ne è esente. L’incessante pioggia ha reso impraticabili molte strade e ci sono quartieri totalmente allagati. Un rischio che la Protezione Civile Calabria aveva anticipato con un comunicato in cui annunciava l’allerta meteo di livello rosso per tutta la regione. Ma ora con un nuovo bollettino la prolunga fino a lunedì, l’unica novità riguarda il fatto che se oggi è rossa, domani sarà arancione. Il comunicato parla di criticità marino costiera: «Piogge diffuse, temporali sparsi, venti forti e mareggiate lungo le coste esposte su tutte le zone di allerta meteo». E così anche per domani, anche se la criticità idrogeologica e/o idraulica sarà di livello arancione su tutte le zone di allerta meteo. (agg. di Silvana Palazzo)</p>
      <h4>PROTEZIONE CIVILE CALABRIA: ALLERTA METEO ROSSA</h4>
      <p>Piogge intense e raffiche di vento, il <b>maltempo</b> ha colpito anche <b>Reggio Calabria</b>. Oltre a <a href="https://www.ilsussidiario.net/news/maltempo-piemonte-allerta-rossa-torino-preoccupa-il-po-evacuazioni-ad-alessandria/1952801/"><b>Piemonte</b></a> e <a href="https://www.ilsussidiario.net/news/genova-maltempo-liguria-e-allerta-rossa-a10-interrotta-frane-e-allagamenti/1952803/"><b>Liguria</b></a>, anche la Calabria deve fare i conti con un violento nubifragio e la Protezione Civile ha emesso <b>un’allerta meteo rossa</b> su tutta la Regione. Numerosi i disagi per i residenti, con l’acqua piovana che ha allagato la zona sud del capoluogo: come riporta Tempo Stretto, in molte zone l’acqua ha raggiunto il metro d’altezza. Situazione ancora più delicata a San Gregorio, mentre il sottopasso della 106 – zona porto Volato – è tutto allagato: l’acqua ha superato il livello dei due metri. Viabilità bloccata e automobili ferme nelle enormi pozzanghere, con decine di persone costrette a chiedere aiuto ai vigili del fuoco. Senza dimenticare i danni causati a edifici, soprattutto attività commerciali, e vetture.</p>
      <h4>MALTEMPO REGGIO CALABRIA, RINVIATA LA PROCESSIONE DI OGGI</h4>
      <p>Attesi aggiornamenti nel corso delle prossime ore sulla Calabria e sul maltempo che si è abbattuto su Reggio Calabria, che ha costretto monsignor Giuseppe Fiorini Morosini a rimandare la <b>processione della Madonna della Consolazione</b> in programma per oggi pomeriggio: l’arcivescovo di RC ha deciso di rinviarla a domenica 1 dicembre, mentre oggi si terrà regolarmente la messa delle ore 18.00. Il Reggino riporta che nelle zone di provincia la situazione appare sotto controllo: registrate precipitazione intense a Bova Marina e nell’area greco-calabra, mentre sulla Locride i torrenti non sembrano aver risentito delle piogge intense. Stesso discorso per quanto riguarda la Piana, nessuna criticità. Autorità locali al lavoro per limitare i danni e prevenire eventuali problemi: non è da escludere che nelle prossime ore, a causa delle forti raffiche di vento, il mare possa peggiorare.</p>
      <figure>
        <iframe src="https://www.youtube.com/embed/Qtoh7xUQ3uo" width="560" height="315" data-service="Youtube" scrolling="no"/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/fabiola-moretti-arrestata-per-droga-ex-banda-magliana-aveva-cocaina-nel-reggiseno/1952916/"/>
        <a href="https://www.ilsussidiario.net/news/a6-crollo-viadotto-autostrada-savona-frana-su-madonna-del-bosco-come-morandi/1952907/"/>
        <a href="https://www.ilsussidiario.net/news/maltempo-piemonte-allerta-rossa-torino-preoccupa-il-po-evacuazioni-ad-alessandria/1952801/"/>
        <a href="https://www.ilsussidiario.net/news/genova-maltempo-liguria-e-allerta-rossa-a10-interrotta-frane-e-allagamenti/1952803/"/>
        <a href="https://www.ilsussidiario.net/news/valeria-grasso-tolta-scorta-anti-mafia-testimone-vs-clan-madonia-lasciata-sola/1952890/"/>
        <a href="https://www.ilsussidiario.net/news/migranti-naufragio-lampedusa-recuperati-7-cadaveri-ocean-viking-sbarco-a-messina/1952886/"/>
      </related>
    </article>
  </body>
</html>