<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549718.html/%D8%A8%D8%A7%D8%B2%D8%AE%D9%88%D8%A7%D9%86%DB%8C-%D9%85%D8%A7%D8%AC%D8%B1%D8%A7%DB%8C-%D8%AF%D9%84%D8%A7%D8%B1-4200-%D8%AA%D9%88%D9%85%D8%A7%D9%86%DB%8C-%D8%AF%D8%B1--%D9%BE%D8%A7%D8%AF%DA%A9%D8%B3%D8%AA-%D8%B3%DA%A9%D9%87---%DA%86%D9%87-%D8%A7%D9%86%DA%AF%DB%8C%D8%B2%D9%87-%D8%A7%DB%8C-%D9%85%D9%86%D8%AC%D8%B1-%D8%A8%D9%87-%D8%AA%D8%B9%DB%8C%DB%8C%D9%86-%D8%AF%D9%84%D8%A7%D8%B1-4200-%D8%AA%D9%88%D9%85%D8%A7%D9%86%DB%8C-%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:49:00+00:00"/>
    <meta property="og:title" content="بازخوانی ماجرای دلار 4200 تومانی در &quot;پادکست سکه&quot;/ چه انگیزه‌ای منجر به تعیین دلار 4200 تومانی شد؟"/>
    <meta property="og:description" content="پادکست سکه در ششمین اپیزود خود به بازخوانی ماجرای دلار 4200 تومانی و راهکارهای برون‌رفت از بن‌بست دلاری فعلی پرداخته است."/>
  </head>
  <body>
    <article>
      <h1>بازخوانی ماجرای دلار 4200 تومانی در "پادکست سکه"/ چه انگیزه‌ای منجر به تعیین دلار 4200 تومانی شد؟</h1>
      <address>
        <time datetime="2019-11-24T14:49:00+00:00">24 Nov 2019, 14:49</time>
      </address>
      <p>پادکست سکه در ششمین اپیزود خود به بازخوانی ماجرای دلار 4200 تومانی و راهکارهای برون‌رفت از بن‌بست دلاری فعلی پرداخته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، «پادکست سکه» نام برنامه‌ای است که شماری از جوانانِ دانش‌آموخته دانشگاه تهران آن را مدیریت می‌کنند تا با زبانی نزدیک به زبان مردم، با کارشناسان درباره مسائل اقتصادی گفتگو کنند. خودشان می‌گویند، فارغ از محتوا، هدفشان ترویج گفتگوهای اقتصادی است و در همین شش اپیزودی که تا کنون منتشر کرده‌اند، با اقبال مطلوبی مواجه شده‌اند.</p>
      <p>پادکست ششم سکه به موضوع ارز 4200 تومانی می‌پردازد. در این پادکست به سوالات بسیاری پاسخ داده می‌شود؛ نظیر این که چه جنس وقایعی باعث اتفاقات زمستان 96 در بازار ارز شد؟ سیاست‌گذار با چه انگیزه‌ای در فروردین 97 تصمیم به تعیین قیمت 4200 تومانی برای ارز گرفت؟ آیا در آن زمان گزینه دیگری روی میز سیاست‌گذار نبود؟ آیا عدم موفقیت این سیاست به دلیل پاکدست نبودن فعالان و مجریان اقتصادی بوده است؟ چطور می‌شود از این بن‌بست خارج شد؟</p>
      <p>مهدی ناجی در ایپزود ششم پادکست سکه، میزبان مجید شاکری، از دانش‌آموختگان دانشگاه تهران و فعالان اقتصادی است. شما می‌توانید پادکست را در ادامه مطلب دانلود کنید. کانال پادکست سکه را هم با جستجوی همین نام در تلگرام دنبال کنید. برخی از نکات مطرح‌شده در این اپیزود را در ادامه می‌خوانید:</p>
      <p>- سرانه تولید ناخالص ایرانیان از سال 2010 تا سال 2018، 20 درصد کاهش پیدا کرده است! این یعنی، اقتصاد ایران به سرعت در حال کوچک شدن است. از طرفی با رشد نقدینگی مواجه هستیم. ما به عنوان کشوری با نرخ ارز ثابت، تلاش می‌کنیم با استفاده از ذخایرمان نقطه تعدیل را عقب بیندازیم اما نقطه تعدیل به هر حال در نهایت پیش می‌آمد.</p>
      <p>- واقعیت این بود که آن جنس مداخله‌ای که در زمستان سال 96 صورت گرفته بود، ذخایر اسکناس تهران به پایان رسید و نرخ دلار بالا رفت. به صورت تاریخی، همواره نرخ برابری بیرون از ایران، از نرخ برابری داخل ایران بالاتر بوده اما از بهمن 96 این معادله معکوس شد.</p>
      <p>- برخی می‌گویند 18 میلیارد دلار و برخی می‌گویند 25 میلیارد دلار به واسطه ارز 4200 تومانی از دست رفت. هردوی این اعداد درست است. ما ارز باکیفیتمان را پیش از اعمال تحریم‌ها از دست دادیم. تنوعی که در ارزها داشتیم، نادیده گرفته شد و اساسا تک‌نرخی کردن ارز معنا ندارد.</p>
      <p>- در دور سابق شوک ارزی نیز قوای انتظامی نمی‌توانست بازار ارز را کنترل کند؛ تازه در آن زمان تلگرام نبود! در شوک ارزی اخیر تلگرام وجود داشت و دولت هم به دلایلی که خودش می‌داند، علاقه نداشت تلگرام را فیلتر کند! این یک تناقض است؛ شما می‌خواهید معامله فیزیکی را کنترل کنید، در حالی که این موضوع را در فضای مجازی کاملا رها کرده‌اید و اختیاری هم در این‌باره ندارید.</p>
      <p>- اگر ما به سیاست ارز 4200 تومانی ادامه بدهیم، تمامی ذخایرمان برای کالاهای اساسی، اعم از آن‌چه که در انبارها وجود دارد و دام‌ها و... از بین می‌رود. ماجرای کاغذ نیز از همین قرار است. کاغذی که روزنامه‌های ما با آن منتشر می‌شوند به صورت سنتی از کره جنوبی یا چین وارد می‌شد. تدبیری که درباره کاغذ صورت گرفت، تغییر محل واردات بود؛ در حالی که مشکل جای دیگری بود.</p>
      <p>- پیش‌تر ذهن بانک مرکزی، کاملا معطوف به دغدغه‌های ارزی بود و اکنون احساس می‌کند که امکان تصمیم‌گیری دارد. بازار دارد کار خودش را می‌کند...</p>
      <p>انتهای پیام/</p>
    </article>
  </body>
</html>