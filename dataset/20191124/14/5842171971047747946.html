<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359808-polijas-premjers-velas-varsava-uzbuvet-triumfa-arku"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T14:35:00+00:00"/>
    <meta property="og:title" content="Polijas premjers vēlas Varšavā uzbūvēt triumfa arku"/>
    <meta property="og:description" content="Polijas uzvara pār Krievijas boļševiku spēkiem 1920.gada vasarā, kas apturēja Sarkanās armijas virzīšanos uz rietumiem, ir jāiemūžina triumfa arkā Varšavā, paziņojis Polijas premjerministrs Mateušs Moraveckis."/>
  </head>
  <body>
    <article>
      <h1>Polijas premjers vēlas Varšavā uzbūvēt triumfa arku</h1>
      <address><time datetime="2019-11-24T14:35:00+00:00">24 Nov 2019, 14:35</time> by <a rel="author">Jauns.lv / LETA</a></address>
      <p>
        <b>Polijas uzvara pār Krievijas boļševiku spēkiem 1920.gada vasarā, kas apturēja Sarkanās armijas virzīšanos uz rietumiem, ir jāiemūžina triumfa arkā Varšavā, paziņojis Polijas premjerministrs Mateušs Moraveckis.</b>
      </p>
      <p>1920.gada uzvara pie Varšavas ir pelnījusi "diženu piemiņu", jo tā ir viena no Eiropas un pasaules vēsturē izšķirošākajām kaujām, Moraveckis svētdien rakstīja tviterī.</p>
      <p>Bez Polijas uzvaras 1920.gadā "nebūtu tādas Eiropas, kādu mēs to zinām pašlaik", viņš uzsvēra.</p>
      <p>Uzvara ļāva Polijai saglabāt nesen iegūto neatkarību un novērst komunisma izplatīšanos Rietumeiropā.</p>
      <p>Piektdien vakarā, komunicējot ar vēlētājiem sociālās saziņas vietnē "Facebook", Moraveckis ierosināja, ka triumfa arka būtu cienījams veids kā pieminēt kauju, un norādīja, ka ir ziedojis fondam, kas vēlas tādu uzbūvēt Varšavā.</p>
      <p>Pieminekli vajadzētu uzbūvēt drīzumā, paziņoja Polijas premjers, bet atzina, ka tas nebūs gatavs uz kaujas 100.gadadienu nākamā gada 15.augustā.</p>
      <p>Kaujai par godu 15.augustā Polijā tiek atzīmēta Armijas diena. Šajā dienā katoliskajā pasaulē tiek atzīmēti arī Vissvētākās Jaunavas Marijas debesīs uzņemšanas svētki. </p>
    </article>
  </body>
</html>