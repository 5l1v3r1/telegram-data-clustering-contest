<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151836/"/>
    <meta property="og:site_name" content="AgroNews"/>
    <meta property="article:published_time" content="2019-11-24T14:29:00+00:00"/>
    <meta property="og:title" content="В Україні рекультивували унікальну чайну плантацію"/>
    <meta property="og:description" content="Акцію з рекультивації частини чайної плантації, яка була закладена у 50-х роках минулого століття під Мукачевом, провели столичні та місцеві активісти. Повідомляє Укрінформ. Чайну плантацію під Мукачевом закладали з 25 квітня до 5 травня 1949 р. Для цих широт чай — унікальна культура. Але..."/>
  </head>
  <body>
    <article>
      <h1>В Україні рекультивували унікальну чайну плантацію</h1>
      <address><time datetime="2019-11-24T14:29:00+00:00">24 Nov 2019, 14:29</time> by <a rel="author">agronews.uaode/author</a></address>
      <p>
        <b>Акцію з рекультивації частини чайної плантації, яка була закладена у 50-х роках минулого століття під Мукачевом, провели столичні та місцеві активісти. Повідомляє <a href="https://www.ukrinform.ua/rubric-regions/2820575-zakarpatskij-caj-gotuetsa-pereziti-zimu.html">Укрінформ</a>.</b>
      </p>
      <p>Чайну плантацію під Мукачевом закладали з 25 квітня до 5 травня 1949 р. Для цих широт чай — унікальна культура. Але наразі ця плантація — здичавілі без догляду кущі. Фактично те, що є тут зараз, — це коренева поросль, яка відновлюється щороку після вимерзання.</p>
      <figure>
        <img src="https://agronews.ua/wp-content/uploads/2019/11/1574096549-394.jpg"/>
      </figure>
      <p>«Одну із ділянок ми рекультивуємо, розчистимо від коріння ожини та порослі дерев, внесемо перегній та укриємо на зиму кущі агроволокном», — розповів громадський активіст, що уже понад чотири роки опікується мукачівською чайною плантацією Максим Малигін.</p>
      <figure>
        <img src="https://agronews.ua/wp-content/uploads/2019/11/1574096621-250.jpg"/>
      </figure>
      <p>За його словами, наразі тут можна зібрати максимум 1-1,5 кг чайного листя у травні. А для того, щоб ця сировина для смачного чаю була вдалою та якісною, кущ має бути готовим. Тобто, він повинен добре перезимувати і мати достатньо органічних добрив. У лісі цього добрива не вистачає, тому треба додатково удобрювати та укривати на зиму, щоб чай не обмерзав.</p>
      <p>«Ми експериментували — деякі кущі обмотали індивідуально, а над одним рядом облаштували тепличку. Навесні порівняємо результати. Очікуємо, що після такого зимування нам вдасться збільшити кількість зібраного чаю, — зауважив Максим Малигін.</p>
      <figure>
        <img src="https://agronews.ua/wp-content/uploads/2019/11/1574096736-408.jpg"/>
      </figure>
      <p>Він сподівається, що з цієї плантації може розпочатися розвиток хоча б крафтового виробництва вітчизняного чаю, виготовленого з місцевої сировини.</p>
      <figure>
        <img src="https://agronews.ua/wp-content/uploads/2019/11/1574096858-687.jpg"/>
      </figure>
      <p>«Цим же займалися свого часу шведи, американці, європейці — і вони зараз виходять на промислові продажі чаю. За останні 200 років у Штатах було три федеральні програми, коли держава вкладала кошти в чайні плантації! Туреччина, яка нині вважається чайною країною, — насправді, стала нею в минулому столітті лише: перша чайна плантація тут була закладена в 20-х роках ХХ століття, насіння — як і в нас — взяли в Грузії. А зараз це ціла галузь з державною підтримкою. Така ж історія з Іраном, який теж має претензії на звання чайної країни», — підсумував Максим Малигін</p>
    </article>
  </body>
</html>