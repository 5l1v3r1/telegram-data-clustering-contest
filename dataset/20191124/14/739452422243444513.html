<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/taliban-zautocil-na-kontrolne-stanoviste-vojakov/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T14:39:49+00:00"/>
    <meta property="og:title" content="Taliban zaútočil na kontrolné stanovište vojakov"/>
    <meta property="og:description" content="Príslušníci afganského fundamentalistického hnutia Taliban zaútočili na kontrolné stanovište afganských bezpečnostných zložiek v provincii Dájkundí a zabili najmenej osem vojakov, píše v nedeľu agentúra AP. Podľa guvernéra provincie Dájkundí v strednom Afganistane utrpeli pri niekoľkohodinovom boji zranenia ďalší štyria vojaci. Incident sa odohral v okrese Kajran. Do oblasti nasadili v..."/>
  </head>
  <body>
    <article>
      <h1>Taliban zaútočil na kontrolné stanovište vojakov</h1>
      <address><time datetime="2019-11-24T14:39:49+00:00">24 Nov 2019, 14:39</time> by <a rel="author">Marek Molnár</a></address>
      <p>
        <b>Príslušníci afganského <i>fundamentalistického</i> hnutia Taliban zaútočili na kontrolné stanovište afganských bezpečnostných zložiek v provincii Dájkundí a zabili najmenej osem vojakov, píše v nedeľu agentúra AP.</b>
      </p>
      <p>Podľa guvernéra provincie Dájkundí v strednom Afganistane utrpeli pri niekoľkohodinovom boji zranenia ďalší štyria vojaci.</p>
      <p>Incident sa odohral v okrese Kajran. Do oblasti nasadili v nedeľu ráno posily a útok bojovníkov Talibanu sa podarilo odraziť. Vládni vojaci zneškodnili 20 útočníkov.</p>
      <p>Hnutie sa k zodpovednosti za útok na kontrolné stanovište prihlásilo prostredníctvom svojho hovorcu Karího Júsufa Ahmadího. Ten spochybnil informáciu o počte zabitých bojovníkov Talibanu, ktorú médiám poskytol guvernér. Dodal, že pri útoku vojakom zhabali zbrane a muníciu.</p>
      <p>Taliban priamo kontroluje alebo ovplyvňuje približne polovicu Afganistanu. Takmer denne podniká po celej krajine útoky na afganské bezpečnostné zložky alebo na členov štátnej i regionálnej vlády, dodala agentúra AP.</p>
      <related>
        <a href="https://www.hlavnydennik.sk/2019/11/24/video-automobil-vyletel-z-nadjazdu-a-zabil-jedneho-cloveka/"/>
      </related>
    </article>
  </body>
</html>