<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jnu-hostel-fee-hike-row-confusion-emerges-on-varsitys-decision-to-provide-relief-for-bpl-students-jnu5678.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T14:43:00+00:00"/>
    <meta property="og:title" content="ജെ.എന്‍.യു വിദ്യാര്‍ത്ഥികള്‍ക്ക് ബി.പി.എല്‍ മാനദണ്ഡത്തില്‍ ഫീസ് ഇളവ്: അപ്രായോഗികമെന്ന് വിദഗ്ധര്‍"/>
    <meta property="og:description" content="JNU National News India ന്യൂദല്‍ഹി: ജെ.എന്‍.യുവിലെ ശക്തമായ വിദ്യാര്‍ത്ഥി പ്രക്ഷോഭത്തെ തുടര്‍ന്ന് വര്‍ധിപ്പിച്ച ഫീസ് ഭാഗികമായി കുറക്കുമെന്നും സാമ്പത്തികമായി പിന്നാക്കം നില"/>
  </head>
  <body>
    <article>
      <h1>ജെ.എന്‍.യു വിദ്യാര്‍ത്ഥികള്‍ക്ക് ബി.പി.എല്‍ മാനദണ്ഡത്തില്‍ ഫീസ് ഇളവ്: അപ്രായോഗികമെന്ന് വിദഗ്ധര്‍</h1>
      <address><time datetime="2019-11-24T14:43:00+00:00">24 Nov 2019, 14:43</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ജെ.എന്‍.യുവിലെ ശക്തമായ വിദ്യാര്‍ത്ഥി പ്രക്ഷോഭത്തെ തുടര്‍ന്ന് വര്‍ധിപ്പിച്ച ഫീസ് ഭാഗികമായി കുറക്കുമെന്നും സാമ്പത്തികമായി പിന്നാക്കം നില്‍ക്കുന്ന വിദ്യാര്‍ത്ഥികള്‍ക്ക് കൂടുതല്‍ ഇളവുകള്‍ അനുവദിക്കുമെന്നും തീരുമാനിച്ചിരുന്നു. ബി.പി.എല്‍ പട്ടികയില്‍ ഉള്‍പ്പെടുന്ന വിദ്യാര്‍ത്ഥികള്‍ക്കാണ് ഇളവ് അനുവദിക്കുക. എന്നാല്‍ എന്തിന്റെ അടിസ്ഥാനത്തിലാണ് വിദ്യാര്‍ത്ഥികളെ ബി.പി.എല്‍ ലിസ്റ്റില്‍ ഉള്‍പ്പെടുകയെന്ന കാര്യത്തില്‍ അനിശ്ചിതത്വം. അഡ്മിനിസ്‌ട്രേഷനും വിദ്യാര്‍ത്ഥികളും ഒരുപോലെ ഉന്നയിക്കുന്നത് അഡ്മിഷന്റെ സമയത്ത് ഒരു വിദ്യാര്‍ത്ഥിയില്‍ നിന്നും ബി.പി.എല്‍ സര്‍ട്ടിഫിക്കറ്റ് വാങ്ങിയിട്ടില്ലെന്നതാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ജെ.എന്‍.യു മുന്‍ വൈസ്ചാന്‍സിലര്‍ വൈ.കെ അലഖും ബി.പി.എല്‍ മാനദണ്ഡത്തെ ചോദ്യം ചെയ്തിരുന്നു. 1979 ല്‍ പോക്ഷകാഹാര ലഭ്യതയുടെ അടിസ്ഥാനത്തില്‍ തയ്യാറാക്കിയ ആദ്യ ദാരിദ്രരേഖ പട്ടിക തയ്യാറാക്കിയ പ്ലാനിങ് കമ്മീഷന്റെ അധ്യക്ഷനായിരുന്നു അദ്ദേഹം. ഇത് പുതുക്കണമെന്നും നിലവിലെ ദാരിദ്രരേഖാ പട്ടികക്ക് 50 വര്‍ഷത്തെ പഴക്കമുണ്ടെന്നും അദ്ദേഹം പറയുന്നു.</p>
      <p>‘ഇത് മാറ്റണമെന്ന് ഞാന്‍ പറഞ്ഞിരുന്നു. പക്ഷെ പിന്നീട് വന്ന കമ്മിറ്റികളൊന്നും ഇതില്‍ വലിയ മാറ്റങ്ങളൊന്നും വരുത്തിയിട്ടില്ല. പുതിയ സംഘം അരവിന്ദ് പനഗാരിയയുടെ കീഴിലാണ് വന്നത്. എന്നാല്‍ അതിന് എന്താണ് സംഭവിച്ചതെന്ന് അറിയില്ലെന്നും’അദ്ദേഹം പറഞ്ഞു.</p>
      <related>
        <a href="https://www.doolnews.com/trolls-in-social-media-on-maharashtra-politics-on-behalf-of-government-formation.html?utm_source=doolnews&amp;utm_medium=related"/>
      </related>
      <p>ബി.പി.എല്‍ ലിസ്റ്റിന്റെ അടിസ്ഥാനത്തില്‍ ജെ.എന്‍.യു വിദ്യാര്‍ത്ഥികളെ പട്ടികപ്പെടുത്തുന്ന രീതി നടപ്പിലാക്കുന്നത് വളരെ പ്രയാസമായിരിക്കുമെന്നും അദ്ദേഹം വ്യക്തമാക്കി.</p>
      <p>‘ഇത് ജെ.എന്‍.യുവില്‍ നടപ്പിലാക്കുന്നത് വളരെ പ്രയാസമായിരിക്കും. അവര്‍ എങ്ങനെയാണ് ബി.പി.എല്‍ പട്ടിക തയ്യാറാക്കുകയെന്ന് എനിക്ക് മനസിലായില്ല. ഐ.ഐ.ടിയും ഐ.ഐ.എമ്മും പോലെ ജെ.എന്‍.യുവില്‍ മാനേജ്‌മെന്റും ടെക്‌നോളജിയും മാത്രമല്ല ഉള്ളത്. ഇത് തെറ്റായ രീതിയാണ്. ജെ.എന്‍.യുവില്‍ നിരവധി വിഷയങ്ങള്‍ പഠിക്കുന്നുണ്ട്. രാജ്യത്തിന്റെ വിവിധ ഭാഗങ്ങളില്‍ നിന്നായി നിരവധി വിദ്യാര്‍ത്ഥികളാണ് ഇവിടെ പഠിക്കുന്നത്.’ അലഖ് പറഞ്ഞു.</p>
      <related>
        <a href="https://www.doolnews.com/tammannah-support-kamal-hasan-rajanikanth-alliance.html?utm_source=doolnews&amp;utm_medium=related"/>
      </related>
      <p>ജെ.എന്‍.യുവില്‍ ബി.പി.എല്‍ പട്ടികയുടെ അടിസ്ഥാനത്തില്‍ ഫീസ് മാനദണ്ഡം കണക്കാക്കുന്നത് തെറ്റായ രീതിയാണെന്ന് ദല്‍ഹി അംബേദ്ക്കര്‍ യൂണിവേഴ്‌സിറ്റി അസോസിയേറ്റ് പ്രൊഫസര്‍ അരിന്ദം ബാനര്‍ജിയും പറഞ്ഞിരുന്നു.</p>
      <p>എന്നാല്‍ ഭാഗികമായ ഫീസ് വര്‍ധനവ് ഇത് വരെയും വിദ്യാര്‍ത്ഥികള്‍ അംഗീകരിച്ചിട്ടില്ല. ഇതിനെതിരെയുള്ള വിദ്യാര്‍ത്ഥി സമരം ഇരുപത്തിയൊമ്പതാം ദിവസവും തുടരുകയാണ്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/-fZjnRGiBIA" width="500" height="281" data-service="Youtube" scrolling="no"/>
      </figure>
    </article>
  </body>
</html>