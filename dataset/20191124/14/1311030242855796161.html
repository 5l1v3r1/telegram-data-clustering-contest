<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626085/%E0%A6%A2%E0%A6%BE%E0%A6%95%E0%A6%BE-%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE-%E0%A6%AE%E0%A6%B9%E0%A6%BE%E0%A6%B8%E0%A7%9C%E0%A6%95%E0%A7%87-%E0%A6%86%E0%A7%9C%E0%A6%BE%E0%A6%87-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A6%B0-%E0%A6%AF%E0%A6%BE%E0%A6%A8%E0%A6%9C%E0%A6%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T14:13:00+00:00"/>
    <meta property="og:title" content="ঢাকা-চট্টগ্রাম মহাসড়কে আড়াই ঘণ্টার যানজট"/>
    <meta property="og:description" content="কুমিল্লার দাউদকান্দি উপজেলার বারপাড়া এলাকায় ঢাকা-চট্টগ্রাম মহাসড়কে লরি ও বাসের সংঘর্ষকে ঘিরে দীর্ঘ যানজটের সৃষ্টি হয়। যানজটটি ধীরে ধীরে মহাসড়কের দাউদকান্দির জিংলাতলী থেকে দাউদকান্দি বিশ্বরোড পর্যন্ত ১০ কিলোমিটারে পৌঁছায়। তবে দুই থেকে আড়াই ঘণ্টার মধ্যে থেমে থেমে যান চলাচল শুরু হয়।"/>
  </head>
  <body>
    <article>
      <h1>ঢাকা-চট্টগ্রাম মহাসড়কে আড়াই ঘণ্টার যানজট</h1>
      <address><time datetime="2019-11-24T14:13:00+00:00">24 Nov 2019, 14:13</time> by <a rel="author">প্রতিনিধি, দাউদকান্দি, কুমিল্লা</a></address>
      <p>কুমিল্লার দাউদকান্দি উপজেলার বারপাড়া এলাকায় ঢাকা-চট্টগ্রাম মহাসড়কে লরি ও বাসের সংঘর্ষকে ঘিরে দীর্ঘ যানজটের সৃষ্টি হয়। যানজটটি ধীরে ধীরে মহাসড়কের দাউদকান্দির জিংলাতলী থেকে দাউদকান্দি বিশ্বরোড পর্যন্ত ১০ কিলোমিটারে পৌঁছায়। তবে দুই থেকে আড়াই ঘণ্টার মধ্যে থেমে থেমে যান চলাচল শুরু হয়।</p>
      <p>দাউদকান্দি হাইওয়ে পুলিশ সূত্রে জানা যায়, বিকেল পাঁচটার দিকে বারপাড়া এলাকায় মালবাহী একটি লরি ও ঢাকাগামী যাত্রীবাহী একটি বাসের সংঘর্ষ হয়। তবে কেউই গুরুতর আহত হননি। এ দুর্ঘটনার পর মহাসড়কে তীব্র যানজট সৃষ্টি হয়। খবর পেয়ে দাউদকান্দি হাইওয়ে পুলিশ রেকার এনে যানবাহন দুটিকে অন্যত্র সরিয়ে নেয়। ততক্ষণে সন্ধ্যা সোয়া সাতটা। এরপর থেমে থেমে যানচলাচল শুরু হয়।</p>
      <p>দাউদকান্দির জিংলাতলী গ্রামের চিকিৎসক সঞ্জয় চক্রবর্তী বলেন, ‘তীব্র যানজটে আটকা পড়ে তিন কিলোমিটার পথ হেঁটে গৌরীপুরে পৌঁছেছি।’</p>
      <p>চাঁদপুর থেকে ঢাকাগামী পদ্মা পরিবহনের বাসের চালক ফিরোজ আলম রাত পৌনে সাতটার দিকে বলেন, তীব্র যানজটে দেড় ঘণ্টা একই স্থানে বসে থাকতে হয়েছে।</p>
      <p>দাউদকান্দি হাইওয়ে থানার ভারপ্রাপ্ত কর্মকর্তা (ওসি) সরকার আবদুল আল মামুন বলেন, দুর্ঘটনাকবলিত যানবাহন দুটি অন্যত্র সরিয়ে চলাচল স্বাভাবিক করার চেষ্টা চলছে।</p>
    </article>
  </body>
</html>