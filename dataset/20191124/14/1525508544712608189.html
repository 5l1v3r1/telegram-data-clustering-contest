<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779869/%D9%BE%DB%8C%D8%B1%D9%88%D8%B2%DB%8C-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D9%85%D8%AF%D8%A7%D9%86-%D8%A8%D8%B1%D8%A7%D8%A8%D8%B1-%D9%85%DB%8C%D9%84%D8%A7%D8%AF-%D9%85%D9%87%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:19:31+00:00"/>
    <meta property="og:title" content="در هفته دهم لیگ دسته دوم فوتبال کشور صورت گرفت؛ پیروزی تیم فوتبال شهرداری همدان برابر «میلاد مهر» تهران"/>
    <meta property="og:description" content="همدان- تیم فوتبال شهرداری همدان در هفته دهم لیگ دسته دوم فوتبال کشور برابر تیم «میلاد مهر» تهران ۴ بر ۲ به پیروزی رسید."/>
  </head>
  <body>
    <article>
      <h1>در هفته دهم لیگ دسته دوم فوتبال کشور صورت گرفت؛ پیروزی تیم فوتبال شهرداری همدان برابر «میلاد مهر» تهران</h1>
      <address>
        <time datetime="2019-11-24T14:19:31+00:00">24 Nov 2019, 14:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، تنور لیگ دسته دوم فوتبال کشور در گروه الف امروز با برگزاری دیدارهای حساس داغ و بازی ها وارد هفته دهم شد.</p>
      <p>در این هفته تیم فوتبال شهرداری همدان برای رسیدن به جمع مدعیان برابر تیم فوتبال میلاد مهر تهران محکوم به پیروزی بود و برای کسب ۳ امتیاز وارد میدان شد.</p>
      <p>سرمای هوای همدان باعث شده بود در ابتدای مسابقه دو تیم بازی سردی را ارائه دهند اما در دقایق ابتدایی مسابقه تیم فوتبال شهرداری همدان گل غیرمنتظره ای را با شوت محکم مهاجم تیم فوتبال میلاد مهر تهران دریافت کرد.</p>
      <p>این گل باعث شد تا یخ بازی آب شود و شهرداری همدان بعد از دریافت گل سراسر حمله شد و موقعیت‌های زیادی بر روی دروازه حریف خلق کرد.</p>
      <p>در دقایق پایانی نیمه نخست گل زیبای محسن وفایی که در این دیدار بازی زیبایی را به نمایش گذاشته بود مسابقه را به تساوی کشاند و دو تیم با نتیجه یک بر یک به رختکن رفتند.</p>
      <p>در نیمه دوم شهرداری همدان برای رسیدن به پیروزی وارد میدان شد اما برخلاف جریان بازی در یک ضربه ایستگاهی گل دوم را دریافت کرد تا در دقایق نخست این نیمه نیز همچون نیمه نخست تیم شهرداری همدان کمی دچار مشکل شود.</p>
      <p>بعد این گل باز هم شهرداریچی ها یکپارچه حمله شدند و در یکی از این حملات خطای مهاجم میلاد مهر تهران بر روی مهدی خلج پنالتی شد که حسین کاظمی کاپیتان تیم فوتبال شهرداری همدان گل دوم و تساوی شهرداری را به ثمر رساند.</p>
      <p>بعد از این گل شهرداری همدان بازی تهاجمی تری را به نمایش گذاشت و با پاس گل زیبای پیمان حشمتی توسط محسن وفایی گل سوم را وارد دروازه حریف کرد.</p>
      <p>بعد از این گل؛ اخراج بازیکن شهرداری همدان محمد عباس تبار کمی جریان بازی را تحت تاثیر قرار دارد و تیم میلاد مهر تهران بازی هجومی تری به نمایش گذاشت.</p>
      <p>با پایان وقت های قانونی داور مسابقه ۹ دقیقه وقت تلف شده اعلام کرد که در این دقایق تیم فوتبال شهرداری همدان توسط محسن وفایی که در این دیدار هتریک کرد گل چهارم را به ثمر رساند تا آب سردی بر پیکره حریف تهرانی باشد.</p>
      <p>در نهایت این بازی دراماتیک که تیم فوتبال شهرداری همدان دو بار در آن از حریف خود عقب افتاد با نتیجه ۴ بر ۲ به سود شهرداری همدان خاتمه یافت.</p>
      <p>محسن وفایی مهاجم تیم فوتبال شهرداری همدان با زدن ۳ گل یکی از تاثیرگذارترین بازیکنان میدان بود.</p>
    </article>
  </body>
</html>