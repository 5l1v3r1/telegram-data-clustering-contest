<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779872/%DA%A9%D8%B4%D9%81-%DB%B4-%D8%AE%D9%88%D8%AF%D8%B1%D9%88%DB%8C-%D8%B3%D8%B1%D9%82%D8%AA%DB%8C-%D9%88-%D8%AF%D8%B3%D8%AA%DA%AF%DB%8C%D8%B1%DB%8C-%DB%B3-%D8%B3%D8%A7%D8%B1%D9%82-%D8%AF%D8%B1-%D9%87%D9%85%D8%AF%D8%A7%D9%86-%DB%B2-%D9%85%D8%AA%D9%87%D9%85-%D9%81%D8%B1%D8%A7%D8%B1-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:19:58+00:00"/>
    <meta property="og:title" content="فرمانده انتظامی همدان عنوان کرد: کشف ۴ خودروی سرقتی و دستگیری ۳ سارق در همدان/ ۲ متهم فرار کردند"/>
    <meta property="og:description" content="همدان - فرمانده انتظامی شهرستان همدان از کشف ۴ دستگاه خودروی سرقتی و دستگیری ۳ سارق در این خصوص خبر داد."/>
  </head>
  <body>
    <article>
      <h1>فرمانده انتظامی همدان عنوان کرد: کشف ۴ خودروی سرقتی و دستگیری ۳ سارق در همدان/ ۲ متهم فرار کردند</h1>
      <address>
        <time datetime="2019-11-24T14:19:58+00:00">24 Nov 2019, 14:19</time>
      </address>
      <p>سرهنگ جمشید باقری در گفتگو با <a href="https://www.mehrnews.com/">خبرنگار مهر</a> اظهار داشت: ساعت ۲۱ شب گذشته دوم آذرماه ماموران گشت کلانتری ۱۹ همدان حین گشت زنی به راننده و سرنشین یک دستگاه سواری مزدا ۳ مشکوک شدند.</p>
      <p>وی افزود: در استعلام شماره پلاک این خودرو از سامانه پلیس مشخص شد خودرو چند روز قبل از تهران به سرقت رفته است.</p>
      <p>سرهنگ باقری بیان کرد: راننده و سرنشین سواری مزدا بدون توجه به دستور ایست پلیس متواری شدند که با استفاده از شگردهای پلیسی خودرو متوقف، ۲ متهم بازداشت و به همراه خودرو به مقر انتظامی منتقل شدند.</p>
      <p>وی بیان کرد: در بررسی سوابق متهمان مشخص شد نامبردگان از سارقان سابقه دار خودرو در تهران هستند که قصد انتقال سواری مزدا به استان های غربی را داشتند.</p>
      <p>فرمانده انتظامی شهرستان همدان گفت: متهمان برای بررسی تخصصی جرایم احتمالی به اداره مبارزه با سرقت پلیس آگاهی منتقل شدند.</p>
      <p>وی همچنین از کشف ۳ دستگاه خودروی سواری مسروقه دیگر نیز خبر داد و گفت: در پی گزارشات واصله مبنی بر تردد مشکوک و همزمان ۳ دستگاه خودروی سواری شامل ۲ دستگاه زانتیای سفید و یک دستگاه پژو پارس نقره ای در بلوار سردار همدانی، بلافاصله ماموران کلانتری ۱۹ و اکیپی از ماموران پلیس آگاهی استان همدان عازم محل شدند.</p>
      <p>وی افزود: با حضور ماموران در محل، رانندگان خودروها بدون توجه به دستور ایست پلیس اقدام به فرار کردند که با استفاده از شگردهای پلیسی هر ۳ خودرو متوقف شد.</p>
      <p>سرهنگ باقری بیان کرد: سارقان پس از توقف خودروها به سمت زمین های کشاورزی و باغات اطراف متواری شدند که یکی از آنها دستگیر و ۲ نفر دیگر با استفاده از تاریکی شب و وضعیت جغرافیایی اقدام به فرارکردند.</p>
      <p>وی تصریح کرد: متهم دستگیری شده پس از انتقال به کلانتری در بازجویی ها اعتراف کرد خودروها را به صورت باندی از تهران سرقت کرده و قصد انتقال آن ها به یکی از استان های همجوار را داشته اند.</p>
      <p>فرمانده انتظامی شهرستان همدان گفت: ۲ متهم فراری با همکاری فرد دستگیر شده شناسایی شده اند و تلاش برای دستگیری آن ها ادامه دارد.</p>
    </article>
  </body>
</html>