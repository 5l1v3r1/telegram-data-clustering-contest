<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/diethni/item/490288-%CE%B9%CF%81%CE%AC%CE%BA-%CF%84%CE%BF%CF%85%CE%BB%CE%AC%CF%87%CE%B9%CF%83%CF%84%CE%BF%CE%BD-%CF%84%CF%81%CE%B5%CE%B9%CF%82-%CE%BD%CE%B5%CE%BA%CF%81%CE%BF%CE%AF-%CE%B4%CE%B9%CE%B1%CE%B4%CE%B7%CE%BB%CF%89%CF%84%CE%AD%CF%82-%CF%84%CE%B1-%CE%BE%CE%B7%CE%BC%CE%B5%CF%81%CF%8E%CE%BC%CE%B1%CF%84%CE%B1-%CE%B1%CF%80%CF%8C-%CE%B4%CF%85%CE%BD%CE%AC%CE%BC%CE%B5%CE%B9%CF%82-%CE%B1%CF%83%CF%86%CE%B1%CE%BB%CE%B5%CE%AF%CE%B1%CF%82"/>
    <meta property="og:site_name" content="thestival.gr"/>
    <meta property="article:published_time" content="2019-11-24T14:23:00+00:00"/>
    <meta property="og:title" content="Ιράκ: Τουλάχιστον τρεις νεκροί διαδηλωτές τα ξημερώματα από δυνάμεις ασφαλείας"/>
    <meta property="og:description" content="Τρεις άνθρωποι σκοτώθηκαν σήμερα τα ξημερώματα στη Νασιρίγια στο νότιο Ιράκ όταν οι δυνάμεις ασφαλείας άνοιξαν πυρ εναντίον των διαδηλωτών, ανακοίνωσαν ιατρικές και αστυνομικές πηγές."/>
  </head>
  <body>
    <article>
      <h1>Ιράκ: Τουλάχιστον τρεις νεκροί διαδηλωτές τα ξημερώματα από δυνάμεις ασφαλείας</h1>
      <address><time datetime="2019-11-24T14:23:00+00:00">24 Nov 2019, 14:23</time> by <a rel="author">Thestival team</a></address>
      <p>Τρεις άνθρωποι σκοτώθηκαν σήμερα τα ξημερώματα στη Νασιρίγια στο νότιο Ιράκ όταν οι δυνάμεις ασφαλείας άνοιξαν πυρ εναντίον των διαδηλωτών, ανακοίνωσαν ιατρικές και αστυνομικές πηγές.</p>
      <p>Διαδηλωτές είχαν συγκεντρωθεί σε τρεις κεντρικές γέφυρες της πόλης και οι δυνάμεις ασφαλείας έκαναν χρήση δακρυγόνων και πραγματικών σφαιρών για να τους διαλύσουν, επεσήμαναν οι πηγές αυτές.</p>
      <p>Περισσότεροι από 50 άνθρωποι τραυματίστηκαν, οι περισσότεροι από τα κάνιστρα των δακρυγόνων και τις σφαίρες, στις συγκρούσεις αυτές που διήρκησαν όλη τη νύκτα και μέχρι σήμερα τα ξημερώματα, πρόσθεσαν.</p>
      <p>Εδώ και σχεδόν δύο μήνες το Ιράκ συγκλονίζεται από ένα κίνημα διαμαρτυρίας, το μεγαλύτερο μετά την πτώση το 2003 του Σαντάμ Χουσέιν. Αυτή η κοινωνική κρίση είναι και ιδιαίτερα αιματηρή με σχεδόν 350 ανθρώπους να έχουν χάσει τη ζωή τους, στην πλειονότητά τους διαδηλωτές.</p>
      <p>Οι διαδηλωτές ζητούν την εκ βάθρων ανανέωση του πολιτικού συστήματος, το οποίο θεωρούν διεφθαρμένο και ανίκανο.</p>
      <p>Σήμερα για μία ακόμη φορά μια ανακοίνωση της ιρακινής κυβέρνησης ώθησε τους διαδηλωτές σε νέες κινητοποιήσεις: το υπουργείο Παιδείας είχε ανακοινώσει ότι σήμερα θα άνοιγαν τα σχολεία σε πολλές πόλεις του νότιου Ιράκ έπειτα από σχεδόν ένα μήνα που παρέμεναν κλειστά.</p>
      <p>Όμως την ώρα που ξεκινούν τα μαθήματα σήμερα το πρωί στη Νασιρίγια κανένα σχολείο δεν είχε ανοίξει, όπως ανέφερε ανταποκριτής του AFP. Εξάλλου τα περισσότερα κυβερνητικά κτίρια είναι αποκλεισμένα, με τους διαδηλωτές να πραγματοποιούν διαμαρτυρία μπροστά τους εδώ και πολλές εβδομάδες. Μάλιστα έχουν τοποθετήσει στις πόρτες και τους τείχους των κτιρίων αφίσες που γράφουν: «Κλειστό έπειτα από εντολή του λαού».</p>
      <p>Εξάλλου η Νασιρίγια, ιστορικό προπύργιο της εξέγερσης στο Ιράκ που βρίσκεται 300 χιλιόμετρα νότια της Βαγδάτης, είναι κομμένη στα δύο: οι διαδηλωτές έκαιγαν λάστιχα σε πέντε γέφυρες πάνω από τον ποταμό Ευφράτη ο οποίος διασχίζει την πόλη.</p>
      <p>Στην επαρχία Βασόρα, όπου υπάρχουν σημαντικά αποθέματα πετρελαίου, οι βασικοί οδικοί άξονες είναι επίσης κλειστοί από τους διαδηλωτές, οι οποίοι εμπόδισαν τους εργαζόμενους στις δημόσιες υπηρεσίες να φτάσουν στα γραφεία τους.</p>
      <p>Εξάλλου ο δρόμος που οδηγεί στο λιμάνι Ουμ Κασρ, ζωτικής σημασίας για τις εισαγωγές τροφίμων στο Ιράκ, είναι επίσης κλειστός, ενώ οι δυνάμεις της τάξης έχουν αποπειραθεί αρκετές φορές να τον ανοίξουν τις τελευταίες εβδομάδες, με αποτέλεσμα να σκοτωθούν διαδηλωτές.</p>
      <p>Συγκρούσεις ξέσπασαν τη νύχτα μεταξύ της αστυνομίας και των διαδηλωτών και στην ιερή σιιτική πόλη Κερμπάλα, 100 χιλιόμετρα νότια της Βαγδάτης.</p>
    </article>
  </body>
</html>