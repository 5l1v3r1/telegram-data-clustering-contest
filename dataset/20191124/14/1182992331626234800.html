<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%83%d0%b0%d0%b9%d0%bb%d0%b4%d1%8a%d1%80-%d0%bd%d0%b0%d0%b4%d0%bc%d0%b8%d0%bd%d0%b0%d1%85-%d0%b8-%d0%bc%d0%b0%d0%b9%d0%ba-%d1%82%d0%b0%d0%b9%d1%81%d1%8a%d0%bd/"/>
    <meta property="og:site_name" content="Труд"/>
    <meta property="article:published_time" content="2019-11-24T14:58:24+00:00"/>
    <meta property="og:title" content="Уайлдър: Надминах и Майк Тайсън"/>
    <meta property="og:description" content="Дионтей Уайлдър има само един от поясите в тежка категория – този на Световния боксов съвет (WBC), който макар и да минава за най-престижния, го оставя в сянката на притежателя на останалите четири (в момента Анди Руис). Американецът прибра рекордния..."/>
  </head>
  <body>
    <article>
      <h1>Уайлдър: Надминах и Майк Тайсън</h1>
      <address><time datetime="2019-11-24T14:58:24+00:00">24 Nov 2019, 14:58</time> by <a rel="author">Труд</a></address>
      <p>Дионтей Уайлдър има само един от поясите в тежка категория – този на Световния боксов съвет (WBC), който макар и да минава за най-престижния, го оставя в сянката на притежателя на останалите четири (в момента Анди Руис). Американецът прибра рекордния в кариерата си хонорар от 20 милиона долара за победата над кубинеца Луис Ортис-Кинг Конг, но явно все още се смята на недооценен.<br/>„Трябваше да нокаутирам 40 души, за да ме признаят – заяви Бронзовия бомбардировач, който вече има 41 победи (само една по точки) и 1 равен мач в кариерата си. – Аз вече съм боксьорът с най-силния удар в историята. Надминах и Майк Тайсън.“<br/>Уайлдър губеше по точки в съдийските карти до решаващия момент в 7-ия рунд. Дотогава 40-годишния претендент се бе уморил достатъчно, тъй като водеше перфектно мача. Ортис „заспа“ само за миг и унищожителен десен прав разтърси главата му и го свали на пода. Реферът отброи бързо и присъди победата на шампиона.<br/>Уайлдър вече планира реванш с Тайсън Фюри, който остава единственият му съперник, тръгнал си непобеден от ринга, а най-вероятната дата е 22 февруари 2020-а. Шампионът не крие желанието си да се види и като абсолютен крал на тежката категория. „Има прекалено много пояси и това обърква феновете – смята Дионтей. – А категорията е прекалено малка. Затова искам на върха да видя само едно име – моето.“</p>
    </article>
  </body>
</html>