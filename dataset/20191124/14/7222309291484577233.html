<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/finnair-inhiberar-femton-flyg-pa-grund-av-postkonflikten/"/>
    <meta property="og:site_name" content="HBL"/>
    <meta property="article:published_time" content="2019-11-24T14:55:00+00:00"/>
    <meta property="og:title" content="300 flyg stannar på marken under måndagen"/>
    <meta property="og:description" content="Finnair inhiberar resor för 20 000 passagerare då poststrejken utvidgas."/>
  </head>
  <body>
    <article>
      <h1>300 flyg stannar på marken under måndagen</h1>
      <h2>Finnair inhiberar resor för 20 000 passagerare då poststrejken utvidgas.</h2>
      <address><time datetime="2019-11-24T14:55:00+00:00">24 Nov 2019, 14:55</time> by <a rel="author">Anna Svartström</a></address>
      <p>Tills vidare har Finnair inhiberat 24 flyg för söndagskvällen och måndagsmorgonen. Det här som en förberedelse inför att Luftfartsunionen IAU inleder sympatistrejker på måndagen för att stödja de strejkande postanställda.</p>
      <p>De inhiberade flygen berör hittills ungefär tusen personer.</p>
      <p>Redan i slutet av veckan har en del av passagerarna passat på att omboka sina flyg för säkerhets skull. Finnair ombokar de resenärer som påverkas av sympatistrejken till andra flyg, antingen med Finnair eller med andra flygbolag. Bolaget kontaktar de berörda per e-post och textmeddelande om inhiberade flyg, men det gäller att själv hålla koll på bokningsuppgifterna för att se hur resan ombokas.</p>
      <p>
        <b>Över 20 000 berörs</b>
      </p>
      <p>Finnair har meddelat att bolaget avbokat ytterligare fler av måndagens flyg. Under måndagen har bolaget sammanlagt 377 flygningar och 35 000 resenärer.</p>
      <p>– Om sympatistrejken blir av kommer 300 flyg att avbokas, vilket berör 20 300 passagerare. Ungefär 70 flygningar försöker vi genomföra i alla fall, säger Finnairs kommunikationschef <b>Päivyt Tallqvist</b>.</p>
      <p>Den aviserade sympatistrejken berör markpersonal och stödfunktioner som catering, tankning, planservice och kundservice på flygplatsen.</p>
      <p>– Det är frågan om absolut kritiska marktjänster, säger Tallqvist.</p>
      <p>Den som har en flygbiljett behöver inte vara i kontakt om eventuell inhibering, men bör själv kolla upp hur biljetten eventuellt ombokats. Passar inte ombokningen ersätts kunderna för biljettpriset.</p>
      <p><b>Läs också:</b> <a href="https://www.hbl.fi/artikel/sa-har-kan-poststrejken-utvidgas/">Så här kan poststrejken utvidgas</a></p>
      <related>
        <a href="https://www.hbl.fi/artikel/sa-har-kan-poststrejken-utvidgas/"/>
        <a href="https://www.hbl.fi/artikel/industrifacket-och-fackforbundet-pro-varslar-om-strejk-om-tva-veckor/"/>
      </related>
    </article>
  </body>
</html>