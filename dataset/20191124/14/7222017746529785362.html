<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/toni-nadal-o-rafa-mporei-na-paizei-mechri-ta-37/"/>
    <meta property="og:site_name" content="Tennis24"/>
    <meta property="article:published_time" content="2019-11-24T14:08:58+00:00"/>
    <meta property="og:title" content="Τόνι Ναδάλ: “Ο Ράφα, μπορεί να παίζει μέχρι τα 37”"/>
    <meta property="og:description" content="Ο Τόνι Ναδάλ μιλώντας σε μέσο της Μεγάλης Βρετανίας, με αφορμή τα πρόσφατα ΑΤΡ Finals, εξέφρασε την άποψή του, ότι ο Ράφαελ Ναδάλ μπορεί εύκολα, με σωστό προγραμματισμό, να παίζει μέχρι και τα 37 του χρόνια…   Ο θείος και επί χρόνια προπονητής του Ράφαελ Ναδάλ, Τόνι, μίλησε για τα κατορθώματα του ανιψιού του τις […]"/>
  </head>
  <body>
    <article>
      <h1>Τόνι Ναδάλ: “Ο Ράφα, μπορεί να παίζει μέχρι τα 37”</h1>
      <address>
        <time datetime="2019-11-24T14:08:58+00:00">24 Nov 2019, 14:08</time>
      </address>
      <h3>Ο Τόνι Ναδάλ μιλώντας σε μέσο της Μεγάλης Βρετανίας, με αφορμή τα πρόσφατα ΑΤΡ Finals, εξέφρασε την άποψή του, ότι ο Ράφαελ Ναδάλ μπορεί εύκολα, με σωστό προγραμματισμό, να παίζει μέχρι και τα 37 του χρόνια…</h3>
      <p>Ο θείος και επί χρόνια προπονητής του Ράφαελ Ναδάλ, Τόνι, μίλησε για τα κατορθώματα του ανιψιού του τις τελευταίες δυο σεζόν, όσο δηλαδή δεν δουλεύουν και δεν ταξιδεύουν μαζί στο Tour, ενώ αναφέρθηκε στο πότε θα σταματήσει να παίζει στο υψηλότερο επίπεδο.</p>
      <p>Ο 33χρονος Ισπανός μαγεύει με τις εμφανίσεις του στα courts φέτος και σίγουρα η δουλειά που έχει κάνει ο θείος Τόνι τα προηγούμενα χρόνια, μόνο τυχαία δεν ήταν.</p>
      <p>Οι δυο τους είχαν την απόλυτη χημεία και έφτασαν παρέα σε αμέτρητους τίτλους. Το ταλέντο και η σπουδαία προσωπικότητα του Ράφα, έγιναν ένα υπερόπλο στα χέρια του Τόνι, ο οποίος πιστεύει ότι… το τέλος, αργεί για τον Ισπανό στο Tour.</p>
      <p>Τι πιστεύει ο 58χρονος για το μέλλον του αθλήματος ; Οι απαντήσεις, παρακάτω:</p>
      <p><i>“Άκουσα πολλές φορές, πολλοί ειδικοί, να λένε πως η καριέρα του Ράφα θα είναι σύντομη, εξαιτίας των τραυματισμών του. Από το 2003 όμως αγωνίζεται στο υψηλότερο επίπεδο και δεν λέει να σταματήσει με τίποτα”,</i> είπε αρχικά.</p>
      <p>Για να προσθέσει: <i>“Πιστεύω, ότι έχει ακόμη πολύ δρόμο στο τένις. Έχει ακόμη μερικά χρόνια για να αγωνίζεται όντας στην κορυφή. Βέβαια, αυτό θα εξαρτηθεί και από την εξέλιξη του τένις, κι από το πόσο οι αντίπαλοί του θα μπορέσουν να τον κάνουν να φαίνεται χειρότερος.</i></p>
      <p>
        <i>Δεν νομίζω ότι η απόσυρσή του από το άθλημα πλησιάζει. Μπορεί να έχει τραυματισμούς τα τελευταία χρόνια, αλλά με σωστό προγραμματισμό, όπως του Ρότζερ (Φέντερερ) για παράδειγμα, μόνο απίθανο δεν θα είναι να τον δούμε να αγωνίζεται και μετά τα 36-37.</i>
      </p>
      <p>Όσον αφορά το επικείμενο Roland Garros, ο Τόνι Ναδάλ σχολίασε ποιοι είναι οι διεκδικητές του τίτλου: <i>“Τσιτσιπάς, Μεντβέντεφ και Ζβέρεφ, λογικά θα κάνουν το βήμα παραπάνω φέτος στο Roland Garros. Σε σχέση, με αυτά που έκαναν πέρυσι.</i></p>
      <p>
        <i>Σίγουρα, θα είναι καλύτεροι από πριν και μαζί με τον Τιμ, που κάθε χρόνο τα πηγαίνει εξαιρετικά στο Παρίσι, είναι οι αθλητές που θα διεκδικήσουν τον τίτλο. Φυσικά ο Ράφα είναι το φαβορί κι από κοντά είναι και ο Τζόκοβιτς, αλλά οι τέσσερις αυτοί νέοι, θα μας απασχολήσουν πολύ”.</i>
      </p>
      <p>
        <b>Δημήτρης Χαλιάπας</b>
      </p>
    </article>
  </body>
</html>