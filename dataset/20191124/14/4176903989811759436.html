<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/talibani-ubili-najmanje-8-avganistanskih-vojnika/"/>
    <meta property="og:site_name" content="Krstarica"/>
    <meta property="article:published_time" content="2019-11-24T14:05:00+00:00"/>
    <meta property="og:title" content="Talibani ubili najmanje 8 avganistanskih vojnika"/>
    <meta property="og:description" content="KABUL - Avganistanski zvaničnik Anvar Rahmati izjavio je da su talibanski pobunjenici upali u kontrolni punkt u centralnoj provinciji, ubivši najmanje"/>
  </head>
  <body>
    <article>
      <h1>Talibani ubili najmanje 8 avganistanskih vojnika</h1>
      <address><time datetime="2019-11-24T14:05:00+00:00">24 Nov 2019, 14:05</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>KABUL – Avganistanski zvaničnik Anvar Rahmati izjavio je da su talibanski pobunjenici upali u kontrolni punkt u centralnoj provinciji, ubivši najmanje osam vojnika.</p>
      <p>Rahmati, guverner provincije Dajkundi u kojoj se dogodio napad, rekao je da su četvorica vojnika takođe ranjena u višečasovnoj pucnjavi, prenosi AP.</p>
      <p>On je rekao da su pojačanja koja su poslata rano jutros uspela da oteraju talibane i ubiju najmanje 20 njihovih boraca.</p>
      <p>Kari Jusuf Ahmadi, portparol talibana, preuzeo je odgovornost za napad na kontrolnu tačku. Ipak, osporio je podatke o talibanskim žrtvama koje je pružio guverner i rekao da su pobunjenici oteli oružje i municiju.</p>
      <p>Talibani drže vlast nad polovinom Avganistana, izvodeći skoro svakodnevne napade na avganistanske snage i vladine zvaničnike širom zemlje.</p>
      <p>(Tanjug)</p>
    </article>
  </body>
</html>