<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/da-kuhinja-ne-bo-leglo-umazanije-253045"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T14:55:00+00:00"/>
    <meta property="og:title" content="Da kuhinja ne bo leglo umazanije"/>
    <meta property="og:description" content="Občasno v medijih zasledimo nadvse neprijetna poročila inšpekcij o higienskih razmerah v različnih lokalih ali obratih za proizvodnjo hrane, na sramotnih seznamih se znajdejo imenitne restavracije..."/>
  </head>
  <body>
    <article>
      <h1>Da kuhinja ne bo leglo umazanije</h1>
      <h2>V domači kuhinji, tako smo prepričani, je vse neoporečno. Pa je res?</h2>
      <address><time datetime="2019-11-24T14:55:00+00:00">24 Nov 2019, 14:55</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1686711.jpg"/>
          <figcaption>Posodo in delovne površine čistimo sproti. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1686710.jpg"/>
          <figcaption>Preden stopimo v kuhinjo, si temeljito umijemo roke. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1686709.jpg"/>
          <figcaption>Surovo meso režemo na posebni deski in jo takoj po uporabi temeljito očistimo. FOTO: Guliver/Getty Images</figcaption>
        </figure>
      </slideshow>
      <p>Občasno v medijih zasledimo nadvse neprijetna poročila inšpekcij o higienskih razmerah v različnih lokalih ali obratih za proizvodnjo hrane, na sramotnih seznamih se znajdejo imenitne restavracije, slaščičarne, mesnice, trgovine z živili, pekarne in še kaj. Ob tem se nam lahko obrne želodec in pomislimo, da je najboljše hrano pripravljati doma. V domači kuhinji, tako smo prepričani, je vse neoporečno. Pa je res? Ali hrano res primerno shranjujemo, ali skrbimo za higieno po vsaj minimalnih standardih, ali se nam morda zgodi, da posodo brišemo z umazano kuhinjsko krpo, v raztresenosti pa po tleh polito mleko pobrišemo kar s krpo, ki je sicer namenjena čiščenju pulta? Da ne govorimo o gobicah za pomivanje posode, ki se po pultu in v koritu svaljkajo nekaj mesecev, na deski, na kateri smo rezali meso, pa se kmalu zatem znajde zelenjava. Vse to so napake ali celo higienski grehi, ki praviloma nimajo hujših posledic, saj večina mikroorganizmov, ki se bohotijo v našem okolju, ni škodljivih, če pa imamo smolo, se nam lahko zaradi lastne malomarnosti v kuhinji razvijejo bakterije, ki lahko povzročijo zdravstvene težave uporabnikom, to je družinskim članom. Še najmanj, kar nas lahko doleti, so prebavne težave, na primer slabost in driska, če imamo smolo, pa lahko pristanemo tudi v bolnišnici, če se okužimo na primer s salmonelo. Zato je dobro, da v domači kuhinji vzpostavimo red in vsaj minimalne higienske standarde, čeprav se zelo čistunsko res ni treba vesti.</p>
      <blockquote>Okužbe se lahko prenašajo prek pripomočkov in delovnih površin še pred toplotno obdelavo.</blockquote>
      <h3>Osebna higiena</h3>
      <figure>
        <img src="https://www.slovenskenovice.si/images/slike/2019/11/23/1686709.jpg"/>
        <figcaption>Surovo meso režemo na posebni deski in jo takoj po uporabi temeljito očistimo. FOTO: Guliver/Getty Images</figcaption>
      </figure>
      <p>Začne se seveda z osebno higieno, preden se lotimo obdelave živil oziroma priprave obroka, si temeljito umijemo roke. Prav tako poskrbimo, da bodo delovne površine in vsi pripomočki, to so noži, deske za rezanje, posoda in tako naprej, čisti. Posebno pozornost zahtevajo deske za rezanje, za katere je priporočljivo, da jih imamo več, ločeno za različna živila. Tako bi praviloma morali pomiti in pospraviti desko, na kateri smo rezali surovo meso, in za zelenjavo vzeti drugo. Ker večina nima toliko desk ali pa jih nehote pomešamo med sabo, poskrbimo vsaj za to, da jo vselej pomijemo po obdelavi mesa. Med posameznimi živili namreč lahko pride do navzkrižnih okužb. Res je, da gre vse v en lonec, vendar se okužbe lahko prenašajo prek pripomočkov in delovnih površin še pred toplotno obdelavo. Sicer pa posodo in pripomočke po uporabi sproti pomivamo ali vsaj speremo in pospravimo v pomivalni stroj. Tako kuhinja ne bo le čista, temveč tudi urejena. Pomivamo s toplo vodo in detergentom, po potrebi celo z vročo, pomito dobro speremo s čisto vodo.<br/><br/>Še en nasvet, živil v shrambi ne mešamo vsevprek, zlasti ne svežih. V hladilniku je najbolje, da na primer meso in mesnine hranimo v posebnem predalu, mlečne izdelke posebej ter sadje in zelenjavo tudi ločeno, živila pa redno pregledujemo, da se kaj ne pokvari.</p>
      <figure>
        <img src="https://www.slovenskenovice.si/images/slike/2019/11/23/1686710.jpg"/>
        <figcaption>Preden stopimo v kuhinjo, si temeljito umijemo roke. FOTO: Guliver/Getty Images</figcaption>
      </figure>
    </article>
  </body>
</html>