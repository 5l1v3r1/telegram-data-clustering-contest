<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623158/%D8%A8%D9%87%D8%AA%D8%B1%DB%8C%D9%86-%D8%A7%D8%AE%D8%AA%D8%B1%D8%A7%D8%B9%D8%A7%D8%AA-%D8%B3%D8%A7%D9%84-%DB%B2%DB%B0%DB%B1%DB%B9-%D8%A7%D8%B2-%D9%86%DA%AF%D8%A7%D9%87-%D9%85%D8%AC%D9%84%D9%87-%D8%AA%D8%A7%DB%8C%D9%85-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T14:22:00+00:00"/>
    <meta property="og:title" content="بهترین اختراعات سال ۲۰۱۹ از نگاه مجله &quot;تایم&quot;+تصاویر"/>
    <meta property="og:description" content="مجله &quot;تایم&quot; سالیانه بهترین اختراع‌ها که دنیا را به جایی بهتر تبدیل می‌کند، انتخاب می‌کند."/>
  </head>
  <body>
    <article>
      <h1>بهترین اختراعات سال ۲۰۱۹ از نگاه مجله "تایم"+تصاویر</h1>
      <address>
        <time datetime="2019-11-24T14:22:00+00:00">24 Nov 2019, 14:22</time>
      </address>
      <p>
        <i>مجله "تایم" سالیانه بهترین اختراع‌ها که دنیا را به جایی بهتر تبدیل می‌کند، انتخاب می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> با نزدیک شدن به اواخر سال ۲۰۱۹ میلادی، مجله "تایم" ۱۰۰ اختراع برتر سال را انتخاب می‌کند. اختراعاتی که دنیا را بهتر، هوشمندتر و حتی سرگرم‌کننده‌تر می‌کنند.</p>
      <p>به گزارش تایم، امسال هم این مجله به رسم هر ساله خود این لیست ۱۰۰ تایی را منتشر کرده که عنوان بهترین‌های این لیست را می‌توان به اختراعات زیر نسبت داد.</p>
      <p>گفتنی است معیارهای اصلی در انتخاب این اختراعات برتر اصالت، خلاقیت، تاثیر، جاه‌طلبی و اثربخشی بوده‌اند.</p>
      <p>
        <b>"جراحی مجازی"</b>
      </p>
      <p>یکی از فناوری‌های بسیار محبوب این روزها "واقعیت مجازی" است که می‌تواند به هنگام آموزش هم بسیار مفید باشد.</p>
      <p>مثلا می‌توان از این فناوری در آموزش به خلبانان، رانندگان و حتی جراحان استفاده کرد.</p>
      <p>در تابستان امسال استارتاپ "اوسو وی‌آر"(Osso VR)، یک نرم‌افزار طراحی کرد که به پزشکان یک تجربه اتاق عمل مجازی را فراهم می‌کند.</p>
      <p>"جاستین باراد" بنیانگذار این استارتاپ اظهار کرد، پزشکان تازه‌ کار حتی پس از ۴ سال تحصیل در کالج، ۴ سال تحصیل در دانشکده پزشکی به اندازه‌ای در کار خود خبره نیستند که بتوانند از پس یک عمل جراحی برآیند و ۳۰ درصد از آنها نمی‌توانند به تنهایی به کار خود ادامه دهند.</p>
      <p>به این ترتیب با استفاده از جراحی واقعیت مجازی می‌توانند به خوبی آموزش ببینند.</p>
      <figure>
        <img src="https://aftabnews.ir/files/fa/news/1398/9/3/363106_403.jpg"/>
      </figure>
      <p>
        <b>"لوازم آرایش محافظ پوست"</b>
      </p>
      <p>پوست اطراف چشم نازک‌ترین پوست در کل صورت است. به همین دلیل نسبت به باقی نواحی صورت بیشتر مستعد پیری و سرطان است.</p>
      <p>مطالعات نشان داده که تا ۱۰ درصد از سرطان‌های پوست در اطراف پلک‌ها یافت می‌شوند.</p>
      <p>در این راستا شرکت "Supergoop" یک سایه چشم تولید کرد که از نظر بالینی، تنهاترین و اولین سایه چشم است که با داشتن "SPF" حدود ۳۰ می‌تواند از چشمان در برابر آفتاب محافظت کند.</p>
      <p>سازندگان این محصول معتقدند، اگر قرار است خانم‌ها از این مواد در پوست خود استفاده کنند، بهتر است لوازمی به کار گیرند که از چشمان آنها در برابر آفتاب محافظت شود.</p>
      <figure>
        <img src="https://aftabnews.ir/files/fa/news/1398/9/3/363107_236.jpg"/>
      </figure>
      <p>
        <b>"تنفس آسان تر"</b>
      </p>
      <p>یکی از مواد موجود در هوا که سبب ایجاد سرطان ریه می‌شود، کربن‌مونوکسید است و امروزه دستگاه‌هایی وجود دارد که وجود این ماده را شناسایی می‌کنند ولی تاکنون دستگاهی ساخته نشده بود که بتواند وجود "رادون" را تشخیص دهد.</p>
      <p>تا اینکه شرکت "Airthings" یک ردیاب کیفیت هوا ساخت که می‌تواند با پشتیبانی از یک اپلیکیشن، وجود رادون در هوای خانه را شناسایی کند.</p>
      <p>این دستگاه علاوه بر آن سطح "کربن دی‌اکسید" در خانه را هم اندازه‌گیری می‌کند.</p>
      <figure>
        <img src="https://aftabnews.ir/files/fa/news/1398/9/3/363108_780.jpg"/>
      </figure>
      <p>
        <b>"پیشرفته‌ترین تشک جهان"</b>
      </p>
      <p>همه ما می‌دانیم که داشتن خوابی راحت و آرام در سلامت جسم، اعصاب و روان ما تاثیر بسزایی دارد و داشتن یک تشک خوب هم در داشتن خواب با کیفیت موثر است.</p>
      <p>در این راستا شرکت "Pod" یک تشک هوشمند ساخته که از کانال‌های باریک آب در آن به کار گرفته شده است و خودش درجه حرارت خود را در طول شب تنظیم می‌کند.</p>
      <p>به این ترتیب کاربر خوابی راحت‌تر را تجربه خواهد کرد.</p>
      <p>مجموعه‌ای از حسگرها هم در تشک استفاده شده تا ضربان قلب، تنفس و موارد دیگر را اندازه‌گیری کنند.</p>
      <figure>
        <img src="https://aftabnews.ir/files/fa/news/1398/9/3/363109_208.jpg"/>
      </figure>
      <p>
        <b>"کفش کتانی کاملا بازیافتی"</b>
      </p>
      <p>در نگاه اول این کفش با دیگر کفش‌ها متفاوت به نظر نمی‌رسد. ولی کفشی که در تصویر می‌بینید کاملا متفاوت بوده و اگر صاحب آن قصد دور انداختن آن را داشت، می‌تواند آن‌ها را به شرکت "آدیداس" که تولید کننده این محصول است، برگرداند تا آدیداس کفش‌ها را مجددا و به طور کامل استفاده کند و و نسل بعدی کفش‌های "فیوچر کرفت. لوپ"(FUTURECRAFT.LOOP) را تولید کند.</p>
      <p>برای توسعه این کفش‌ها بیش از ۷ سال تحقیق انجام شده که در خلال این تحقیق‌ها یک فناوری جدید توسعه داده شد که طی آن بتوان یک کفش را با تنها یک ماده و بدون استفاده از چسب و یک حلال تولید کرد.</p>
      <p>"جیمز کارنس"(James Carnes) معاون آدیداس اظهار کرد، کفش‌های "فیوچر کرفت. لوپ" اولین گام برای پاکسازی اثرات مخرب زیست محیطی تولید محصول است.</p>
      <p>گفتنی است هنوز این محصول در حال گذراندن مراحل آزمایشی است و تا سال ۲۰۲۱ میلادی به دست عموم مردم نخواهد رسید.</p>
      <figure>
        <img src="https://aftabnews.ir/files/fa/news/1398/9/3/363110_612.jpg"/>
      </figure>
      <p>
        <b>"تسکین درد سینوس‌ها"</b>
      </p>
      <p>دردهای سینوسی یکی از دردهای شایع میان مردم است که در فصل سرما بیشتر می‌شود.</p>
      <p>افرادی که به این درد دچار می‌شوند، درمان رضایت‌بخشی ندارند.</p>
      <p>در این راستا شرکت "کلیر آپ"(ClearUP) به فکر راه‌حلی برای این موضوع افتاد و دستگاهی تولید کرد که کاربران می‌توانند روزی یک بار آن را به مدت حدود ۵ دقیقه در اطراف چشم خود قرار دهند و اعصاب متصل به سینوس‌های خود را آرام کنند که درد آن‌ها با عفونت و آلرژی تشدید می‌شود.</p>
      <p>این دستگاه ۱۴۹ دلار قیمت دارد.</p>
      <figure>
        <img src="https://aftabnews.ir/files/fa/news/1398/9/3/363111_974.jpg"/>
      </figure>
      <p>
        <b>"کاهش اشتباه در تشخیص‌های پزشکی"</b>
      </p>
      <p>فناوری‌های موجود در قرن ۲۱ که برای تصویربرداری از تومورها استفاده می‌شوند، هنوز آنقدر کامل نیستند و برای تشخیص نهایی از عکس، هنوز هم به تشخیص رادیولوژیست نیاز دارند.</p>
      <p>سالیانه ۳۰ میلیون غربالگری سرطان سینه در آمریکا انجام می‌شود و این تعداد بالا می‌تواند منجر به تشخیص‌های غلط زیادی شود.</p>
      <p>به همین دلیل رادیولوژیست‌های شرکت "qlarityimaging" با استفاده از یک نرم‌افزار "هوش مصنوعی" قادر هستند داده‌های حاصل از اسکن "ام‌.آر.آی"را تجزیه و تحلیل کنند و تشخیص خود را تایید و یا رد کنند.</p>
      <p>این سیستم که توسط سازمان غذا و دارو آمریکا تایید شده، به طور کلی ۲۰ درصد در تشخیص‌ها عملکرد صحیح داشت و ۳۹ درصد از سرطان‌هایی که تشخیص داده نشده بودند را تشخیص داد.</p>
      <p>دستگاه "QuantX" در دانشگاه شیکاگو و مرکز سرطان اندرسون دانشگاه تگزاس آزمایش شده است.</p>
      <figure>
        <img src="https://aftabnews.ir/files/fa/news/1398/9/3/363112_534.jpg"/>
      </figure>
      <p>
        <b>"توقف مسمومیت غذایی"</b>
      </p>
      <p>یک مهندس زیست پزشکی به نام "کریستین شیندلر" یک دستگاه تولید کرد که از الگوریتم‌ تشخیصی مبتنی بر نور استفاده می‌کند تا آلودگی‌های دست‌ را تشخیص دهد.</p>
      <p>از کاربردهای این دستگاه می‌توان به استفاده از آن در رستوران‌ها اشاره کرد که کارکنان رستوران به زیر این اسکنر ببرند و میزان آلودگی‌های آن را ارزیابی کنند.</p>
      <figure>
        <img src="https://aftabnews.ir/files/fa/news/1398/9/3/363113_575.jpg"/>
      </figure>
      <p>
        <b>"سوئیشرت دوکاره"</b>
      </p>
      <p>هودی "Quikflip" پنجاه و پنج دلار قیمت داشته و علاوه بر کاربرد به عنوان یک لباس می‌تواند به یک کوله‌پشتی هم تبدیل شود.</p>
      <p>برای تبدیل این هودی به کوله کافی است آن را وارونه کرد و جیب داخلی آن را کشید.</p>
      <figure>
        <img src="https://aftabnews.ir/files/fa/news/1398/9/3/363114_596.jpg"/>
      </figure>
      <p>
        <b>"عصای هوشمند"</b>
      </p>
      <p>چند سال پیش یک فرد نابینا به نام "کورسات سیلان" سعی در پیدا کردن راه خود به سمت یک هتل را داشت و همراه با یک چمدان، اپلیکیشن مسیریاب و یک عصا به راه خود ادامه می‌داد. تا اینکه حین طی مسیر با جایی برخورد کرد و درنهایت دچار شکستگی در ناحیه پیشانی خود شد.</p>
      <p>به همین دلیل وی یک عصای هوشمند به نام "وی واک"(WeWALK) را توسعه داد.</p>
      <p>این عصای هوشمند اشیاء موجود در سطح بالاتر از قفسه سینه فرد نابینا را تشخیص می‌دهد و این تشخیص را با برنامه‌ای چون "گوگل مپ" همگام می‌سازد. تا به این ترتیب به ۲۵۰ میلیون فرد نابینا در سراسر جهان کمک شود که بدون نیاز به گوشی‌های هوشمند خود، مسیر را پیدا کنند.</p>
      <p>این عصا تنها ۴۹۹ دلار قیمت دارد.</p>
      <figure>
        <img src="https://aftabnews.ir/files/fa/news/1398/9/3/363115_392.jpg"/>
      </figure>
      <p>
        <b>"تبدیل دیدار به شنیدار"</b>
      </p>
      <p>برای آن دسته از افرادی که با اختلالات بینایی زندگی می‌کنند، دستگاه "OrCam MyEye ۲" می‌تواند یک تغییر بزرگ در زندگی آنها ایجاد کند.</p>
      <p>این عینک به "عینک سخنگو" معروف بوده و یک دستگاه هوش مصنوعی است که به فریم هر عینکی متصل می‌شود و می‌تواند چهره را تشخیص دهد، متن‌خوانی کند و یا اطلاعات بارکدها را بلند بخواند.</p>
      <p>"OrCam MyEye ۲" می‌تواند برای افرادی که دچار "خوانش‌پریشی" هستند هم مناسب باشد.</p>
      <p>نسخه جدیدتر این دستگاه سال آینده عرضه می‌شود و به کاربران این امکان را می‌دهد که قابلیت‌های بیشتری داشته باشد. مثلا روزنامه بخوانند. این دستگاه هم‌اکنون در ۴۸ کشور دنیا موجود است.</p>
      <figure>
        <img src="https://aftabnews.ir/files/fa/news/1398/9/3/363116_860.jpg"/>
      </figure>
    </article>
  </body>
</html>