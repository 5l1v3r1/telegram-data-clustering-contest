<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-valtozekony-lesz-az-ido-november-utolso-napjaiban/"/>
    <meta property="og:site_name" content="lokál"/>
    <meta property="article:published_time" content="2019-11-24T14:51:05+00:00"/>
    <meta property="og:title" content="Változékony lesz az idő november utolsó napjaiban"/>
    <meta property="og:description" content="November utolsó napjaiban változékony lesz az idő, napsütésre, esőre és fagyra is készülni kell - derül ki az Országos Meteorológiai Szolgálat országos, középtávú előrejelzéséből, amelyet vasárnap juttattak el az MTI-nek."/>
  </head>
  <body>
    <article>
      <h1>Változékony lesz az idő november utolsó napjaiban</h1>
      <address><time datetime="2019-11-24T14:51:05+00:00">24 Nov 2019, 14:51</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2015/07/BFALU20130728717-1280x853.jpg"/>
      </figure>
      <p>
        <b>November utolsó napjaiban változékony lesz az idő, napsütésre, esőre és fagyra is készülni kell – derül ki az Országos Meteorológiai Szolgálat országos, középtávú előrejelzéséből, amelyet vasárnap juttattak el az MTI-nek.</b>
      </p>
      <p>Hétfőn a Nyugat-Dunántúlon tartósan megmaradhat a köd, másutt a délelőtt folyamán mindenütt feloszlik. Ezt követően folytatódik a napos idő, számottevő csapadék nem valószínű. A leghidegebb órákban mínusz 2 és plusz 5 fok között, napközben 8-13 fok között alakul a hőmérséklet.</p>
      <p>Keddre virradóra többfelé képződik köd, és egy – akár nagyobb – része tartósan is megmaradhat. A nap csupán kisebb körzetekben, elsősorban a Dunától keletre süthet ki hosszabb-rövidebb időre. A ködös tájakon helyenként szitálás, esetleg ónos szitálás, a Dunántúlon néhol jelentéktelen eső előfordulhat. A legalacsonyabb hőmérséklet mínusz 3 és plusz 7 fok között valószínű, a keleti, északkeleti tájakon lehet a hidegebb. A legmagasabb hőmérséklet 5 és 12 fok között alakul.</p>
      <p>Szerdára virradóra is többfelé párássá, ködössé válik a levegő. A délelőtti órákban főként keleten még lehetnek kevésbé felhős tájak, majd fokozatosan megnövekszik, megvastagszik a felhőzet. Eleinte a ködös tájakon fordulhat elő néhol szitálás, esetleg ónos szitálás, majd a nap második felében egyre több helyen eredhet el az eső. A leghidegebb órákban többnyire 1-8 fok lesz, de főleg a keleti tájakon néhol fagypont alá hűlhet a levegő. Napközben 6-14 fokig melegszik a levegő.</p>
      <p>Csütörtökön a nap első felében többfelé kell számítani – helyenként akár kiadós mennyiségű – esőre, majd átmeneti szünet után estétől délnyugat felől várhatóan újabb csapadékhullám érkezik. A minimumhőmérséklet 4 és 10, a maximumhőmérséklet 8 és 15 fok között alakul.</p>
      <p>Pénteken hosszabb-rövidebb időszakokra kisüt a nap. A tartós csapadék megszűnik – legkésőbb a keleti tájakon -, de szórványosan további záporok fordulhatnak elő a délutáni órákban. A legalacsonyabb hőmérséklet 2 és 9, a legmagasabb hőmérséklet 7 és 13 fok között alakul.</p>
      <p>Szombaton a többórás napsütés mellett elszórtan lehetnek rövid, futó záporok. A minimumhőmérséklet mínusz 2 és plusz 5, a maximumhőmérséklet 5 és 10 fok között valószínű.</p>
      <p>Vasárnap egyre többfelé ered el az eső, és többfelé megerősödik a szél is. A legalacsonyabb hőmérséklet mínusz 3 és plusz 4, a legmagasabb hőmérséklet 3 és 10 fok között valószínű – olvasható az előrejelzésben.</p>
    </article>
  </body>
</html>