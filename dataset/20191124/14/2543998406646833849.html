<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170936/pocetka-godine-ubijeno-zena-srbiji-obelezava-medjunarodni-dan-borbe-protiv-nasilja-nad-lepsim-polom"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T14:54:00+00:00"/>
    <meta property="og:title" content="OD POČETKA GODINE UBIJENO 28 ŽENA U SRBIJI! Obeležava se Međunarodni dan borbe protiv nasilja nad lepšim polom"/>
    <meta property="og:description" content="Međunarodni dan borbe protiv nasilja nad ženama obeležava se sutra i u Beogradu i Srbiji nizom tribina, aktivnosti i konferencija."/>
  </head>
  <body>
    <article>
      <h1>OD POČETKA GODINE UBIJENO 28 ŽENA U SRBIJI! Obeležava se Međunarodni dan borbe protiv nasilja nad lepšim polom</h1>
      <h2>Međunarodni dan borbe protiv nasilja nad ženama obeležava se sutra i u Beogradu i Srbiji nizom tribina, aktivnosti i konferencija.</h2>
      <address><time datetime="2019-11-24T14:54:00+00:00">24 Nov 2019, 14:54</time> by <a rel="author">Tanjug</a></address>
      <p>Ovaj dan ustanovljen je na prvom sastanku feministkinja Latinske Amerike i Kariba (Feminist Encuentro) 1981. godine u Bogotu, kada su prvi put žene otvoreno govorile o porodičnom nasilju, silovanjima i seksualnom zlostavljanju, kao i o nasilju koje žene trpe pod režimima, uključujući torturu i nasilje nad političkim zatvorenicama.</p>
      <p>Godine 1999. Ujedinjene Nacije su rezolucijom 54/134 službeno potvrdile 25. novembar kao Međunarodni dan borbe protiv nasilja nad ženama.<br/><br/>Ovaj dan je odabran kao dan sećanja na sestre Mirabel - Patriju, Minervu i Mariju Teresu, koje je brutalno ubio diktator Rafael Trujillo u Dominikanskoj Republici 1960. godine.</p>
      <h3>Inače, prema podacima Zaštitnika građana samo u toku ove godine u Srbiji je do novembra ubijeno 28 žena u porodičnom nasilju</h3>
      <p>Zaštitnik Zoran Pašalić je tim povodom upozorio na važnost usvajanja Nacionalne strategije za sprečavanje i suzbijanje nasilja u porodici i u partnerskim odnosima.<br/><br/>Istakao je da posebna pažnja treba da bude posvećena sprečavanju i zaštiti od rodno zasnovanog nasilja žena na selu, žena sa invaliditetom i Romkinja, kao i razvoju usluga u zajednici, kako bi se ženama žrtvama nasilja pružili svi vidovi podrške za prijavljivanje nasilja, kao i pomoći za njihovo osamostaljivanje.</p>
      <figure>
        <img src="https://www.republika.rs/data/images/2019-02-07/86822_kat-j-525330-unsplash_iff.jpg?1574603688"/>
        <figcaption>
          <cite>Photo by Kat J on Unsplash</cite>
        </figcaption>
      </figure>
      <p>Državni sekretar u Ministarstvu unutrašnjih poslova Milosav Miličković posetio je danas Sigurnu kuću gde je razgovarao sa koordinatorkom Savetovališta protiv nasilja u porodici Vesnom Stanojević i štićenicama, i poručio da nasilje u Srbiji neće biti tolerisano.<br/><br/>Miličković je tom prilikom ocenio da je primena Zakona o sprečavanju nasilja u porodici, koji se primenjuje od juna 2017. godine, dala pozitivne rezultate.<br/><br/>Ovaj Zakon je omogućio primenu hitnih mera - udaljavanje nasilnika iz stana kao i zabrane komuniciranja i prilaženja žrtvi čak i pre izvršenja krivičnog dela.<br/><br/>Gradska uprava Beograda planira sutra niz aktivnosti povodom obeležavanja Međunarodnog dana borbe protiv nasilja nad ženama, koji će biti obeležen i u drugim gradovima Srbije.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170922/Presuda-ubistvo-Nikole-Bojovica-sutra-pred-Apelacionim-sudom-Beogradu"/>
        <a href="http://republika.rs/vesti/drustvo/170505/Sigurna-kuca-primila-poziva-Zbog-OVOGA-zene-najcesce-stradaju"/>
        <a href="http://republika.rs/hronika/hronika/170238/Ovo-svima-promaklo-krvavom-sudjenju-Beogradu-Jelicicev-advokat-kaznjen-evo-zasto"/>
        <a href="http://republika.rs/vesti/srbija/170182/Vesic-Grad-prihvatio-predlog-gradjana-postane-deo-projekta-Tri-plus"/>
      </related>
    </article>
  </body>
</html>