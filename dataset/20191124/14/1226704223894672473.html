<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/ukrajina-vyzvala-the-economist-aby-pou/431963-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T14:11:00+00:00"/>
    <meta property="og:title" content="Ukrajina vyzvala The Economist k oprave, ten zverejnil mapu bez Krymu"/>
    <meta property="og:description" content="The Economist, naozaj dúfame, že také spoľahlivé a celosvetovo známe médium primerane upraví svoju mapu. Krym je Ukrajina, napísalo na Twitteri veľvyslanectvo Ukrajiny v Spojenom kráľovstve."/>
  </head>
  <body>
    <article>
      <h1>Ukrajina vyzvala The Economist k oprave, ten zverejnil mapu bez Krymu</h1>
      <h2>The Economist, naozaj dúfame, že také spoľahlivé a celosvetovo známe médium primerane upraví svoju mapu. Krym je Ukrajina, napísalo na Twitteri veľvyslanectvo Ukrajiny v Spojenom kráľovstve.</h2>
      <address><time datetime="2019-11-24T14:11:00+00:00">24 Nov 2019, 14:11</time> by <a rel="author">TASR</a></address>
      <p>Kyjev 24. novembra (TASR) - Ukrajinská diplomacia vyzvala britský týždenník The Economist, aby používal mapu Ukrajiny aj s polostrovom Krym, informovala v nedeľu agentúra UNIAN.</p>
      <p>Týždenník The Economist zverejnil video s mapou Ukrajiny, na ktorej chýbal Krym. Momentálne už video nie je k dispozícii. The Economist odstránil aj odkazy na video, ktoré mal na svojich účtoch na sociálnych sieťach, uviedla agentúra UNIAN.</p>
      <p><i>"The Economist, naozaj dúfame, že také spoľahlivé a celosvetovo známe médium primerane upraví svoju mapu. Krym je Ukrajina,</i>" napísalo ešte v piatok na Twitteri veľvyslanectvo Ukrajiny v Spojenom kráľovstve.</p>
      <p>Agentúra UNIAN pripomenula, že ukrajinské veľvyslanectvo v Spojených štátoch 7. novembra 2019 vyzvalo redaktorov amerického denníka The New York Times, aby napravili svoju chybu po tom, čo zverejnili mapu Ukrajiny bez Krymu.</p>
      <p>Rusko na jar roku 2014 obsadilo dovtedy ukrajinský Krym a následne tam zorganizovalo referendum o sebaurčení. Väčšina obyvateľstva sa v ňom vyslovila za pripojenie Krymu k Ruskej federácii. Dňa 18. marca 2014 bola v Kremli podpísaná zmluva o prijatí Krymu a Sevastopola do Ruska. Západné krajiny však anexiu Krymu neuznali a na Rusko uvalili sankcie. Ukrajinské vedenie oficiálne označuje Krym ako dočasne okupované územie.</p>
      <p>Predstavitelia Kremľa pripojenie Krymu k Ruskej federácii obhajujú odvolávaním sa na niektoré ustanovenia Charty OSN, právo národov na sebaurčenie a rozhodnutie Medzinárodného súdneho dvora v holandskom Haagu o tom, že deklarácia nezávislosti Kosova neporušila medzinárodné právo.</p>
      <p>V rámci bývalého Sovietskeho zväzu bol Krym súčasťou Ruska do roku 1954, keď ho vtedajší prvý tajomník Komunistickej strany ZSSR Nikita Chruščov v rozpore s ústavnými normami pridelil pod ukrajinskú jurisdikciu ako dar. Krym zostal súčasťou Ukrajiny aj po rozpade Sovietskeho zväzu v roku 1991.</p>
    </article>
  </body>
</html>