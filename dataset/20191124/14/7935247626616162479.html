<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/hayat-bilgisi-dersinde-siirtli-cocuklara-yardim-216096h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T14:25:47+00:00"/>
    <meta property="og:title" content="‘Hayat Bilgisi' dersinde Siirtli çocuklara yardım"/>
    <meta property="og:description" content="Mehmet Aker İlkokulu 3-A sınıfı öğrencileri, Hayat Bilgisi dersinde başlattıkları 'Hep Birlikte El Ele' adlı proje kapsamında, Siirt'te ihtiyaç sahibi 45 çocuk için bot, giysi ve kırtasiye yardımı yaptı."/>
  </head>
  <body>
    <article>
      <h1>‘Hayat Bilgisi' dersinde Siirtli çocuklara yardım</h1>
      <h2>Mehmet Aker İlkokulu 3-A sınıfı öğrencileri, Hayat Bilgisi dersinde başlattıkları 'Hep Birlikte El Ele' adlı proje kapsamında, Siirt'te ihtiyaç sahibi 45 çocuk için bot, giysi ve kırtasiye yardımı yaptı.</h2>
      <address>
        <time datetime="2019-11-24T14:25:47+00:00">24 Nov 2019, 14:25</time>
      </address>
      <p>Osmangazi İlçesi'ndeki Mehmet Aker İlkokulu'nun 3-A sınıfı öğrencileri, Hayat Bilgisi dersinde, ‘‘sorumluluk bilinci'' konusunu işlerken, köy okullarında öğrenim gören arkadaşları için yardım kampanyası düzenlemeye karar verdi. Bu düşüncelerini sınıf öğretmeni Harun Alaçam ile paylaşan çocuklar, biriktirdikleri harçlıklarıyla öğrenciler için hediye almaya başladı. Ailelerin de destek verdiği proje kapsamında alınan bot, giysi ve kırtasiye malzemeleri; Siirt'teki Şehit Öğretmen Durmuş Güçlü İlkokulu'nda öğrenim gören 45 öğrenciye kargoyla gönderildi.</p>
      <p>
        <b>BOT, GİYSİ, KIRTASİYE...</b>
      </p>
      <p>Öğretmen Harun Alaçam, yaptığı açıklamada, projeye çocukların anne ve babalarının da dahil olduğunu belirterek, ‘‘Çevreden de olumlu tepkiler aldık. Yaklaşık bir aylık çalışma sonucunda alınan bot, mont ve kırtasiye malzemeleri Siirt'te Şehit Öğretmen Durmuş Güçlü İlkokulundaki 45 öğrenciye gönderildi. Böyle bir projede yer aldığımız için çok mutluyuz ve heyecanlıyız. İnşallah yardımlarımız oradaki çocuklara ulaştığında onlar da mutlu olur'' diye konuştu.<br/>Bunun, öğrencilerinin ilk projesi olmadığını anlatan Alaçam, ‘‘Daha önce 'Özgürlüğü Hayal Edenlere Umut Oluyoruz Projesi' ile 5 gence akülü sandalye kazandırdık. Önümüzdeki günlerde de sokak hayvanlarıyla ilgili bir proje yürüteceğiz'' dedi.</p>
    </article>
  </body>
</html>