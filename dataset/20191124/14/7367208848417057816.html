<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/attualita/articolo/alla-primaria-di-bene-vagienna-consueto-appuntamento-con-la-giornata-degli-alberi.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T14:30:00+00:00"/>
    <meta property="og:title" content="Alla Primaria di Bene Vagienna consueto appuntamento con la Giornata degli Alberi"/>
    <meta property="og:description" content="Appuntamento decennale per prendere coscienza dell’ambiente che ci circonda e tutelarlo"/>
  </head>
  <body>
    <article>
      <h1>Alla Primaria di Bene Vagienna consueto appuntamento con la Giornata degli Alberi</h1>
      <h2>Appuntamento decennale per prendere coscienza dell’ambiente che ci circonda e tutelarlo</h2>
      <address><time datetime="2019-11-24T14:30:00+00:00">24 Nov 2019, 14:30</time> by <a rel="author">comunicato stampa</a></address>
      <p>Il 21 Novembre si festeggia la Giornata Nazionale degli Alberi, promossa da Legambiente in tutta Italia. Per la Scuola Primaria di Bene Vagienna è un appuntamento ormai più che decennale. Quest’anno è stata la Dirigente <b>Lorella Sartirano</b> a inaugurare la giornata, con un saluto e un augurio, seguito dall'intervento della vicesindaco <b>Rosaria Dogliani</b>, che ha ringraziato gli alunni per la partecipazione e il nutrito gruppo di neo-mamme, presenti con i piccoli nati nel 2019, oltre agli instancabili ortolani “tuttofare”, <b>Francesco Mamino</b> e <b>Domenico Priola</b>.</p>
      <p>Poi è stata la volta degli interventi delle classi: la poesia “Amici Alberi”, recitata dagli alunni delle classi seconde, che ci ricorda l'indispensabile contributo di questi essere viventi alla vita; la canzone “E se non fosse un sogno” eseguita dalle classi quarte e quinte, con il testo rivisitato in chiave ecologista per rammentarci l'importanza di una sana relazione tra l'uomo e la natura; infine la simpaticissima canzone “L'Autunno” delle classi prime e terze, scelta per sottolineare l'amore per la natura, in tutte le sue forme e stagioni.</p>
      <p>La cerimonia si è conclusa con un gesto concreto, che si ripete da ben dodici anni, ossia la piantumazione di un albero, quest’anno un melo rosato, posto accanto agli orti scolastici.</p>
      <figure>
        <img src="http://www.targatocn.it/typo3temp/pics/2_3d4d14ed42.jpg"/>
      </figure>
    </article>
  </body>
</html>