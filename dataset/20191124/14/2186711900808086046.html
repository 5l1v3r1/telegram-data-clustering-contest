<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pik.ua/news/url/politsejski-vikrili-zhitelja-bilozerskogo-rajonu-jakij-do-smerti-zabiv-batka"/>
    <meta property="og:site_name" content="ПІК"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Поліцейські викрили жителя Білозерського району, який до смерті забив батька"/>
    <meta property="og:description" content="Вчора вранці біля одного з сіл Білозерського району дільничний офіцер поліції відпрацьовував лісосмугу щодо попередження незаконної вирубки дерев."/>
  </head>
  <body>
    <article>
      <h1>Поліцейські викрили жителя Білозерського району, який до смерті забив батька</h1>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p>Вчора вранці біля одного з сіл Білозерського району дільничний офіцер поліції відпрацьовував лісосмугу щодо попередження незаконної вирубки дерев. Раптом на землі він виявив непритомного чоловіка з численними тілесними ушкодженнями. Потерпілого доставили в лікарню з попереднім діагнозом: відкрита черепно-мозкова травма, алкогольне сп'яніння, численні забої. Сьогодні вночі чоловік від отриманих тілесних ушкоджень помер. Про це повідомили <a href="https://pik.ua/">ПІК</a> у відділі комунікації поліції Херсонської області.<br/>Працівники Білозерського відділення поліції встановили особу загиблого. Ним виявився 71-річний житель цього ж села, який вів бродяжницький спосіб життя, але останнім часом проживав з 32-річним сином. Під час бесіди з поліцейськими син нервував і постійно плутався у свідченнях. Також під час огляду подвір'я поліцейські виявили на землі та на мотоциклі сліди крові. Після зібрання поліцією беззаперечних доказів, чоловік зізнався у скоєнні злочину.<br/>Син пояснив, що з батьком давно був у неприязних стосунках. Коли ж чоловік на зимовий час повернувся додому, конфлікт загострився. Того вечора всі були у стані алкогольного сп'яніння і син побив батька, від чого той втратив свідомість. Чоловік злякався і подумав, що батько помер. Щоб уникнути покарання за скоєне, син поклав ледь живого чоловіка на піддон мотоциклу, вивіз у лісосмугу, де і покинув.<br/>Як повідомив начальник Білозерського відділення поліції Олександр Гайдук, наразі призначено проведення низки експертиз. Відкрите кримінальне провадження за ч.2 ст.121 «Умисне тяжке тілесне ушкодження» Кримінального кодексу України. Санкція статті передбачає покарання у вигляді позбавлення волі на строк до 10 років. Триває досудове розслідування.</p>
      <related>
        <h4>Новини по темі</h4>
        <a href="https://pik.ua/news/url/za-minulu-dobu-do-politsiji-oblasti-nadijshlo-599-zajav-ta-povidomlen"/>
        <a href="https://pik.ua/news/url/na-hersonschini-cholovik-pid-chas-zastillja-do-smerti-zabiv-svogo-znajomogo"/>
        <a href="https://pik.ua/news/url/v-golopristanskomu-rajoni-pratsivniki-viddilennja-politsiji-v-portu-herson-vijavili-brakonjeriv"/>
      </related>
    </article>
  </body>
</html>