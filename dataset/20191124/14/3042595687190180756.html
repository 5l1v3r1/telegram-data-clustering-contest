<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/johaug-vant-pa-marerittfore---mistet-nesten-synet/71855393"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T14:04:51+00:00"/>
    <meta property="og:title" content="Johaug vant på marerittføre: - Mistet nesten synet"/>
    <meta property="og:description" content="Therese Johaug passerte på 7. plass etter én kilometer, men derfra og ut var hun i en egen klasse - selv om de spesielle forholdene ikke favoriserte henne."/>
  </head>
  <body>
    <article>
      <h1>Johaug vant på marerittføre: - Mistet nesten synet</h1>
      <h2>Therese Johaug passerte på 7. plass etter én kilometer, men derfra og ut var hun i en egen klasse - selv om de spesielle forholdene ikke favoriserte henne.</h2>
      <address><time datetime="2019-11-24T14:04:51+00:00">24 Nov 2019, 14:04</time> by <a rel="author">Øyvind Godø</a></address>
      <p>BEITOSTØLEN (Dagbladet): Therese Johaug tok en ny klar seier på Beitostølen.</p>
      <p>I går slo hun Heidi Weng med drøye minuttet i klassisk. I dag fikk de målt styrkeforholdet i fristil - hvor Weng halverte avstanden opp til Johaug.</p>
      <p>
        <b>Johaug fikk en større utfordring i dag, all den tid føret var skarpt og raskt, i motsetning til det løse føret i snøværet i går.</b>
      </p>
      <p>Det er på dette føret at verdenseneren har sin største utfordring og at løpere som Frida Karlsson og også Stina Nilsson - vist senest i touren i Canada i mars - kan gi Johaug trøbbel om terrenget ikke er for hardt.</p>
      <figure>
        <img src="https://dbstatic.no/71852871.jpg?imageId=71852871&amp;width=1024&amp;height=615"/>
        <figcaption><b>I EN EGEN KLASSE:</b> Therese Johaug smadret konkurrentenepå Beitostølen. Foto: Bjørn Langsem / Dagbladet Vis mer</figcaption>
      </figure>
      <p>
        <b>- Det var veldig blankt og skarpt i sporet. Det var skikkelig krevende forhold. Sikten var også utfordrende. Jeg mistet nesten synet, sier Johaug til NRK og ler litt.</b>
      </p>
      <p>De blanke forholdene ga en vinnertid på bare 21 minutter og 48 sekunder. Johaug forteller at hun aldri har opplevd en ti kilometer som har gått like fort.</p>
      <p>- Jeg tror jeg aldri har gått en ti kilometer på 21 minutter før. Det var krevende å gå. Det var vanvittig fart og ekkelt å se i utforkjøringen, fordi det var så flatt lys, sier Johaug til pressen etter løpet.</p>
      <p>- Det var lærerikt for meg å gå på dette føret, for det er nok akkurat det føret her jeg takler minst, sier Johaug.</p>
      <p>Også Weng forteller at hun slet med synet og at forholdene var svært utfordrende for henne.</p>
      <p>
        <b>Etter en forsiktig start var imidlertid Johaug i en egen klasse også på dette føret på Beitostølen i dag.</b>
      </p>
      <p>Verdenseneren hentet inn Heidi Weng på startnummeret før henne. Duoen holdt følge inn til mål, slik at Johaug vant ganske nøyaktig halvminuttet foran Weng.</p>
      <figure>
        <iframe src="https://www.youtube.com/embed/lzAhjkQwm-M" width="640" height="360" data-service="Youtube" scrolling="no"/>
        <figcaption><b><b><b>HARDTRENING:</b></b></b> Therese Johaug forbauser. Programleder: Øyvind Godø. Video: Kristoffer Løkås. Vis mer Vis mer Vis mer</figcaption>
      </figure>
      <p>Junioreren og stortalentet Helene Marie Fossesholm ble nr. 3, bare noen tideler bak Weng. Uten hjelpen fra Johaug ville nok Fossesholm ha klart 2. plassen foran 28-åringen fra Ytre Enebakk.</p>
      <h3>Forsiktig åpning</h3>
      <p>Langrennsdronninga brukte litt lengre tid enn normalt før hun distanserte konkurrentene.</p>
      <p>
        <b>På det første målepunktet etter én kilometer passerte Johaug på 7. plass, ett sekund etter ledende Magni Smedaas.</b>
      </p>
      <p>Ikke overraskende var Johaug i tet etter 2,2 kilometer, men det var bare så vidt. 31-åringen fra Dalsbygda passerte ikke mer enn 1,8 sekunder foran Ann Kjersti Kalvå.</p>
      <h3>Utklassing</h3>
      <p>Som regel bruker avstandene å være langt større enn som så på det tidspunktet.</p>
      <p>
        <b>Etter halvgått renn, ved passering fem kilometer, begynte Johaug å vise klasseforskjellen da hun tok teten 15 sekunder foran junioren og stortalentet Helene Marie Fossesholm.</b>
      </p>
      <p>Derfra og ut var det ingen tvil. Johaug økte og økte avstanden ned til Fossesholm og Heidi Weng.</p>
      <p>Ved passering 7,2 kilometer ledet verdenseneren med 26,6 sekunder.</p>
      <p>I mål triumferte Johaug 31,3 sekunder foran Weng og 32,8 sekunder foran Fossesholm, som viser at hun allerede nå er blant verdens beste også på seniornivå.</p>
    </article>
  </body>
</html>