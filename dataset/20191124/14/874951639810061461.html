<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/it-%d0%bd%d0%be%d0%b2%d0%b8%d0%bd%d0%b8/windows-10-%d0%bd%d0%be%d0%b5%d0%bc%d0%b2%d1%80%d0%b8-2019-%d0%b5-%d1%82%d1%83%d0%ba-%d0%ba%d0%b0%d0%ba%d0%b2%d0%be-%d0%bd%d0%be%d0%b2%d0%be-%d0%b4%d0%b0-%d0%be%d1%87%d0%b0%d0%ba%d0%b2%d0%b0%d0%bc-323407.html"/>
    <meta property="og:site_name" content="kaldata.com"/>
    <meta property="article:published_time" content="2019-11-24T14:29:24+00:00"/>
    <meta property="og:title" content="Windows 10 ноември 2019 се инсталира изключително бързо - какво ново да очакваме? - kaldata.com"/>
    <meta property="og:description" content="Второто голямо обновяване на Windows 10 е вече тук, като съвсем логично версията е именувана Windows 10 November 2019, като този път актуализацията е"/>
  </head>
  <body>
    <article>
      <h1>Windows 10 ноември 2019 се инсталира изключително бързо - какво ново да очакваме? - kaldata.com</h1>
      <address><time datetime="2019-11-24T14:29:24+00:00">24 Nov 2019, 14:29</time> by <a rel="author" href="https://www.kaldata.com/author/georgi_arsov" target="_blank">Георги Арсов</a></address>
      <p>Второто голямо обновяване на Windows 10 е вече тук, като съвсем логично версията е именувана Windows 10 November 2019, като този път актуализацията е изключително лека и се инсталира за много кратко време – поне за потребителите, които надграждат от последната голяма актуализация на Windows 10, която беше Windows 10 May 2019.</p>
      <p>Размерът е наистина малък – едва 180 KB (да, няма грешка, килобайти, много под 1 МБ), тъй като необходимите файлове за надграждането вече съществуват в компютрите на потребителите, които използват версията от Май 2019 – така че всичко, което е необходимо за новата версия е наистина лека промяна в кода. Както отбелязват служителите на Microsoft, актуализацията може да се осъществи само за няколко секунди при включването на компютъра, подчертават от технологичния портал Computerworld.</p>
      <p>Разбира се, за тези, които не са инсталирали последната версия Windows 10 May 2019, актуализацията няма да се случи толкова бързо, нито ще бъде толкова лека, което е и напълно обяснимо. Въпреки това, дори да не сте инсталирали най-новата версия, в този случай новата актуализация са Вас ще бъде с размер по-малко от 330МБ, което отново не е много и ни навежда на мисълта, че не става въпрос за голяма модернизация, о просто серия от някои фини настройки, без да се въвеждат нови функции или да се правят големи промени.</p>
      <h3>Прословутият Windows 10 May 2019 – какво се обърка?</h3>
      <p>Припомняме, че именно големият ъпдейт от месец май, стана причината да се отворят редица счупвания, бъгове и грешки в операционната система, които отнеха месеци на Microsoft, за да ги отстранят напълно, както и десетки кумулативни актуализации, които решаваха едни стари проблеми и отваряха нови, като в един момент потребителите се чувстваха в затворен кръг. Непрекъснатите проблеми на операционната система, в един момент доведоха и до спад в корпоративното доверие в Microsoft, които наскоро спечелиха голяма облачна сделка с Пентагона на стойност 10 милиарда долара.</p>
      <p>Тези, на които предстои да надграждат от версия на Windows 10 от предишната година, ще се сблъскат с пакет за изтегляне с размер около 3,5 GB, което е доста близо до размера на инсталационния носител на системата. Както виждате, размерът на ъпдейтът спрямо тези, които инсталират от предишната версия до тези, които надграждат от миналогодишна е цели 20 000 пъти (180KB сравнено с 3.5 GB).</p>
      <h3>Пилотен проект</h3>
      <p>Microsoft нарича този нов метод на актуализиране „пилотен проект“ като по същество става дума за това при различните ъпдейти потребителите да изтеглят предварително файловете, които ще бъдат необходими в следващите няколко надграждания, а подобренията в бъдеще да идват на база промени в кода. Това се разглежда положително от много потребители – особено от тези, които живеят в райони, в които няма достъп до неограничен широколентов интернет – така ще могат да планират предварително колко трафик ще им бъде необходим за актуализациите до края на годината, с което да са подсигурени, че няма да останат неприятно изненадани с превишен трафик, ако операционната система се актуализира сама автоматично или сами задействат ъпдейт с голям размер.</p>
      <h3>Големите актуализации и проблемите от тях?</h3>
      <p>Припомняме как през 2017 г, имаше сериозно недоволство от страна на азиатски филиал на PETA – организация бореща се за правата на животните и предотвратяването на тяхната експлоатация, когато няколко от фирмените компютри са се актуализирали до последната версия на Windows 10, с което се консумирали сериозна част от интернет трафика, с който е разполагало дружеството, тъй като същия е бил ограничен и вследствие от това бе заведен съдебен иск срещу Microsoft в обвинения за пропуснати ползи, нарушения в работния процес, както и генериране на огромни загуби, тъй като надвишеният интернет трафик е следвало да бъде заплатен от организацията, тъй като като корпоративен клиент, при изчерпване на заплатения трафик, интернет връзката не спира и се надчислява под формата на сметка.</p>
      <p>Все пак от Microsoft казват, че тази актуализация е наистина незначителна и в бъдеще никога повече няма да предоставят толкова маловажни ъпдейти, като наистина големи промени и нововъведени функции се очакват в следващия голям ъпдейт на Windows 10, който ще видим през 2020 г., като според неофициална информация това ще се случи в първото тримесечие на годината.</p>
      <h3>Промените в метода на актуализирането</h3>
      <p>Преди известно време разбрахме, че Microsoft принудително ще актуализират остарелите версии на Windows 10 до билда Windows 10 1903, като съображенията, поради които компанията въведе тази практика, са именно регулярните големи актуализации на операционната система през годината като тази, която виждаме сега. Първоначално се носеше информация, че тя ще се появи миналия месец – през октомври, като инженерите на Microsoft обясняват, че колкото по-стара версия на системата използват потребителите, толкова по-труден и сложен става процеса по коригиране на различни бъгове, грешки и дефекти, причинени вследствие от големи ъпдейти. Недоволни от това останаха предимно корпоративните потребители на системата, които масово използват Windows 10 1803 и бяха принудени да следват този насилствен преход.</p>
      <p>Друго, което е важно да знаем, е че Microsoft оповестиха в края на април тази година, че най-новите актуализации на системата, няма да се инсталират при малко свободно дисково пространство – за да получите последния ъпдейт, ще е необходимо да разполагате със свободни 32GB или повече място за съхранение. Това също отвори поле за недоволство от страна на потребителите, особено тези, които използват компютри с малки флаш дискове – често с по 32GB или 64GB дисково пространство.</p>
    </article>
  </body>
</html>