<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709783"/>
    <meta property="og:site_name" content="ישראל היום"/>
    <meta property="article:published_time" content="2019-11-24T14:24:12+00:00"/>
    <meta property="og:title" content="צלל בים מול חדרה והותקף על ידי כריש"/>
    <meta property="og:description" content="בזמן צלילה בים הותקף חנן שאול על ידי כריש שחטף ממנו את הסנפיר שלו • &quot;הוא תפס אותי והתחיל לטלטל את הרגל&quot;בעלי חיים"/>
  </head>
  <body>
    <article>
      <h1>צלל בים מול חדרה והותקף על ידי כריש</h1>
      <h2>בזמן צלילת "שנורקל" במים עכורים, הותקף חנן שאול על ידי כריש שחטף ממנו את הסנפיר שלו • "פתאום הוא תפס אותי והתחיל לטלטל לי את הרגל"</h2>
      <address><time datetime="2019-11-24T14:24:12+00:00">24 Nov 2019, 14:24</time> by <a rel="author" href="https://www.israelhayom.co.il/writer_articles?tid=462" target="_blank">דן לביא</a></address>
      <p>"הפעם זה הסתכם בהוצאת הסנפיר - זה עלול היה להיגמר הרבה יותר קשה", כך תיאר חנן שאול את זיכרון חווית המפגש שלו עם כריש ביום שישי האחרון. "שלשום נכנסתי למים בחוף בחדרה ולאחר כשעה של שהייה בים עברתי לאזור הסמוך לתחנת הכוח של חדרה, שם פגשתי את הכרישים".</p>
      <p>ביום שישי האחרון, חנן שאול הגיע לחוף במיוחד ממקום מגוריו שבצפת בשביל לצלול עם שניים מחבריו באמצעות שנורקל. "במהלך הצלילה התרחקתי משני חבריי (כ-10 מטרים). מלבד שלושתנו, היו שם רק דייגים. שהיתי במים עכורים במרחק של כ-30 מטרים מהחוף כשהתחלתי לשחות לעבר היבשה". בשלב הזה, החל המפגש הלא רצוי. "פתאום כריש תפס אותי בסנפיר והחל לטלטל לי את הרגל. זה היה ממש חזק. לשמחתי הוא רק הוציא לי את הסנפיר ובזה זה הסתכם", סיפר באנחת רווחה.</p>
      <figure>
        <img src="https://www.israelhayom.co.il/sites/default/files/u117273/facebooh-5456.jpg"/>
        <figcaption>
          <b>הסנפיר שנותר לחנן שאול אחרי שהותקף על ידי כריש // צילום: מתוך פייסבוק</b>
        </figcaption>
      </figure>
      <p>"אני לא כל כך מנוסה, אבל אחרי התקרית הזו, לקחתי לתשומת ליבי להקפיד על תקנות הבטיחות - להישאר יחד עם השותפים, כי בדרך כלל כשהכרישים רואים קבוצה של בני אדם, הם לא ממהרים לתקוף. מומלץ גם לא להיכנס למים עכורים, וזאת כדי להשאיר טווח ראייה סביר. בנוסף לזה, צריך להישאר רגועים, כלומר אם מפרפרים במים, אז הכריש עלול לחשוב שמדובר בטרף. חשוב מאוד להקפיד על תקנות הבטיחות. זה עלול היה להיגמר הרבה יותר קשה" סיכם שאול. </p>
      <p>בסוף השבוע פרסמה רשות הטבע והגנים אזהרה לציבור מפני צלילה בסמיכות לכרישים המתרכזים בתקופה זו כמידי שנה, בחודשים דצמבר עד אפריל, באזור תחנת הכוח בחדרה. זאת מחשש לסכנה לצוללים חובבנים ואף מקצועיים. ברשות מדגישים כי המפגש עם הכרישים אינו צפוי או נשלט.</p>
      <p>רשות הטבע והגנים מסבירה שבאזור שפך המים החמים של תחנת הכוח, בו מתרכזים הכרישים, קיימים זרמים חזקים ומערבולות חזקות שעלולות לסכן חיי אדם לצד ציוד דייג רב כגון קרסים וחוטי דייג משוחררים המסכנים את הצוללים. עוד ציינה הרשות כי הכריש נמצא בסכנת הכחדה והינו ערך טבע מוגן. "משכך אסור לפגוע בו, להטריד אותו, להאכיל אותו וכדומה וכל העושה כך עובר על החוק ומסתכן בענישה פלילית". </p>
    </article>
  </body>
</html>