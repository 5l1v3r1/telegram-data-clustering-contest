<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743394"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="ท้าทายมึงเก๋าเหรอ?รองเท้าตบหน้าซ้ำ เจอลูกซองยิงดิ้น!"/>
    <meta property="og:description" content="วิวาทเดือดกลางงานแต่ง หลานเจ้าบ่าวห้าวเป้ง! ถามหลานเจ้าสาว '..มึงเก๋าเหรอ....มาเดี่ยวกับกูไหม..' คว้ารองเท้าตบหน้า ด้านน้าชายออกห้าม เจอสกัมต่อยหน้าแตก สุดท้ายโร่ไปเอาปืนมาขู่ แต่อีกฝ่ายไม่สนวิ่งเข้าใส่เลยเจอยิงจมกองเลือด"/>
  </head>
  <body>
    <article>
      <h1>ท้าทายมึงเก๋าเหรอ?รองเท้าตบหน้าซ้ำ เจอลูกซองยิงดิ้น!</h1>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p>
        <b>วิวาทเดือดกลางงานแต่ง หลานเจ้าบ่าวห้าวเป้ง! ถามหลานเจ้าสาว "..มึงเก๋าเหรอ....มาเดี่ยวกับกูไหม.." คว้ารองเท้าตบหน้า ด้านน้าชายออกห้าม เจอสกัมต่อยหน้าแตก สุดท้ายโร่ไปเอาปืนมาขู่ แต่อีกฝ่ายไม่สนวิ่งเข้าใส่เลยเจอยิงจมกองเลือด</b>
      </p>
      <p>เมื่อวันที่ 24 พ.ย. พ.ต.ท.กิตติพงษ์ นิภาพร รองผกก.สภ.เมือง จ.กำแพงเพชร นำกำลังตำรวจในสังกัดเข้าตรวจสอบเหตุทะเลาะวิวาทและยิงกันบาดเจ็บที่ บ้านเลขที่ 260 หมู่ที่ 7 หมู่บ้านนาหล่ม​ ต.หนองปลิง อ.เมือง จ.กำแพงเพชร ที่เกิดเหตุพบว่ามีงานจัดงานแต่งงาน ขณะที่ข้าวของกระจัดกระจายจากการต่อสู้ ส่วนคนเจ็บทราบชื่อ นายชัยวัฒน์ สูงสันเขต อายุ 24 ปี ถูกยิงด้วยอาวุธปืน กระสุนเจาะข้อแขนและหน้าท้องอาการสาหัส นำตัวส่งรพ.กำแพงเพชร ส่วนมือปืนทราบชื่อ นายธงชาติ มั่นคง อายุ 40 ปี ชาวจ.นครสวรรค์ ถูกชกต่อยบริเวณใบหน้า คิ้วขวาและดั้งจมูกเป็นแผล ส่วนมือทั้งสองข้างถูกของมีคมบาดเป็นแผลกว้างต้องเย็บหลายสิบเข็ม นอกจากนี้ยังพบอาวุธปืนพกสั้นไทยประดิษฐ์ขนาดเบอร์ 12 ของกลางพร้อมเครื่องกระสุน 1 กระบอก<br/><br/>จากการสอบสวน นายธงชาติ ให้การรับสารภาพว่า เป็นคนยิงอีกฝ่ายจริง สาเหตุมาจากหลานของฝ่ายเจ้าบ่าว เข้ามาหาเรื่องหลานฝ่ายเจ้าสาวในงานแต่งงานก่อน พอตนเข้าไปห้ามก็โดนทำร้ายร่างกายถูกอีกฝ่ายใช้สนับมือชกเข้ามาที่ใบหน้า จึงต้องรีบกลับไปนำอาวุธปืนออกมาห้ามปราม แต่ฝ่ายคนเจ็บซึ่งเป็นหัวโจกไม่ยอมรามือ วิ่งเข้ามาจะชกต่อยตนอีก จึงต้องใช้ปืนยิงสวนไป 1 นัด สยบความคลั่งลงได้ <br/><br/>ด้าน นายบอย (นามสมมุติ) อายุ 18 ปี หลานของฝ่ายเจ้าสาว เล่าให้ฟังว่า ตนกับน้องชายนั่งอยู่ในงานแต่งงาน จู่ ๆ นายชัยวัฒน์ ก็เดินเข้ามาชี้หน้าถามว่า "...มึงเก๋าเหรอ...ไอ้สัตว์...มึงมาเดี่ยวกับกูไหม?..."  แต่ยังไม่ตอบกลับไปก็โดนตบด้วยรองเท้าหลายครั้งที่ใบหน้า จังหวะนั้นตนไม่ได้สวนกลับไป พร้อมกับเลี่ยงที่จะมีเรื่อง ขณะที่นายธงชาติ เข้ามาเห็นจึงถาม นายชัยวัฒน์ "...ว่าทำไมต้องหาเรื่องกันแบบนี้.." แต่อีกฝ่ายไม่พูดจาเข้ามารุมทำร้ายร่างกายจนล้มลุกคลุกคลาน สุดท้าย นายธงชาติ ต้องวิ่งไปเอาปืนที่บ้านมาขู่ให้ยุติเรื่อง แต่ปรากฏว่า นายชัยวัฒน์ ยังคงคึกคะนองวิ่งเข้าไปทำร้ายอีกรอบ จึงถูกยิงใส่จนล้มนอนแน่นิ่ง <br/><br/>ด้าน นางหนึ่งฤทัย  สร้อยสุวรรณ​ อายุ 47 มารดาของเจ้าสาวบ้านที่เกิดเหตุ เปิดเผยว่า ระหว่างที่ตนกำลังจัดโต๊ะอาหารเลี้ยงแขกในงานฉลองมงคลสมรสลูกสาว จู่ ๆ ก็ได้ยินเสียงปืนดังขึ้น 1 นัด ทำให้แขกภายในงานวิ่งหนีแตกกระเจิง ด้วยความตกใจทำให้ตนเป็นลมล้มพับไป พอฟื้นสติขึ้นมางานกินเลี้ยงก็ล่มลงเสียแล้ว อย่างไรก็ตามยืนยันว่า พวกวัยรุ่นที่มาก่อเหตุนั้นตนไม่เคยรู้จัก แล้วก็ไม่ได้เชิญมาร่วมงานเลี้ยงแต่อย่างใด เบื่องต้นเจ้าหน้าที่จะได้สอบสวนดำเนินคดีกับผู้ก่อเหตุทั้งหมดตามกฎหมายต่อไป.</p>
    </article>
  </body>
</html>