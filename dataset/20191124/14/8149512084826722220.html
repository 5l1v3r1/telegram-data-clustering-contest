<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27107/grozny-upadek-piotra-zyly-lekarz-kadry-o-stanie-zdrowia-zawodnika/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-24T14:32:00+00:00"/>
    <meta property="og:title" content="Groźny upadek Piotra Żyły! Lekarz kadry o stanie zdrowia zawodnika"/>
    <meta property="og:description" content="Doktor Aleksander Winiarski, pełniący rolę lekarza kadry narodowej polskich skoczków narciarskich, tuż po niedzielnym konkursie w Wiśle przekazał przedstawicielom mediów najnowsze informacje dotyczące stanu zdrowia Piotra Żyły. 32-latek, który upadł w pierwszej rundzie rywalizacji indywidualnej, był w dużym szoku i ma mocno zranioną twarz, natomiast nie doznał poważniejszej kontuzji."/>
  </head>
  <body>
    <article>
      <h1>Groźny upadek Piotra Żyły! Lekarz kadry o stanie zdrowia zawodnika</h1>
      <address>
        <time datetime="2019-11-24T14:32:00+00:00">24 Nov 2019, 14:32</time>
      </address>
      <p>
        <b>Doktor Aleksander Winiarski, pełniący rolę lekarza kadry narodowej polskich skoczków narciarskich, tuż po niedzielnym konkursie w Wiśle przekazał przedstawicielom mediów najnowsze informacje dotyczące stanu zdrowia Piotra Żyły. 32-latek, który upadł w pierwszej rundzie rywalizacji indywidualnej, był w dużym szoku i ma mocno zranioną twarz, natomiast nie doznał poważniejszej kontuzji.</b>
      </p>
      <p>- Z Piotrkiem jest już dobrze, choć cała sytuacja wyglądała nieciekawie. Można powiedzieć, że nawet dalej tak wygląda, bo upadek spowodował liczne otarcia na twarzy. To będzie się dość długo goiło, lecz na szczęście oprócz tego nic istotnego się nie stało. Nie ma żadnych złamań, jest wyłącznie poobdzierany.</p>
      <p>- Nie wiem, czy konieczne będzie przeprowadzenie badań. Wszystko jest pod kontrolą. Jeśli cokolwiek trzeba byłoby zrobić, to w każdej chwili można podjąć decyzję o dokładniejszych badaniach. Jesteśmy w Polsce, na miejscu, mamy wszystko pod kontrolą.</p>
      <p>- Piotrek tuż po zdarzeniu nie utracił przytomności. Można powiedzieć, że był w amoku, szoku. Targały nim emocje, był zły na to, że nie wyszedł mu skok. Całą sytuację pamięta, w tym momencie czuje się dobrze.</p>
      <p>- Raczej nie ma zagrożenia, że Żyła nie wystartuje w Ruce. Prawdopodobnie tam się uda, jednak będziemy go w najbliższym czasie obserwować. Odpowiednie decyzje będą podejmowane na bieżąco.</p>
      <p>
        <b>
          <i>Korespondencja z Wisły, Dominik Formela</i>
        </b>
      </p>
      <figure>
        <iframe src="https://www.youtube.com/embed/ngROH78_uwQ" width="640" height="360" data-service="Youtube" scrolling="no"/>
      </figure>
      <hr/>
      <p>Piotr Bąk, źródło: Informacja własna</p>
    </article>
  </body>
</html>