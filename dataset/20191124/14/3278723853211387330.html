<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111328"/>
    <meta property="og:site_name" content="www.bta.bg"/>
    <meta property="article:published_time" content="2019-11-24T14:46:00+00:00"/>
    <meta property="og:title" content="Първата българска телевизия в Латинска Америка започва излъчване от Аржентина"/>
    <meta property="og:description" content="Тирана, 24 ноември /БТА/       Първата българска телевизия в Латинска Америка започва излъчване от Аржентина. Това съобщи нейният създател Иван Цанков по време на 15-ата Световна среща на българските медии в Тирана, организирана от БТА.       Новата медия ще се казва &quot;Лос Булгарос ТВ&quot; и започва излъчване в началото на 2020 г. Първоначално телевизията ще излъчва 30-минутни предавания един път месечно, с тенденция да бъде увеличен обемът на програмата. Финансирането е изцяло частно.        По време на панела &quot;Право на информация: Трансформации на медийните бизнесмодели след бума на безплатно съдържание&quot; Цанков припомни, че медийната сфера на Аржентина има ярка българска следа.       Радиоразпръскването в началото на 20-те години е дело на един от пионерите в тази област. Той се казва Хайме Якелевич и е роден през 1896 г. в София. В началото на 30-те години вече притежава три радиоканала. Създава и първия аржентински телевизионен канал - &quot;Канал 7&quot;, който съществува и до днес.       В дискусията днес участваха доц.…"/>
  </head>
  <body>
    <article>
      <h1>Първата българска телевизия в Латинска Америка започва излъчване от Аржентина</h1>
      <address>
        <time datetime="2019-11-24T14:46:00+00:00">24 Nov 2019, 14:46</time>
      </address>
      <p>Тирана, 24 ноември /БТА/</p>
      <p>Първата българска телевизия в Латинска Америка започва излъчване от Аржентина. Това съобщи нейният създател Иван Цанков по време на 15-ата Световна среща на българските медии в Тирана, организирана от БТА.</p>
      <p>Новата медия ще се казва "Лос Булгарос ТВ" и започва излъчване в началото на 2020 г. Първоначално телевизията ще излъчва 30-минутни предавания един път месечно, с тенденция да бъде увеличен обемът на програмата. Финансирането е изцяло частно.</p>
      <p>По време на панела "Право на информация: Трансформации на медийните бизнесмодели след бума на безплатно съдържание" Цанков припомни, че медийната сфера на Аржентина има ярка българска следа.</p>
      <p>Радиоразпръскването в началото на 20-те години е дело на един от пионерите в тази област. Той се казва Хайме Якелевич и е роден през 1896 г. в София. В началото на 30-те години вече притежава три радиоканала. Създава и първия аржентински телевизионен канал - "Канал 7", който съществува и до днес.</p>
      <p>В дискусията днес участваха доц. Георги Лозанов, според когото няма риск за журналистиката - професия на век и половина, която осигурява конституционното право на информация. След още една технологична революция ще има журналистика, която ще държи вниманието повече от 3 секунди, смята експертът.</p>
      <p>Розита Еленова, член на Съвета на съвета за електронни медии (СЕМ,) заяви, че има медийни закони и те се спазват. Закрила над журналистите също има, добави тя.</p>
      <p>Йосиф Давидов от "Нова дума" - Испания, разказа за ръководеното от него издание. По думите му то има 10 000 тираж при 126 000 регистрирани българи в страната. Разпространява се в 1260 будки в Испания.</p>
      <p>Срещата в Тирана продължава с панела "Медии и култура: Загиват ли културните формати?". По-късно днес е официалното закриване на форума.</p>
      <p>Световната среща на българските медии в Тирана се организира със съдействието на "Джи пи груп" АД, Фибанк Албания, Нова ТВ, "Лардж информърс проджектс".</p>
      <p>
        <i>Източник: Тирана</i>
      </p>
    </article>
  </body>
</html>