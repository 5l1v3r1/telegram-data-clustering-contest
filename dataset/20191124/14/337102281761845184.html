<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%AF%D8%B1-%D9%85%D8%A7%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87%D8%8C-%D9%86%D8%B2%D8%AF%DB%8C%DA%A9-%D8%A8%D9%87-%DB%B1%DB%B4-%D9%85%DB%8C%D9%84%DB%8C%D9%88%D9%86-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%A7-%D9%85%D8%B4%DA%A9%D9%84-%D9%86%D8%A7%D8%A7%D9%85%D9%86%DB%8C-%D8%BA%D8%B0%D8%A7%DB%8C%DB%8C-%D8%B1%D9%88-%D8%A8%D9%87-%D8%B1%D9%88-%D8%AE%D9%88%D8%A7%D9%87%D9%86%D8%AF-%D8%B4%D8%AF-20191124/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-24T14:45:42+00:00"/>
    <meta property="og:title" content="سازمان ملل: در ماه‌های آینده، نزدیک به ۱۴ میلیون شهروندان افغانستان با مشکل ناامنی غذایی رو به رو خواهند شد"/>
    <meta property="og:description" content="سازمان ملل هشدار می‌دهد که در ماه‌های آینده، نزدیک به ۱۴ میلیون از شهروندان افغانستان با چالش ناامنی غذایی رو به رو خواهند شد."/>
  </head>
  <body>
    <article>
      <h1>سازمان ملل: در ماه‌های آینده، نزدیک به ۱۴ میلیون شهروندان افغانستان با مشکل ناامنی غذایی رو به رو خواهند شد</h1>
      <address><time datetime="2019-11-24T14:45:42+00:00">24 Nov 2019, 14:45</time> by <a rel="author">زکریا حسنی - کابل</a></address>
      <p>
        <b>سازمان ملل هشدار می‌دهد که در ماه‌های آینده، نزدیک به ۱۴ میلیون از شهروندان افغانستان با چالش ناامنی غذایی رو به رو خواهند شد.</b>
      </p>
      <p>"اوچا" یا دفتر سازمان ملل در امور هماهنگی کمک‌های بشردوستانه در گزارشی تازه تاکید کرده که به دلیل جنگ جاری، رویدادهای طبیعی، سردی هوا، افزایش عدم امنیت غذایی در بین مردم و افزایش شمار بیجاشدگان داخلی، نیاز به کمک‌های بشردوستانه در افغانستان درحال افزایش است.</p>
      <p>در این گزارش "اوچا" آمده که از ماه اگست تا اکتبر سال جاری، ۱/۳ مردم افغانستان با دشواری حاد ناامنی غذایی رو به رو بودند.</p>
      <p>در این گزارش، وضعیت حاد توصیف شده و آمده که ۱۲.۶ میلیون تن از شهروندان افغانستان، از نگاه امنیت غذایی، یا درحالت بحران هستند و یا در حالت اضطرار.<br/>این گزارش که هم شهرها و هم روستاهای افغانستان را بررسی کرده، آورده که در برخی موارد، میزان ناامنی غذایی در شهرهای افغانستان نسبت به روستاها بالاتر است.<br/>دلیل این دشواری، میزان بلند بیکاری، افزایش قیمت مواد خوراکه، رویدادهای طبیعی و جنگ جاری گفته شده است.</p>
      <p>در همین حال، اوچا هشدار می‌دهد که در فاصله زمانی نوامبر ۲۰۱۹ الی مارس ۲۰۲۰، شمار بیشتری از شهروندان افغانستان با مشکل ناامنی غذایی رو به رو خواهند شد. به بنیاد این گزارش، در ماه‌های آینده، رقم افرادی که با این مشکل رو به رو خواهند شد، ۱۳.۹ میلیون تن خواهند بود که ۳۷ درصد از کل جمعیت افغانستان را تشکیل می‌دهند.</p>
      <p>از این میان ۳.۴ میلیون تن آنان در وضعیت وخیم قرار خواهند داشت، درحالی که ۱۰.۵ میلیون تن نیز در حالت بحرانی به سر خواهند برد.</p>
      <p>باوجود این چالش، دفتر سازمان ملل در امور هماهنگی کمک‌های بشردوستانه می‌گوید که نهادها و سازمان‌های بشری در تلاش هستند تا به شهروندان بیشتری در افغانستان که به کمک‌های بشردوستان نیازمند اند، کمک کنند.</p>
    </article>
  </body>
</html>