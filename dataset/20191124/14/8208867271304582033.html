<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/24/news/coppa_davis_2020_sorteggio_italia_corea-241804838/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Tennis, Coppa Davis 2020: Italia contro Corea nel turno preliminare"/>
    <meta property="og:description" content="A Madrid il sorteggio del tabellone che definirà le qualificate alle Finals. Gli azzurri giocheranno in casa il 6 e 7 marzo, due vittorie nei due"/>
  </head>
  <body>
    <article>
      <h1>Tennis, Coppa Davis 2020: Italia contro Corea nel turno preliminare</h1>
      <h2>A Madrid il sorteggio del tabellone che definirà le qualificate alle Finals. Gli azzurri giocheranno in casa il 6 e 7 marzo, due vittorie nei due precedenti</h2>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p><b>MADRID -</b> L'Italia affronterà la Corea nel turno preliminare della Coppa Davis 2020, in programma il 6 ed il 7 marzo prossimo. Gli azzurri giocheranno in casa. Questo l'esito del sorteggio svoltosi alla Caja Magica di Madrid - prima dell'inizio della sfida che assegna il titolo 2019 - che ha definito gli accoppiamenti delle dodici sfide che qualificheranno alle Finals del prossimo anno.<br/><br/>La Corea si è qualificata grazie alla vittoria nei match di Gruppo I in Cina dello scorso settembre. Ha ottenuto così, a Guiyang, il primo successo esterno nella storia della manifestazione dal 2015 (primo turno di Gruppo I Asia/Oceania contro la Thailandia a Nonthamburi). Due i precedenti tra Italia e Corea in Coppa Davis, entrambi vinti dagli azzurri. Nel 1981, a San Remo, gli azzurri  hanno chiuso 4-1 nel play off per non retrocedere dal World Group. Nel 1987 a Seoul l'Italia, in vantaggio 2-1 dopo la seconda giornata, si è imposta solo al quinto e decisivo singolare grazie al successo in tre set di Paolo Canè su Bong-Soo Kim.<br/><br/>Questi gli altri accoppiamenti (la prima squadra è quella che gioca in casa): Croazia-India/Pakistan, Ungheria-Belgio, Colombia-Argentina, Usa-Uzbekistan, Australia-Brasile, Germania- Bielorussia, Kazakistan-Olanda, Slovacchia-Rep.Ceca, Austria-Uruguay, Giappone-Ecuador, Svezia-Cile.<br/> </p>
    </article>
  </body>
</html>