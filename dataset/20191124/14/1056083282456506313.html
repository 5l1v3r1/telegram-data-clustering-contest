<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301817/%D9%85%D9%84%DA%A9-%D8%B4%D8%A7%D9%87%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D9%88-%D8%AE%D8%AF%D9%85%D8%A7%D8%AA-%D9%86%D8%B8%D8%A7%D8%B1%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:16:46+00:00"/>
    <meta property="og:title" content="ملک‌شاهی: دولت برای جلوگیری از افزایش قیمت کالا و خدمات نظارت جدی داشته باشد"/>
    <meta property="og:description" content="نماینده مردم کوهدشت در مجلس شورای اسلامی با اشاره به احتمال افزایش کالا و خدمات در پی افزایش قیمت بنزین از دولت خواست با دقت در این موضوع نظارت لازم را داشته باشد."/>
  </head>
  <body>
    <article>
      <h1>ملک‌شاهی: دولت برای جلوگیری از افزایش قیمت کالا و خدمات نظارت جدی داشته باشد</h1>
      <address><time datetime="2019-11-24T14:16:46+00:00">24 Nov 2019, 14:16</time> by <a rel="author">پدرام خسروانی</a></address>
      <p>نماینده مردم کوهدشت در مجلس شورای اسلامی با اشاره به احتمال افزایش کالا و خدمات در پی افزایش قیمت بنزین از دولت خواست با دقت در این موضوع نظارت لازم را داشته باشد.</p>
      <p>به گزارش ایسنا، الله‌یار ملک‌شاهی نماینده مردم کوهدشت در مجلس شورای اسلامی در نطق میان دستور جلسه نوبت عصر امروز مجلس شورای اسلامی، گفت:‌از مردم لرستان و حوزه انتخابیه تشکر می‌کنم که در مقابل توطئه دشمنان ملت و نظام اسلامی بعد از موضوع افزایش قیمت بنزین هوشمندانه عمل کردند و دشمن را به عقب راندند.</p>
      <p>وی ضمن تقدیر از اقدام نهادهای انتظامی، نظامی و اطلاعاتی در پایان دادن به اغتشاشات، بیان کرد: در اطلاع‌رسانی و توجیه موضوع گرانی کوتاهی شد و هزینه سنگینی بر کشور تحمیل کرد که این موضوعی قابل تامل است. دولت باید به قول خود مبنی بر هزینه‌کرد محل درآمد افزایش قیمت بنزین برای محرومین به صورت مستمر عمل کند و در این باره به مردم و مجلس شورای اسلامی گزارش دهد.</p>
      <p>نماینده مردم کوهدشت در مجلس شورای اسلامی ادامه داد: همچنین دولت باید با نظارت‌ها مانع افزایش تصنعی قیمت کالا و خدمات شود. دو طرحی که مجلس شورای اسلامی امروز با فوریت آن را تصویب کرد حکایت از این موضوع دارد.</p>
      <p>ملک‌شاهی عنوان کرد: اقدامات قوه قضاییه در خصوص مبارزه با فساد چه درون قوه قضاییه و چه در سایر قوا موجب امیدواری مردم شده که جای تقدیر دارد. انتظار مردم از رییس قوه قضاییه تداوم مبارزه با فساد است.</p>
      <p>وی در پایان ضمن تشکر از وزیر نفت برای گازکشی در بسیاری از روستاهای حوزه انتخابیه از وی خواست به مناطقی که در حوزه گاز دارای محرومیت هستند توجه کرده و به وزیر نیرو موضوعاتی همچون سهم عادلانه قابل یکسان و مشکلات مربوط به سد سیمره را متذکر شد.</p>
      <p>انتهای پیام</p>
    </article>
  </body>
</html>