<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kristoffersen-vyhral-po-peti-letech-slalom-sp-v-levi/1824673?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="Kristoffersen vyhrál po pěti letech slalom SP v Levi"/>
    <meta property="og:description" content="Levi (Finsko) - Norský slalomář Henrik Kristoffersen vyhrál po pěti letech opět závod Světového poháru ve finském Levi. V hustém sněžení porazil o pouhých devět setin sekundy Francouze Clémenta Noëla, nejrychlejšího lyžaře prvního kola. Ondřej Berndt v prvním slalomu sezony obsadil 47. místo ze 79 startujících."/>
  </head>
  <body>
    <article>
      <h1>Kristoffersen vyhrál po pěti letech slalom SP v Levi</h1>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author" href="http://www.ctk.cz/" target="_blank">ČTK</a></address>
      <p>Levi (Finsko) - Norský slalomář Henrik Kristoffersen vyhrál po pěti letech opět závod Světového poháru ve finském Levi. V hustém sněžení porazil o pouhých devět setin sekundy Francouze Clémenta Noëla, nejrychlejšího lyžaře prvního kola. Ondřej Berndt v prvním slalomu sezony obsadil 47. místo ze 79 startujících.</p>
      <p>Pětadvacetiletý Kristoffersen po první jízdě ztrácel na Noëla 68 setin, ale s těžkými podmínkami se vyrovnal lépe a dojel si pro 16. pohárový triumf ve slalomech. V této disciplíně vybojoval v sezoně 2015/16 malý křišťálový glóbus, když tehdy prolomil nadvládu Rakušana Marcela Hirschera, jenž v září kariéru na vrcholu ukončil.</p>
      <p>Kristoffersena a Noëla na stupních vítězů doplnil Švýcar Daniel Yule. Berndt nenavázal na sobotní senzační výsledek Martiny Dubovské, která se poprvé prosadila do elitní desítky a skončila devátá. Jednatřicetiletý lyžař z Jablonce byl sedmačtyřicátý s odstupem na vítěze 1. kola Noëla 3,16 vteřiny.</p>
      <p>Na body dnes nedosáhl ani Noëlův slavnější krajan Alexis Pinturault, jenž před měsícem vyhrál zahajovací obří slalom v Söldenu. Kristoffersen je proto novým lídrem Světového poháru. Ten bude pokračovat za týden sjezdem a super-G v kanadském Lake Louise.</p>
      <p>
        <b>Výsledky SP ve sjezdovém lyžování v Levi:</b>
      </p>
      <p>
        <b>Muži - slalom:</b>
      </p>
      <p>1. Kristoffersen (Nor.) 1:48,55 (55,23+53,32), 2. Noël (Fr.) -0,09 (54,55+54,09), 3. Yule -0,18 (55,49+53,24), 4. Zenhäusern (oba Švýc.) -0,27 (55,21+53,61), 5. Myhrer -0,34 (55,55+53,34), 6. Jakobsen (oba Švéd.) -0,53 (56,38+52,70), 7. Hirschbühl (Rak.) -0,74 (55,33+53,96), 8. Strasser (Něm.) -0,89 (56,60+52,84), 9. Solevaag (Nor.) -0,92 (56,09+53,38), 10. Mölgg (It.) -0,98 (55,46+54,07), ...v 1. kole 47. <b>Berndt</b> (ČR) 57,71.</p>
      <p><b>Průběžné pořadí SP</b> (po 2 z 44 závodů): 1. Kristoffersen 113, 2. Pinturault (Fr.) 100, 3. Noël a Faivre (Fr.) oba 80, 5. Kranjec (Slovin.) 70, 6. Yule 60.</p>
    </article>
  </body>
</html>