<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594377/%E0%A6%95%E0%A6%B2%E0%A6%AE%E0%A7%8D%E0%A6%AC%E0%A6%BF%E0%A7%9F%E0%A6%BE%E0%A7%9F-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD-%E0%A6%A6%E0%A6%AE%E0%A6%A8%E0%A7%87-%E0%A6%B0%E0%A6%BE%E0%A6%9C%E0%A6%AA%E0%A6%A5%E0%A7%87-%E0%A6%B8%E0%A7%87%E0%A6%A8%E0%A6%BE%E0%A6%AC%E0%A6%BE%E0%A6%B9%E0%A6%BF%E0%A6%A8%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T14:38:00+00:00"/>
    <meta property="og:title" content="কলম্বিয়ায় বিক্ষোভ দমনে রাজপথে সেনাবাহিনী"/>
    <meta property="og:description" content="কলম্বিয়ার প্রেসিডেন্ট আইভান ডুক বলেছেন, দেশটির সড়কে নিরাপত্তাবাহিনীর উপস্থিতি বজায় থাকবে আইনশৃঙ্খলা পরিস্থিতি নিয়ন্ত্রণে রাখার জন্য। সরকারবিরোধী বিক্ষোভ টানা তৃতীয় দিনও অব্যাহত থাকার প্রেক্ষিতে এই ঘোষণা দিলেন তিনি। ব্রিটিশ সংবাদমাধ্যম বিবিসি&amp;rsquo;র এক খবরে বিষয়টি জানা গেছে।..."/>
  </head>
  <body>
    <article>
      <h1>কলম্বিয়ায় বিক্ষোভ দমনে রাজপথে সেনাবাহিনী</h1>
      <address><time datetime="2019-11-24T14:38:00+00:00">24 Nov 2019, 14:38</time> by <a rel="author">বিদেশ ডেস্ক</a></address>
      <p>
        <b>কলম্বিয়ার প্রেসিডেন্ট আইভান ডুক বলেছেন, দেশটির সড়কে নিরাপত্তাবাহিনীর উপস্থিতি বজায় থাকবে আইনশৃঙ্খলা পরিস্থিতি নিয়ন্ত্রণে রাখার জন্য। সরকারবিরোধী বিক্ষোভ টানা তৃতীয় দিনও অব্যাহত থাকার প্রেক্ষিতে এই ঘোষণা দিলেন তিনি। ব্রিটিশ সংবাদমাধ্যম বিবিসি’র এক খবরে বিষয়টি জানা গেছে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/2c4861562b54a847de62b68355d691ee-5dda9631d5d20.jpg"/>
      </figure>
      <p>বৃহস্পতিবার এই সরকারবিরোধী বিক্ষোভ শুরু হয়। ওই জাতীয় ধর্মঘটের সমর্থনে মিছিলে অংশ নেন আড়াই লাখের বেশি বিক্ষোভকারী। মিছিল শান্তিপূর্ণভাবে শুরু হলেও এক পর্যায়ে বিক্ষোভকারীদের সঙ্গে পুলিশের সংঘর্ষ হয়। এরপর বিভিন্ন স্থানে ভাঙচুর ও লুটপাতের খবর পাওয়া গেছে।</p>
      <p>দুর্নীতি ও সম্ভাব্য ব্যয় সংকোচন প্রস্তাবের বিরোধিতায় শুরু হওয়া এই বিক্ষোভে শেষ খবর পাওয়া পর্যন্ত অন্তত তিনজন নিহতের খবর পাওয়া গেছে। রাজধানী বোগোটায় শুক্রবার কারফিউ জারি করা হয়েছে। তবে এরপরও শনিবার রাজপথে বিক্ষোভকারীদের উপস্থিতি ঠেকানো সম্ভব হয়নি।</p>
      <p>প্রেসিডেন্ট ডুক বলেছেন, পুলিশের সঙ্গে যৌথ টহলে অংশ নেবে সেনা সদস্যরা। শনিবার সাংবাদিকদের তিনি বলেন, কলম্বিয়ার সব জনসাধারণের পক্ষ থেকে আমরা ভাঙচুর, নৈরাজ্য ও লুটতরাজ সর্বোতভাবে প্রত্যাখ্যান করছি।</p>
      <p>শনিবার বিক্ষোভ পুনরায় শুরু হলে পুলিশ কয়েক হাজার বিক্ষোভকারীকে ছত্রভঙ্গ করতে টিয়ার গ্যাস নিক্ষেপ করে। বিক্ষোভকারীরা বোগোটার ন্যাশনাল পার্কে জড়ো হয়েছিলেন। এছাড়া দেশটির কংগ্রেস ভবন বলিভার প্লাজার কাছেও জড়ো হয়েছিলেন তারা। এটি দেশটির প্রেসিডেন্ট ভবনের পাশেই অবস্থিত।</p>
      <p>পৃথক ঘটনায় শুক্রবার শেষ রাতের দিকে তিন পুলিশ কর্মকর্তা এক বোমা হামলায় নিহত হয়েছেন। বিক্ষোভের সঙ্গে এই বোমা হামলার সম্পৃক্ততা রয়েছে কিনা তা স্পষ্ট নয়। দেশটির দক্ষিণ-পশ্চিমাঞ্চলীয় এই এলাকা কুখ্যাত মাদক চক্র ও সহিংসতার জন্য পরিচিত।</p>
      <footer>/এএ/</footer>
    </article>
  </body>
</html>