<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/health/kindynos-apo-tin-yperkatanalosi-antiviotikon-stin-ellada/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T14:55:57+00:00"/>
    <meta property="og:title" content="Κίνδυνος από την υπερκατανάλωση αντιβιοτικών στην Ελλάδα"/>
    <meta property="og:description" content="Ο Πανελλήνιος Ιατρικός Σύλλογος κάνει λόγο για «υγειονομική κρίση» και ζητά την αυστηρή τήρηση της εθνικής νομοθεσίας"/>
  </head>
  <body>
    <article>
      <h6 class="kicker">«Υγειονομική κρίση»</h6>
      <h1>Κίνδυνος από την υπερκατανάλωση αντιβιοτικών στην Ελλάδα</h1>
      <h2>Ο Πανελλήνιος Ιατρικός Σύλλογος κάνει λόγο για «υγειονομική κρίση» και ζητά την αυστηρή τήρηση της εθνικής νομοθεσίας</h2>
      <address><time datetime="2019-11-24T14:55:57+00:00">24 Nov 2019, 14:55</time> by <a rel="author" href="https://www.tanea.gr/editor/martha-kaitanidi/" target="_blank">Μάρθα Καϊτανίδη</a></address>
      <p>Στα πρόθυρα «υγειονομικής κρίσης» βρίσκεται η χώρα μας, όπως προειδοποιεί ο Πανελλήνιος Ιατρικός Σύλλογος (ΠΙΣ), εξαιτίας της υπερκατανάλωσης αντιβιοτικών. Εν τω μεταξύ προβληματισμό προκαλούν τα αποτελέσματα έρευνας του Ευρωπαϊκού Κέντρου Ελέγχου και Πρόληψης Νοσημάτων (ECDC), σύμφωνα με την οποία το 43% των γιατρών παραδέχονται ότι έχουν χορηγήσει αντιβιοτικό σε ασθενή τους αν και θα προτιμούσαν να μην το είχαν κάνει.</p>
      <p>Ειδικότερα, στόχος της μελέτης που διενεργήθηκε με αφορμή την Παγκόσμια Εβδομάδα Ενημέρωσης για την Ορθολογική Χρήση των Αντιβιοτικών (18-24 Νοεμβρίου) ήταν να αξιολογηθεί το επίπεδο των γνώσεων των ευρωπαίων γιατρών αναφορικά με την επίπτωση της αντίστασης των σούπερ μικροβίων στις αντιβιώσεις. Στη μελέτη συμμετείχαν 18.365 λειτουργοί του Ιπποκράτη από τις 28 χώρες-μέλη της ΕΕ, περιλαμβανομένης και της Ελλάδας, που απάντησαν σε επτά βασικές ερωτήσεις. Από αυτούς οι τέσσερις στους δέκα έμειναν... μετεξεταστέοι - δηλαδή δεν κατάφεραν να απαντήσουν σωστά και στις επτά ερωτήσεις που τους υπέβαλαν οι ερευνητές.</p>
      <p>
        <a href="https://www.in.gr/2019/11/24/plus/perierga/lamia-fanatikos-kapnistis-ta-vazei-ton-antikapnistiko-nomo/">Δείτε επίσης: Λαμία : Φανατικός καπνιστής «τα βάζει» με τον αντικαπνιστικό νόμο</a>
      </p>
      <p>Ενημέρωση. Σε ό,τι δε αφορά τη χώρα μας αξίζει να σημειωθεί πως έξι στους δέκα γιατρούς επιμένουν ότι οι καμπάνιες για τις επιπτώσεις της υπερκατανάλωσης αντιβιοτικών και για τον κίνδυνο των σούπερ μικροβίων δεν έχουν επιτύχει τη μετάδοση του μηνύματος στους πολίτες. Επιπλέον, αποκαλύπτουν ότι έχουν αναγκαστεί να συνταγογραφήσουν αντιβίωση σε ασθενείς τους κατά το παρελθόν υποκύπτοντας σε πιέσεις ή φοβούμενοι τυχόν επιπλοκές, παρότι θα προτιμούσαν να μην το είχαν κάνει. «Αν και στο σύνολό τους οι επαγγελματίες Υγείας έχουν καλό επίπεδο γνώσης σχετικά με την αντίσταση στα αντιβιοτικά, η μελέτη αναδεικνύει την ανάγκη για περισσότερη έμπρακτη δράση. Ειδικά σε ό,τι αφορά τη διαχείριση της συνταγογράφησης και την πρόληψη των λοιμώξεων για την καλύτερη προστασία των πολιτών και τη θεραπεία των ασθενών» σημειώνει ο Vytenis Andriukaitis, επίτροπος για την Υγεία και την Ασφάλεια των Τροφίμων της ΕΕ.</p>
      <p>Και προσθέτει: «Ως γιατρός γνωρίζω ότι έχουμε μεγάλη ευθύνη και πρέπει να είμαστε στην πρώτη γραμμή στον πόλεμο κατά της αντίστασης στα αντιβιοτικά και διαρκώς θα πρέπει να εμπλουτίζουμε τις γνώσεις και τις ιατρικές πρακτικές μας πάνω σε αυτό το θέμα». Σε κάθε περίπτωση, η Ελλάδα βρίσκεται στο επίκεντρο του «πολέμου» που βρίσκεται σε εξέλιξη, καθώς με βάση τις προειδοποιήσεις του Παγκόσμιου Οργανισμού Υγείας (ΠΟΥ) θα είναι η πρώτη χώρα στην Ευρώπη που θα αντιμετωπίσει σοβαρό πρόβλημα μικροβιακής αντοχής.</p>
      <p>«Η χώρα μας εμφανίζεται να έχει σχεδόν διπλάσια χρήση αντιβιοτικών σε σύγκριση με τον μέσο όρο που ισχύει στην ΕΕ» σημειώνει σε ανακοίνωσή του ο ΠΙΣ, ζητώντας την αυστηρή τήρηση της εθνικής νομοθεσίας αλλά και την εφαρμογή των Ευρωπαϊκών Οδηγιών που προβλέπουν ότι όλα τα φάρμακα, και ειδικά τα αντιβιοτικά, θα πρέπει να χορηγούνται στους ασθενείς μόνο όταν υπάρχει ιατρική συνταγή.</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>