<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/bizness/359811-nav-skaidrs-kas-notiks-ar-bankrotejusa-dzintara-316-darbiniekiem"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="Nav skaidrs, kas notiks ar bankrotējušā &quot;Dzintara&quot; 316 darbiniekiem"/>
    <meta property="og:description" content="Par maksātnespējīgu pasludinātais kosmētikas ražotājs AS &quot;Dzintars&quot; nav pieteicis masveida darbinieku atlaišanu, informē Nodarbinātības valsts aģentūrā."/>
  </head>
  <body>
    <article>
      <h1>Nav skaidrs, kas notiks ar bankrotējušā "Dzintara" 316 darbiniekiem</h1>
      <address><time datetime="2019-11-24T14:59:00+00:00">24 Nov 2019, 14:59</time> by <a rel="author">Jauns.lv / LETA</a></address>
      <p>
        <b>Par maksātnespējīgu pasludinātais kosmētikas ražotājs AS "Dzintars" nav pieteicis masveida darbinieku atlaišanu, informē Nodarbinātības valsts aģentūrā.</b>
      </p>
      <p>Saskaņā ar "Firmas.lv" datiem, uzņēmumā 2018.gadā kopumā strādāja 316 darbinieki.</p>
      <p>Jau ziņots, ka Rīgas pilsētas Pārdaugavas tiesa nesen pasludināja kosmētikas ražotāju AS "Dzintars" par maksātnespējīgu un par maksātnespējas procesa administratoru iecēla Jāni Ozoliņu, pavēstīja tiesas pārstāve Viktorija Mežance.</p>
      <p>Viņa skaidroja, ka maksātnespējas process ierosināts, pamatojoties uz maksātnespējas administratora Mareka Dika pieteikumu, vienlaikus izbeidzot tiesiskās aizsardzības procesu, jo konstatēts, ka "Dzintars" ilgāk nekā 30 dienas nepildīja ar kreditoriem saskaņoto tiesiskās aizsardzības procesa pasākumu plānu 2019.gada 25.aprīļa redakcijā un tiesai netika iesniegti kreditoru vairākuma akceptēti un saskaņoti plāna grozījumi.</p>
      <p>Līdz ar to tiesa konstatēja Maksātnespējas likuma 57.panta pirmās daļas 8.punktā paredzēto maksātnespējas procesa pazīmi un atzina, ka ir pamats pasludināt "Dzintars" juridiskās personas maksātnespējas procesu.</p>
      <p>"Dzintara" nodrošināto kreditoru kopējais prasījums pērn bija 4 500 987 eiro, nenodrošināto kreditoru kopējais prasījums ir 6 961 368 eiro, pavisam kopā 11 462 355 eiro.</p>
      <p>"Dzintars" 2017.gadā strādāja ar 6,284 miljonu eiro apgrozījumu un cieta 1,766 miljonu eiro zaudējumus, liecina "Firmas.lv" informācija. 2018.gada pārskats vēl nav iesniegts. VID administrētais nodokļu parāds uz 2019.gada 7.oktobri bija 6 730 253 eiro.</p>
      <p>"Dzintars" ir parfimērijas un biokosmētikas izstrādātājs un ražotājs, un tā produktu klāstā ir vairāk nekā 1000 veidu kosmētikas, parfimērijas produktu, kā arī dekoratīvās kosmētikas izstrādājumu. Kompānija ir reģistrēta 1991.gadā, un tās pamatkapitāls ir 2,817 miljoni eiro.</p>
      <p>Jau vēstīts, ka Rīgas pilsētas Zemgales priekšpilsētas tiesa 2016.gada 17.oktobrī ierosināja "Dzintara" tiesiskās aizsardzības procesa lietu. Uzņēmuma pārstāvji skaidroja, ka divas krīzes, no kurām viena bija 2008.gadā, bet otra 2014.gadā, veicinājušas "Dzintara" tradicionālo tirgu samazināšanos, pārdošanas apmēru kritumu un apgrozāmo līdzekļu trūkumu. Tādējādi uzņēmumam uzkrājušies parādi.</p>
      <p>"Dzintara" patiesais labuma guvējs un valdes priekšsēdētājs ir Iļja Gerčikovs.</p>
    </article>
  </body>
</html>