<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/24/germaniia-repatrira-ot-siriia-jena-zapodozriana-za-chlen-na-id.430632"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T14:43:00+00:00"/>
    <meta property="og:title" content="Германия репатрира от Сирия жена, заподозряна за член на ИД"/>
    <meta property="og:description" content="Това е първият случай на репатриране на заподозрени в тероризъм | Dnes.bg"/>
  </head>
  <body>
    <article>
      <h1>Германия репатрира от Сирия жена, заподозряна за член на ИД</h1>
      <h2>Това е първият случай на репатриране на заподозрени в тероризъм</h2>
      <address><time datetime="2019-11-24T14:43:00+00:00">24 Nov 2019, 14:43</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Германска гражданка, заподозряна в членство в "Ислямска държава" (ИД), беше върната в страната си от Сирия през Ирак заедно с трите си деца и едно американче, за което се е грижела, предаде ДПА.</p>
      <p>Това е първият случай, в който германските власти прилагат процедурата за връщане в Германия на граждани, пребивавали на територията на джихадисткия халифат. Има и други такива заподозрени, които ще бъдат съдени в Германия, но те са се прибрали сами или са били депортирани от трети страни.</p>
      <p>Групата е пристигнала снощи на франкфуртското летище с полет от Ербил, Ирак. Преди това те са пребивавали в Северна Сирия, съобщи германската федерална полиция. Случаят ще бъде поет от властите в провинция Хесен, пише БТА.</p>
      <p>Трийсетгодишната жена е разследвана за членство в терористична организация и пренебрегване на деца, каза говорител на прокуратурата във Франкфурт. Още не е издадена заповед за нейния арест.</p>
      <p>Доскоро семейството е живяло в затворническия лагер в Ал Хол, Северна Сирия, където са пребивавали десетки хиля хора, вкл. бойци от ИД и техни роднини. Засега не е ясно каква е връзката между жената и двегодишното момиче с американско гражданство, посочи ДПА.</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/03/erdogan-vryshta-bejancite-v-siriia-dobrovolno-ili-prinuditelno.428406"/>
        <a href="https://www.dnes.bg/obshtestvo/2019/10/07/idva-li-nova-migrantska-kriza-v-evropa.425373"/>
      </related>
    </article>
  </body>
</html>