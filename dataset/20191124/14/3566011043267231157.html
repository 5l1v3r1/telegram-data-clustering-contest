<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549705.html/%D9%81%D8%B9%D8%A7%D9%84%DB%8C%D8%AA-%D8%A8%DB%8C%D8%B4-%D8%A7%D8%B2---%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%DA%AF%D8%B1%D9%88%D9%87-%D9%87%D8%A7%DB%8C-%D8%AC%D9%87%D8%A7%D8%AF%DB%8C-%DA%A9%D8%A8%D9%88%D8%AF%D8%B1%D8%A7%D9%87%D9%86%DA%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="فعالیت بیش از ۳ هزار نفر در گروه های جهادی کبودراهنگ"/>
    <meta property="og:description" content="مسئول بسیج سازندگی سپاه شهرستان کبودراهنگ از فعالیت ۳ هزار نفر از بسیجیان این شهرستان در گروه های جهادی خبر داد."/>
  </head>
  <body>
    <article>
      <h1>فعالیت بیش از ۳ هزار نفر در گروه های جهادی کبودراهنگ</h1>
      <h2>مسئول بسیج سازندگی سپاه کبودراهنگ خبر داد؛</h2>
      <address>
        <time datetime="2019-11-24T14:59:00+00:00">24 Nov 2019, 14:59</time>
      </address>
      <p>مسئول بسیج سازندگی سپاه شهرستان کبودراهنگ از فعالیت ۳ هزار نفر از بسیجیان این شهرستان در گروه های جهادی خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علیرضا نوروزی، مسئول بسیج سازندگی سپاه کبودراهنگ در گفتگو با خبرنگار <a href="http://asrehamedan.ir/33388">عصر همدان</a>؛  با اشاره به فعالیت های بسیج سازندگی اظهارکرد:  امسال 3000 نفر ازبسیجیان جهادگر، از اقشار مختلف بسیج محلات، دانشجویی، دانش آموزی، جامعه زنان، بسیج مهندسین و جامعه پزشکی در قالب 80 گروه جهادی در این شهرستان فعالیت داشته اند.</p>
      <p>مسئول بسیج سازندگی سپاه کبودراهنگ با تشریح این اقدامات اضافه کرد: هفتاد پروژه عمرانی شامل احداث ۲۵ واحدمسکونی، تعمیر و تجهیز ۱۵مدرسه، ساخت چهار پایگاه بسیج، ساخت ۲واحد خانه عالم، ساخت مدرسه ۲کلاسه، دیوارکشی خانه بهداشت، ساخت دیوارساحلی و ساخت حسینیه از فعالیت های عمرانی این  گروه ها می باشد.</p>
      <p>وی سرآمد خدمات رسانی در شهرستان را استقرار قرارگاه پیشرفت و آبادانی در دهستان مهربان علیا دانست و عنوان کرد: قرارگاه پیشرفت و آبادانی  با کمک و یاری مردم دهستان ۳۷ پروژه عمرانی به مبلغ ۱۷ میلیارد ریال در زمینه های مختلف در بخش شیرین سو اجرا کرده است.</p>
      <p>نوروزی با اشاره به این پروژه ها افزود: اجرای دیوارساحلی در روستاهای اکنلو و آبمشکین جهت جلوگیری از ورود آبهای فصلی و تخریب منازل مردم و همچنین فعالیت گروه مهندسی سپاه دربارندگی های ابتدای سال و باز کردن مسیل ها از عمده فعالیت های بسیجیان این شهرستان می باشد.</p>
      <p>وی با تشریح فعالیت های اقشار مختلف بسیج در این شهرستان بیان داشت: بسیج مهندسین کشاورزی با حضور در روستاها و ارائه خدمات مشاوره ای به کشاورزان   در زمینه مبارزه با سِن گندم، آموزش زمان سم پاشی مزارع گندم  در جهت افزایش بهره وری تولیدگندم خدمات مطلوبی ارائه داده است.</p>
      <p>مسئول بسیج سازندگی سپاه کبودراهنگ ارائه خدمات مشاوره ای و درمانی در مناطق محروم توسط بسیج و استفاده از پزشکان و کادربهداشتی و درمانی و خدمات رسانی در مناطق محروم  و ارائه ویزیت رایگان به بیماران نیازمند را از فعالیت های بسیج جامعه پزشکی در تابستان امسال توصیف کرد.</p>
      <p>وی افزود:  تعداد ۱۰۰ نفر از دانش آموزان جهادگر از ابتدای سال تاکنون در عرصه های مرمت، رنگ آمیزی و زیباسازی مدارس فعالیت نموده اند.</p>
      <p>نوروزی از راه اندازی صندوق  های قرض الحسنه در سطح شهرستان خبر داد و افزود: امسال به همت مردم شهرستان و با هدف احیای سنت قرض الحسنه و کمک به اشتغال زایی جوانان بیش از ۸۰ صندوق قرص الحسنه در سطح مساجد راه اندازی و ارائه تسهیلات داشته است.</p>
      <p>وی با تقدیر از عملکرد بسیج دانشجویی خاطر نشان کرد: بسیج دانشجوئی امسال با اعزام گروههای جهادی از دانشگاه های استان در عرصه های فرهنگی، عمرانی و آموزشی خدمات مثبتی ارائه داده است.</p>
      <p>انتهای پیام/</p>
    </article>
  </body>
</html>