<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563074/mono-fetos-telika-to-koinwniko-merisma-xilwnetai-i-forolotaria"/>
    <meta property="og:site_name" content="NOOZ."/>
    <meta property="article:published_time" content="2019-11-24T14:11:00+00:00"/>
    <meta property="og:title" content="Μόνο φέτος τελικά το κοινωνικό μέρισμα - &quot;Ξηλώνεται&quot; η φορολοταρία"/>
    <meta property="og:description" content="Άπαξ, με χρήματα στο χέρι και μόνο σε ευαίσθητες κοινωνικές ομάδες θα δοθεί φέτος κοινωνικό μέρισμα, αναφέρει ο υπουργός Οικονομικών Χρήστος Σταϊκούρας, διαψεύδοντας τα δημοσιεύματα περί μονιμοποίησής του."/>
  </head>
  <body>
    <article>
      <h1>Μόνο φέτος τελικά το κοινωνικό μέρισμα - "Ξηλώνεται" η φορολοταρία</h1>
      <address>
        <time datetime="2019-11-24T14:11:00+00:00">24 Nov 2019, 14:11</time>
      </address>
      <p>
        <b>Άπαξ, με χρήματα στο χέρι και μόνο σε ευαίσθητες κοινωνικές ομάδες θα δοθεί φέτος κοινωνικό μέρισμα, αναφέρει ο υπουργός Οικονομικών Χρήστος Σταϊκούρας, διαψεύδοντας τα δημοσιεύματα περί μονιμοποίησής του.</b>
      </p>
      <p>Όπως ανέφερε, η απόφαση θα ληφθεί αυτή την εβδομάδα.</p>
      <p>Τα χρήματα θα προέλθουν από το <b>υπερπλεόνασμα</b>, το ύψος του θα προκύψει αφού από το ποσό των 436 εκ. ευρώ <b>αφαιρεθεί </b>ένα κονδύλι για αποθεματικό και 150- 200 εκατ. ευρώ για τις ΥΚΩ της ΔΕΗ. </p>
      <p>Μιλώντας στο <b>Open</b>, ο κ. Σταϊκούρας,  άφησε ανοικτό το ενδεχόμενο να διατεθεί τον Ιανουάριο ένα επιπλέον ποσό για το <b>επίδομα θέρμανσης</b>. «Η καταληκτική ημερομηνία είναι στο τέλος του έτους, αλλά<b> θα δούμε τον Ιανουάριο </b>πώς θα είναι η κατάσταση των νοικοκυριών και θα επαναξιολογήσουμε», δήλωσε χαρακτηριστικά.</p>
      <p>Ανέφερε ότι στο <b>φορολογικό νομοσχέδιο</b>, που κατατίθεται αυτήν την εβδομάδα στη Βουλή, θα υπάρχουν και πρόσθετες διατάξεις για τις <b>παροχές σε είδος</b> (αυτοκίνητα, κάρτες απεριορίστων διαδρομών, δικαιώματα προείσπραξης μετοχών), για το<b> 30% των δαπανών με ηλεκτρονικές συναλλαγές</b> (π.χ. πληρωμή διατροφής).</p>
      <p>Επίσης, για εκπτώσεις στις <b>δωρεές ιδρυμάτων</b> προς το Δημόσιο, για την <b>απαλλαγή </b>από την <b>εισφορά αλληλεγγύης </b>για όλους τους <b>ΑμεΑ με αναπηρία άνω του 80%</b>, για τη <b>μείωση του φόρου στο 10% </b>και για το <b>μητρώο οργανώσεων παραγωγών </b>και <b>ομάδων </b>(εκτός από τους <b>αγροτικούς συνεταιρισμούς</b>), για τη <b>διαγραφή των οφειλών έως 10 ευρώ προς την εφορία</b> (αφορά σε περίπου <b>536.000 φορολογούμενους</b>), καθώς και για τα <b>ηλεκτρονικά βιβλία </b>και την <b>ηλεκτρονική τιμολόγηση</b>.</p>
      <p>Ενώ, ερωτηθείς εάν στη <b>φορολοταρία </b>που διενεργεί η ΑΑΔΕ θα κληρώνονται και σπίτια, είπε πως «η φορολοταρία έτσι όπως γίνεται σήμερα <b>δεν αποδίδει τα προσδοκώμενα</b>. Θα αλλάξουμε τον σχεδιασμό».</p>
      <p>Δήλωσε , ότι «η 13η σύνταξη θα διατηρηθεί. Τα 800 εκατ. ευρώ που δόθηκαν από τον ΣΥΡΙΖΑ θα παραμείνουν».</p>
      <p>Ενώ σε ερώτηση τι θα πράξει εάν το ΣτΕ κρίνει τελεσίδικα <b>υπέρ των συνταξιούχων</b> για τα <b>αναδρομικά</b>, απάντησε ότι «θα τα πληρώσουμε, λαμβάνοντας υπόψη τους δημοσιονομικούς περιορισμούς και τις δημοσιονομικές προτεραιότητες. Η κατεύθυνση μείωσης των φόρων σε νοικοκυριά και επιχειρήσεις δεν θα αλλάξει».</p>
      <p>Τέλος, ανέφερε ότι τον ερχόμενο Μάιο που θα είναι έτοιμη η άσκηση για τις <b>αντικειμενικές αξίες </b>των ακινήτων και τις ζώνες, θα υπάρξει καθαρή εικόνα για τον πρόσθετο δημοσιονομικό χώρο που θα προκύψει, για την <b>περαιτέρω μείωση </b>του <b>ΕΝΦΙΑ</b>. </p>
    </article>
  </body>
</html>