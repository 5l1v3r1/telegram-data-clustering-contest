<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/med-operacijo-igral-na-klavir-244160"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T14:51:00+00:00"/>
    <meta property="og:title" content="Med operacijo igral na klavir"/>
    <meta property="og:description" content="Operacije na možganih so lahko izjemno tvegane, da ne bi poškodovali delov za gibanje, govor in vid, pa se izurjeni kirurgi posegov lotevajo na bolnikih v budnem stanju. Tako lahko nadzorujejo senzo..."/>
  </head>
  <body>
    <article>
      <h1>Med operacijo igral na klavir</h1>
      <h2>Zdravniki so tako lahko nadzorovali njegove senzorične in motorične funkcije. Tudi znani kitarist je lani med posegom na možganih brenkal na strune.</h2>
      <address><time datetime="2019-11-24T14:51:00+00:00">24 Nov 2019, 14:51</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1687366.jpg"/>
          <figcaption>Operacij na možganih, med katerimi bolniki budno spremljajo dogajanje, bo vse več. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1687365.jpg"/>
          <figcaption>Da mu ne bi poškodovali določenih predelov možganov, jih je spremljal s kitaro. FOTO: Guliver/Getty Images</figcaption>
        </figure>
      </slideshow>
      <p>Operacije na možganih so lahko izjemno tvegane, da ne bi poškodovali delov za gibanje, govor in vid, pa se izurjeni kirurgi posegov lotevajo na bolnikih v budnem stanju. Tako lahko nadzorujejo senzorične in motorične funkcije, med nedavno operacijo v bolnišnici Maurizio Bufalini v Ceseni v osrednji Italiji pa so se zdravniki lotili tumorja med poslušanjem klavirske glasbe. To je izvajal sam pacient.</p>
      <blockquote>6 ur je igral na kitaro pacient v Durbanu.</blockquote>
      <p>Na kirurški mizi se je namreč znašel učitelj glasbe, ljubitelj jazza in izurjeni pianist, ki se je pred posegom na smrt bal, da po operaciji ne bo več mogel ustvarjati čudovitih melodij. In medtem ko so mu zdravniki odpravljali tvorbo na možganih, je sebe in nedvomno vse druge v hladni dvorani sproščal z vrhunsko glasbo, pri tem pa zdravnikom zagotavljal, da so na pravi poti in da mu med operacijo ne bodo poškodovali ključnih predelov.</p>
      <figure>
        <img src="https://www.slovenskenovice.si/images/slike/2019/10/29/1687365.jpg"/>
        <figcaption>Da mu ne bi poškodovali določenih predelov možganov, jih je spremljal s kitaro. FOTO: Guliver/Getty Images</figcaption>
      </figure>
      <p>»Le tako smo se lahko prepričali, da bomo pacientu ohranili vse umetniške sposobnosti in druge spretnosti, obenem pa mu rešili življenje,« je po zahtevnem posegu pojasnil vodja nevrološkega oddelka italijanske bolnišnice dr. <b>Luigino Tosatto</b>. Zahtevna operacija je bila popoln uspeh, je zadovoljno sporočil in naznanil, da bo operacij, med katerimi bolniki sodelujejo s kirurgi, v prihodnosti vse več.</p>
      <blockquote>Učitelj glasbe in klavirja je kirurge kratkočasil z jazzom.</blockquote>
      <p>Podobno so se zahtevnega posega na možganih lotili lani v Republiki Južni Afriki. Kirurgi v Durbanu so operirali uglednega in večkrat nagrajenega kitarista <b>Muso Manzinija</b>, bolnik pa je med šesturnim posegom nežno brenkal na strune. </p>
    </article>
  </body>
</html>