<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/lekarite-se-obidikha-zaradi-bolnichnite-407511.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T14:22:34+00:00"/>
    <meta property="og:title" content="Лекарите се обидиха заради болничните"/>
    <meta property="og:description" content="Да се предизвиква лов на вещици не е продуктивно, каза д-р Иван Маджаров"/>
  </head>
  <body>
    <article>
      <h1>Лекарите се обидиха заради болничните</h1>
      <address><time datetime="2019-11-24T14:22:34+00:00">24 Nov 2019, 14:22</time> by <a rel="author">сс</a></address>
      <p>Споровете за фалшивите болнични и отстраняването на тримата шефове на болниците вдигнаха градуса в гилдията и принудиха председателя на лекарския съюз д-р Иван Маджаров да даде най-острото си интервю.</p>
      <p>Да търсиш изкупителна жертва или да предизвикваш "лов на вещици" в цялото съсловие не е продуктивно за никого. Науката не е всесилна, продължават да умират хора по света, каза той  пред по повод временното отстраняване на директорите на три столични болници - "Пирогов", "Лозенец" и Педиатрията, заради смъртта на тригодишно дете.</p>
      <p>Твърденията, че в 21 век не може да се случи да почине някой от пневмония, не са верни. Всички ние, лекарите, бихме искали нашите пациенти да оздравяват, но това е съвместен процес на доверие между лекари и пациенти, тогава може да разчитаме на успех, добави доктор Маджаров.</p>
      <p>Относно темата с фалшивите болнични и заплащането на първия ден от болничните от работодателите, той дори предложи лекарите да не издават болнични, а шефовете на предприятия да намерят начин да контролират своите работници, когато са болни. Иначе, трябва да се отчита, че лекарят преценява колко дни домашно лечение са необходими за възстановяване, припомни Маджаров.</p>
      <p>На въпроса вярно ли е, че се дават много болнични между празниците, той даде друг пример - огромен брой работещи в определени сектори на икономиката се насочват в периоди, в които нямат работа, да им бъдат издадени масово болнични с цел спестяване на осигуровки.</p>
      <p>Да не говоря за огромната бройка от населението, което буквално заплашва лекаря, че ако не издаде болничен, той ще се отпише. Принуден съм да бъда остър. Отново изкупителната жертва е лекарят. Тази тема дойде в повече, заяви шефът на БЛС.</p>
      <p>По думите му темата с клиничните пътеки се е демонизирала, защото обществото смята, че заплащането през клиничните пътеки е порочно.</p>
      <p>Клиничната пътека се нарича пътека, защото е алгоритъм, който трябва да бъде спазен, когато пациентът попадне в болницата. Друг е въпросът, че не бяха въведени механизми за следене на качеството и на контрола, а това доведе до опорочаване на идеята - на пациента да е гарантиран минимумът, който трябва да бъде извършен, за да е ясно, че той е лекуван добре. Това е недъг, обясни д-р Маджаров.</p>
      <p>Според председателя на БЛС няма основание за повишаване на броя на хоспитализациите, след като няма повишаване на броя на населението и няма нови болници.</p>
      <p>Той е убеден, че парите трябва да са там, където са необходими. Всяка година има увеличение на бюджета на НЗОК и когато то отива само за бройки, не допринася за качеството. Затова настояваме цените на клиничните пътеки да бъдат повишени значително, каза Маджаров.</p>
      <p>Председателят на БЛС е категоричен, че е необходимо възстановяването на справедливостта в съотношението в отделните специалности, в отделните диагнози. В годините се получи едно изкривяване - лекари от една специалност са по-добре платени, защото техните клинични пътеки са по-добре платени, обясни той и добави:  Не е страшно да се доплати 1 лев, страшното е, когато влезеш в болницата и те накарат да намериш отнякъде 10 000 лева. Системата на здравеопазването първо трябва да се преструктурира.</p>
    </article>
  </body>
</html>