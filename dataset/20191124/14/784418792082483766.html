<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%99%d7%a9-%d7%a7%d7%99%d7%a6%d7%95%d7%a5-%d7%91%d7%aa%d7%a7%d7%a6%d7%99%d7%91-%d7%a0%d7%97%d7%aa%d7%95%d7%9a-%d7%9c%d7%a9%d7%95%d7%9c%d7%9e%d7%a0%d7%99%d7%9d-%d7%94%d7%97%d7%a8%d7%93%d7%99/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T14:38:00+00:00"/>
    <meta property="og:title" content="יש קיצוץ בתקציב? נחתוך ל'שולמנים' החרדים"/>
    <meta property="og:description" content="משרדי הכלכלה והעבודה והרווחה החליטו להפסיק את מתן השירותים המותאמים למגזר החרדי בירושלים • השלוחה החרדית של מעוף, שנתנה שירותים ייעודיים ליזמים ובעלי עסקים מהמגזר החרדי תיסגר בסוף השנה • במכרז החדש שפורסם להפעלת שירותי המעוף של הסוכנות לעסקים קטנים השלוחה החרדית כבר לא מופיעה"/>
  </head>
  <body>
    <article>
      <h1>יש קיצוץ בתקציב? נחתוך ל'שולמנים' החרדים</h1>
      <address><time datetime="2019-11-24T14:38:00+00:00">24 Nov 2019, 14:38</time> by <a rel="author">אברהם חסידה</a></address>
      <p>
        <b>משרדי הכלכלה והעבודה והרווחה החליטו להפסיק את מתן השירותים המותאמים למגזר החרדי בירושלים • השלוחה החרדית של מעוף, שנתנה שירותים ייעודיים ליזמים ובעלי עסקים מהמגזר החרדי תיסגר בסוף השנה • במכרז החדש שפורסם להפעלת שירותי המעוף של הסוכנות לעסקים קטנים השלוחה החרדית כבר לא מופיעה</b>
      </p>
      <p>לאחר כשנתיים וחצי של פעילות, תיסגר השלוחה החרדית של המעוף – מערך השטח של הסוכנות לעסקים קטנים ובינונים במשרד הכלכלה.</p>
      <p>הסוכנות לעסקים קטנים ובינונים שבמשרד הכלכלה, מפעילה מזה שבע שנים על ידי זכיינים את שירותי מעוף לעסקים עם כ-30 סניפים ברחבי הארץ. שירותי המעוף כוללים ייעוץ עסקי, הכוונה למימון, ייעוץ ארגוני ושיווקי וקורסים לניהול עסקים וכדומה.</p>
      <p>עד לפני כשנתיים וחצי, כמעט לא נעזרו בעלי עסקים ויזמים חרדים בירושלים בשירותי המעוף, בשל העובדה שהשירותים ניתנים באופן מעורב ובאווירה לא מתאימה למגזר. חשוב להבין כי אין מדובר בשירותים ממשלתיים רגילים, בהם יכולים בני המגזר להיעזר ללא כל בעיה, כי אם בקורסים מעורבים ובייעוץ עסקי אישי, אליהם לא יכולים שומרי תומ"צ להזדקק ללא ההתאמות הנדרשות.</p>
      <p>לפני כשנתיים, החליטו במשרד הכלכלה בשיתוף משרד העבודה והרווחה, להקים שלוחה חרדית בירושלים, שתיתן שירותי למגזר החרדי. השלוחה נחלה הצלחה גבוהה, כאשר התדפקו על דלתותיה מאות יזמים ובעלי עסקים, וקיבלו את השירותים באופן מותאם, עם קורסים נפרדים לגברים ולנשים וע"י נציגים חרדים המבינים את הניואנסים של המגזר.</p>
      <p>אם ניתן דוגמה אחת מני רבות לצורך בהתאמה, הרי שאברך מהפלג הירושלמי, המבקש ייעוץ מקצועי להקמת בית ספר למגזר, לא יוכל להיעזר כנדרש ממישהו שאינו מבין את הרגישויות הפוליטיות של הדבר. כמוהו, אברך חסידי המעוניין למכור בבתי כנסת, סלטים שמכין בעצמו, לא יכול לקבל ייעוץ בשיווק, ממי שלא מכיר את הקונספט.</p>
      <p>בישיבת סיכום פעילות שנתית שהתקיימה בסוכנות לעסקים קטנים לפני מעט יותר משנה, עלו נתונים מדהימים, כי מעל ל-20% ממקבלי שירותי המעוף ברחבי הארץ, הינם חרדים. לא מובנת אם כן החלטה לחסום קהל בעלי עסקים המעוניינים לקבל עזרה וסיוע לעסקיהם, בשל אי התאמה לצביון ולערכי הקהילה.</p>
      <p>כותב השורות שריכז בעבר את השיווק וההדרכה בשלוחה החרדית בירושלים, ממש הופתע מההחלטה החריגה. האם בעקבות קיצוץ בתקציב, הראשונים להיפגע יהיו דווקא בעלי העסקים החרדים? איזו סיבה יש שלא לתת לחרדים אלו את השירותים הנדרשים להם להצלחת עסקיהם ללא פגיעה בערכיהם?</p>
      <p>שלחנו למשרד הכלכלה את השאלות העולות מהדברים ולהלן תשובתם:</p>
      <p>השלוחה החרדית בירושלים הייתה שיתוף פעולה של משרד הכלכלה והתעשייה ביחד עם משרד העבודה והרווחה.</p>
      <p>בשנת 2019  כ- 190 עסקים ויזמים מהאוכלוסייה החרדית קיבלו שירותים בעיר בשלוחה החרדית .</p>
      <p>משרד העבודה והרווחה החליט על הפסקת תקצובה של התוכנית ואנחנו פועלים בהתאם.</p>
      <p>אנו מעריכים כי לא תהיה פגיעה משמעותית בפעילות הסוכנות לעסקים קטנים מול האוכלוסייה החרדית, גם ללא תקצוב השלוחה ולציבור החרדי יוצעו חלופות לפעילות שהתקיימה בסניף. בתוך כך, פעילויות של מעוף ימשיכו להתקיים בישובים החרדים תוך התאמת התנאים לאוכלוסייה זו כפי שמתקיים במקומות אחרים בארץ וכן עובדי מעוף  יגיעו  לתת שירותי  סיוע  רלוונטיים, בכל מקום בו יש ביקוש לדוגמא:  מרכז "מפתח", מרכז ביזמקס וכו'.</p>
      <p>משרד העבודה והרווחה טרם הגיב לפנייתנו. נפרסם את תגובתם כשתתקבל.</p>
    </article>
  </body>
</html>