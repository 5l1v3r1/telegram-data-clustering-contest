<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/valo-mikhov-razkaza-kakvo-mu-e-dala-vanga-i-prizna-yana-marinova-e_news711112.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T14:25:00+00:00"/>
    <meta property="og:title" content="Вальо Михов разказа какво му е дала Ванга и призна: Яна Маринова е..."/>
    <meta property="og:description" content="Необяснимо за мен е това, което се случи навръх една Нова година, която посрещах с част от футболистите на ЦСКА, защото още бях президент на клуба"/>
  </head>
  <body>
    <article>
      <h1>Вальо Михов разказа какво му е дала Ванга и призна: Яна Маринова е...</h1>
      <h2>Необяснимо за мен е това, което се случи навръх една Нова година, която посрещах с част от футболистите на ЦСКА, защото още бях президент на клуба</h2>
      <address>
        <time datetime="2019-11-24T14:25:00+00:00">24 Nov 2019, 14:25</time>
      </address>
      <p>https://blitz.bg/obshtestvo/intervyu/valo-mikhov-razkaza-kakvo-mu-e-dala-vanga-i-prizna-yana-marinova-e_news711112.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574581976-768x432.jpg"/>
      </figure>
      <p><b>– Г-н Михов, вие бяхте голямата изненада в шоуто “Маскираният певец” по Нова телевизия. Лесно ли се съгласихте да участвате?</b><br/>– Не е лесно да предприемеш нещо, което не си правил. Ако ме поканят за формат, в който съм участвал и друг път и се чувствам сигурен – веднага бих казал да, но тук имах малко размисъл да не се изложа, защото не съм професионален певец.<br/><br/>Честно казано, нямам много понятие от пеене, пял съм само вечер, когато съм с приятели и се веселим, но след като помислих реших да участвам. Притеснително ми беше, но въпреки тези мои колебания се съгласих и дори се пошегувах, че приемам, за да вдигна средната възраст на участниците.<br/><br/>Ще запомня шоуто с това, че се подмладих покрай тези хубави хора и това професионално отношение на всеки един от екипа, начело с Маги Халваджиян, за което съм им много благодарен.<br/><br/><b>– Трудно ли ви беше да запазите тайната?</b><br/>– Жена ми се усъмни чак на третата събота, защото до третия етап на шоуто минавах много добре с обяснението, че играя карти. Много приятели също ми се обадиха още на втория-третия път и ми викат: “Какво се правиш на бухал?” Е, устоях да не им издам тайната, но всяка следваща седмица ми беше все по-трудно да остана неразпознат и въпреки всичко бях разкрит.<br/><br/>Беше ми жал, че от формата отпаднаха и талантливи дами, като Прея и Албена Михова, защото са много добри, но ние не се съревновавахме с пеене. Аз никога не съм бил певец и не съм се учил, единствено, като ученик съм посещавал две репетиции на Детския радио хор при акад. Христо Недялков, но поне се стремях да не бъде фалшиво.<br/><br/><b>– Коя популярна песен е по-специална за вас?</b><br/>– Скоро на концерт Веско Маринов ми посвети една от песните си, текста на която ще цитирам по памет: “Приятеля направих брат, живях живота си така, че левче не спестих и всичко си раздавах на хората”, което си е факт и му благодарих за този жест. Има и много други хубави песни, но тази наистина ме докосва.<br/><br/>Имам много приятели сред големите изпълнители и ценя творчеството им, винаги съм казвал – великата Лили, Богдана и Стефан, Криси и Орлин, както и големия Емил Димитров и Боян Иванов, Бог да ги прости. Много уважавам и обичам също Данчето Христова, Васко Найденов, Мишо и Кристина Белчеви… Близки сме и с Живко Колев, за който малко хора знаят, че беше добър футболист и навремето играехме в един отбор.<br/><br/><b>– Може ли да се появи нова Лили Иванова?</b><br/>– Надали. Все едно да питаме дали ще се появи новият Христо Стоичков, или Наско, Бербатов, Емо, Любо, Трифон – Бог да го прости, може да ги изредиш всичките от това златно поколение… Други бяха времената тогава и други подготвиха тези величия – било футболни, било естрадни, или оперни, защото в оперното изкуство също сме такава сила.<br/><br/>В държавата има страшно много талантливи и кадърни хора, но ние тук повече си пречим. Може би, това е разликата между едно време и сега, че тогава имаше друго пречене, но таланта никой не го спираше.<br/><br/><b>– В “Маскираният певец” Мария Илиева сподели, че сте от изчезващата порода на мъжете – джентълмени. Защо вече тези качества не са актуални?</b><br/>– Много ценя жената. Няма как да не мина пред жената и да не є отворя вратата, това са елементарни неща, които в днешно време малко или много са позабравени.<br/><br/>Случвало ми се е, когато слиза някоя жена и аз є подавам ръка, а тя да ме попита: “Какво желаете?” Сигурно си е помислила, че аз се закачам нещо с нея, докато аз просто кавалерски є подавам ръка. Според мен, все още има мъже, които са кавалери, но щом Мария го е казала така, може би е искала да ме похвали с нещо. Аз съм възпитан така още от баба и дядо, от мама и татко, както и от тези, които са ме довъзпитавали, защото и във футбола много от треньорите ми сочеха какъв да бъда.<br/><br/>Като едно училище беше за мен и работата ми в “Кореком”, както и в Министерството на транспорта, където имах такива ръководители, които искаха на първо място да бъдеш стойностен човек.<br/><br/><b>– Кои други качества са на изчезване?</b><br/>– Първо ще кажа верността, защото верните приятели – тези, които те гледат в очите и ти казват истината, стават все по-малко и по-малко. Често съм правил такъв експеримент: Събрали сме се 15-20 човека и по едно време аз излизам. В момента, като се върна, всички замълчат – значи са говорили срещу мен… Ако продължават да си пеят и да си пият – всичко е нормално.<br/><br/><b>– Кажете за оставката на Боби Михайлов…</b><br/>– Достойна постъпка, въпреки, че аз мисля, че всичко беше предварително програмирано – с тези английски провокации, които почнаха още 10-тина дни преди мача. Това е моето лично мнение, не се ангажирам като член на Изпълкома, а като нормален, разсъждаващ човек и мисля, че всичко беше програмирано.<br/><br/>Мога да кажа, че в България почти няма расизъм, има само отделни случаи на фенове, но това го има навсякъде и ние сме далеч, далеч от това, което става в Европа, но тук според мен ние бяхме нарочени. Боби постъпи достойно и си мисля, че трябваше да се кажат и хубавите неща, които е направил, защото много негативни неща се изписаха.<br/><br/><b>– Защо не успяваме сега?</b><br/>– Съвремието направи много поразии. Много футболисти започнаха да забравят какво е цвят на фланелката, клубна емблема, история на клуба, национален екип и за част от тях е важен само цифровият израз.<br/><br/>Има голяма разлика от преди, защото днес модата е такава – имат си хората и татуировки и обеци, но няма лошо в това, но духът е важен, дали го има, или го няма. Ето, сега победихме Чехия и момчетата показаха, че имаме все още български дух. Ние компенсирахме това, което нямаме – 7-8 водещи фигури в отбора, които да играят в силни европейски клубове, както беше навремето. Може би, това ни трябва на нас, за да дръпнем малко напред – да излязат навън момчетата и да вдигнат по-високо главите.<br/><br/><b>– Какви са най-ярките ви спомени от Гунди?</b><br/>– Като ученик съм му гонил топките, докато играе, и съм имал възможност да се докосна до него, благодарение на неговия приятел – Неделчо Радев от “Левски”, чиято братовчедка беше в нашето училище. Гунди е велика фигура.<br/><br/>Спомням си, че като правихме един търг и съпругата му Величка ми даде самобръсначката му, на която още имаше негови косъмчета и мисля, че г-н Батков и Баждеков я купиха за 25 000. После, тази самобръсначка стоеше на видно място в моя офис, който беше като музей и имаше специален кът за Гунди, за Котето, за Ицо Стоичков, за Начко Михайлов…<br/><br/><b>– Малко заклети цесекари ще си признаят, че имат симпатии и към някой от “сините”?</b><br/>– С удоволствие мога кажа, че аз дори съм участвал в създаването на Национален клуб “Гунди” – и членски внос съм плащал и съм помагал, защото въпреки че съм цесекар, за мен големият футболист няма цвят.<br/><br/><b>– Защо сме в дъното на класацията за най-щастливите нации?</b><br/>– Злобеем на чуждите успехи, завиждаме… В България виждам една тъга и навъсени хора, което също ме смущава, но аз мисля, че имаме потенциала като общност и трябва да намерим сили да превъзмогнем душевната криза и да се усмихваме повече.<br/><br/><b>– Как съчетавате бохема у Вас с примерния съпруг?</b><br/>– Майсторство, актьорско майсторство – шегувам се! Важно е в едно семейство да има доверие. Човек, ако реши да направи нещо – никой не може да го спре, но трябва да цениш партньора си и дори накрая на живота си, трябва да затвориш очи спокойно, знаейки, че си уважавал човека до себе си.<br/><br/><b>– Ако трябва да цитирате само едно име на популярна българка, която намирате за красива, кое ще бъде то?</b><br/>– Не съм женкар, но у нас има много хубавици – на мен ми допада хубостта на Яна Маринова – тя е пич, такива жени харесвам.<br/><br/><b>– Какво ви прави истински щастлив?</b><br/>– Това, че имам верни приятели, имам и две прекрасни внучки, също така дъщеря ми, зетят и съпругата ми, която вече 44 години ме търпи и сме заедно. Имам железни приятели – един от тях е Кръстьо от Срем, който много ми помага със своята позитивна енергия. Случвало ми се е да отида при него със силни болки в кръста и да ми е трудно да се движа, но след срещата ни, дори и хоро можех да играя.<br/><br/><b>– Вие сте бил при Ванга. Какво Ви впечатли?</b><br/>– При нея имах щастието да бъда 6-7 пъти и в основата на всичко беше проф. Шойлев – Бог да го прости, както и Ванча (Дойчева-б. а.), боготворя ги и двамата.<br/><br/>На един лагер в Сандански, той ме попита: “Искаш ли да те заведа при Ванга?”, а аз му отговорих: “Шойле, ще вземе да ми каже, че ЦСКА няма да е шампион и аз така да си умирам.” Отидохме и уж Шойлето дойде при нея, най-вече за да говори за негов близък, който трябваше да оперира, но тя първо се обърна към мен и ми каза: “Ей, ти футболиста”, и като почна – 10 неща ми каза, от които 9 абсолютно точни! Аз направо започнах да се потя и є казах: “Спри, спри с истината” и после я прегърнах като моя близка.<br/><br/>В този момент тя беше с една кърпичка в ръцете, която постоянно я галеше и ми каза да карам само немски коли! Интересното беше, че аз на другия ден трябваше да купувам една кола, произведена в друга държава и всичко вече беше спазарено, а тя явно го е видяла и затова ме предупреди да не го правя и аз я послушах.<br/><br/>Ванга ми каза също: “Ке се издигнеш и ке ми донесеш една тъмно кафява жилетка и чехли 37 номер.” Предупреди ме също да внимавам с хората. При втората ни среща ми даде един зелен орех с обвивката, който винаги носех с мен в една чантичка с документите ми.<br/><br/><b>– Ванга обясни ли ви защо ви е този орех?</b><br/>– Не, но ми каза: “Ке видиш, какво ще стане!” Необяснимо за мен е това, което се случи навръх една Нова година, която посрещах с част от футболистите на ЦСКА, защото още бях президент на клуба.<br/><br/>Точно след полунощ, когато в голямата еуфория някой започна да стреля вътре с газов пистолет и ние започнахме малко да ревем от газта и аз им предложих: “Айде, дружина да ходим вкъщи.” След веселбата у нас, към пет часа вече се разделихме и след малко се звъни на пожар вкъщи.<br/><br/>Викам си – явно някои съседи искат да ме поздравят, а когато отворих чантичката ми, за да взема ключа и гледам, че ореха от Ванга се е разцепил на четири еднакви четвъртинки и само ядката е здрава в средата! Слизам долу и ме чака още по-голяма изненада – и четирите стъкла на колата ми бяха счупени.<br/><br/>Тогава започнах да си го тълкувам, въпреки че нямам обяснение, но това, че ядката беше здрава, а черупката и стъклата ми счупени – ме наведе на някои мисли… Може би, някой се е напил и в израз на еуфория е счупил стъклата, но може да има и някаква друга причина и орехът неслучайно да се е счупил точно тогава…<br/><br/>– Връща ли се към вас доброто, което правите?<br/>– Връща ми се в това, че съм здрав и в това, че истинските приятели не ме забравят. Да, изпадал съм във всички ситуации, в които изпада всеки нормален човек, защото аз не съм ненормален и постовете не правят човека. Стигал съм даже до 2-3 кредита, но вземаш назаем – връщаш и т. н., нормалните неща. Също така живея в един и същи апартамент в “Младост” вече 30 години и нищо не ме прави по-различен от другите. Чувствам, че така ме възприемат и хората. Ето сега, след участието ми в “Маскирания певец” и като ме видят хората ми се усмихват, значи съм оставил следа и нещо позитивно в тях, дори да е само едно малко камъче, или прашинка позитивност…</p>
    </article>
  </body>
</html>