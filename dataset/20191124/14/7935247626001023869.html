<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/meslekler-yarisacak-216099h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T14:30:21+00:00"/>
    <meta property="og:title" content="Meslekler yarışacak"/>
    <meta property="og:description" content="Meslek öğreten okulların ve başarılı öğrencilerin aylardır hazırlık yaptığı ‘‘Meslekler Yarışıyor 2020'' organizasyonu için çalışmalar başladı."/>
  </head>
  <body>
    <article>
      <h1>Meslekler yarışacak</h1>
      <h2>Meslek öğreten okulların ve başarılı öğrencilerin aylardır hazırlık yaptığı ‘‘Meslekler Yarışıyor 2020'' organizasyonu için çalışmalar başladı.</h2>
      <address>
        <time datetime="2019-11-24T14:30:21+00:00">24 Nov 2019, 14:30</time>
      </address>
      <p>İl Milli Eğitim Müdürlüğü ile Büyükşehir Belediyesi Bilim ve Teknoloji Merkezi işbirliğinde düzenlenecek ‘‘Meslekler Yarışıyor 2020'' organizasyonu, Yürütme Kurulu toplantısıyla start aldı.</p>
      <p>İbrahim Paşa Kültür Merkezi'nde dün gerçekleştirilen toplantıda yapılan sunumlarda ‘‘Ara değil, aranan eleman'' sloganı çerçevesinde yapılacak yarışmanın hedefleri belirlerdi. Bu hedefler; ‘‘mesleki becerilerin gelişimi, mesleğe bağlılık duygusunun arttırılması, sektör taraflarını bir araya getirerek mesleki ve teknik eğitimin teşvik edilmesi, meslek eğitimi öneminin geniş kitlelere fark ettirilmesi'' olarak açıklandı.</p>
      <p>
        <b>KATILIM ARTACAK...</b>
      </p>
      <p>Türkiye'de bu alanda yapılan en geniş katılımlı yarışma olan ‘‘Meslekler Yarışıyor Organizasyonu 2020'' için geçmiş yıllarda yapılan yarışmalarda elde edilen tecrübeler üzerinden iyileştirme ve geliştirmeler de bu toplantıda planlanmış oldu. Organizasyon yetkilileri, katılımın artmasına yönelik çalışmalara başlandığını söyledi. Bilim ve Teknoloji Merkezi yetkilileri de yarışmada dereceye giren ekiplerin Avrupa ve dünyadaki beceri yarışmalarına katılım planlamasını tamamladıklarını bildirdi.</p>
      <p>
        <b>BECERİ VE HÜNERLERİN YARIŞACAĞI MESLEKLER...</b>
      </p>
      <p>20-23 Nisan 2020 tarihleri içinde gerçekleştirilecek Science Expo etkinliği içinde yapılacak Meslekler Yarışıyor organizasyonunda yarışmacılar; şu alanlarda beceri ve hünerlerini göstermek için ter dökecek: ‘‘Çocuk gelişimi ve eğitimi, elektrik-elektronik teknolojisi, endüstriyel otomasyon teknolojileri, grafik ve fotoğraf,  güzellik ve saç bakım hizmetleri, el sanatları, makine teknolojisi, metal teknolojisi, mobilya iç mekan tasarımı teknolojisi, moda tasarım teknolojileri, pastacılık, robotik kodlama, tesisat teknolojisi ve iklimlendirme, motorlu araçlar teknolojisi, tekstil teknolojisi ile yiyecek ve içecek hizmetleri.''</p>
      <p>İbrahim Paşa Kültür Merkezi'nde gerçekleştirilen ‘‘Meslekler Yarışıyor-2020 Yürütme Kurulu Toplantısı'na İl Milli Eğitim Müdürlüğü ile Büyükşehir Belediyesi Bilim ve Teknoloji Merkezi yetkilileri katıldı.</p>
    </article>
  </body>
</html>