<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/most-hid-predstavil-kandidatku-do-volieb-lidrom-je-minister-ersek"/>
    <meta property="og:site_name" content="Paraméter"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Most-Híd predstavil kandidátku do volieb, lídrom je minister Á. Érsek "/>
    <meta property="og:description" content="Lídrom kandidátky Mosta-Híd v parlamentných voľbách 2020 sa definitívne stal súčasný minister dopravy Árpád Érsek. Na druhom mieste kandidátnej listiny je predseda strany Béla Bugár, tretí je šéf envirorezortu László Sólymos. Kandidátnu listinu v sobotu schválila Republiková rada Mosta-Híd."/>
  </head>
  <body>
    <article>
      <h1>Most-Híd predstavil kandidátku do volieb, lídrom je minister Á. Érsek </h1>
      <h2>Lídrom kandidátky Mosta-Híd v parlamentných voľbách 2020 sa definitívne stal súčasný minister dopravy Árpád Érsek. Na druhom mieste kandidátnej listiny je predseda strany Béla Bugár, tretí je šéf envirorezortu László Sólymos. Kandidátnu listinu v sobotu schválila Republiková rada Mosta-Híd.</h2>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/2019112320191123_tk_most_005664397_fotor.jpg?itok=4iv9klUQ"/>
      </figure>
      <p>Foto: TASR – Michal Svítok</p>
      <p>Voľba Érseka ako volebného lídra podľa Bugára vychádzala zo skúseností a schopností, ktoré Érsek doteraz preukázal. </p>
      <blockquote>„Potvrdil, že si pevne stojí za svojím slovom a že vie riadiť aj taký veľký a zložitý rezort, ako je ministerstvo dopravy”</blockquote>
      <p>– povedal Bugár.</p>
      <p>Érsek považuje zvolenie za lídra za výzvu. </p>
      <blockquote>„Nebojím sa jej, pristupujem k nej zodpovedne a urobím všetky pre to, aby strana Most-Híd získala potrebné percentá”</blockquote>
      <p>– vyhlásil Érsek. K pomoci naplniť tento cieľ vyzval všetkých, ktorí sa ocitli na 150-člennej kandidátke Mosta-Híd.</p>
      <p>Podpredseda strany a splnomocnenec vlády SR pre rómske komunity Ábel Ravasz kandiduje na štvrtom mieste, v prvej desiatke sú aj poslanci Národnej rady (NR) SR a členovia predsedníctva strany Tibor Bastrnák (5.) a Elemér Jakab (6.), rovnako podpredseda parlamentu Andrej Hrnčiar (kandiduje na siedmom mieste). Na ôsmom mieste kandiduje podpredsedníčka Bratislavského smaosprávneho kraja (BSK), bývala starostka bratislavských Podunajských Biskupíc Alžbeta Ožvaldová, deviatkou na kandidátke je štátny tajomník na rezorte školstva Peter Krajňák, prvú desiatku uzatvára Csaba Fehér.</p>
      <p>Tak ako avizovali, na kandidátke sa už neobjavili minister spravodlivosti Gábor Gál ani štátna tajomníčka rezortu Edita Pfundner.</p>
      <p>Podpredseda Mosta Ravasz upozornil, že miesto na kandidátke majú nielen príslušníci maďarskej, ale aj rusínskej a rómskej národnosti. </p>
      <blockquote>„Na 15. mieste kandiduje Štefan Vavrek, medzi kandidátmi je aj Marek Rigó, starosta Zlatých Klasov”</blockquote>
      <p>– povedal Ravasz o niektorých kandidátoch rómskej národnosti. Rusínov zastupuje už napríklad spomínaný Krajňák, takisto regionálny predseda strany Michal Goriščák.</p>
      <p>Miesto na kandidátke Mosta-Híd majú taktiež nominanti mimoparlamentných strán - Maďarskej kresťanskodemakratickej alianicie (MKDA) a Šanca, rovnako tak Rómskej iniciatívy Slovenska (RIS), s ktorými sa strana dohodla na spolupráci, takisto predstavitelia komunity nepočujúcich. Líder Šance, bývalý poslanec za SDKÚ-DS v NR SR Viliam Novotný kandiduje na mieste číslo 13.</p>
      <p>Republiková rada Mosta-Híd takisto schvaľovala volebný program. Podľa Ravasza pôjde o aktualizovanú Občiansku víziu 2016. „Tie body, ktoré sme v programe splnili, sme nahradili novými výzvami, týkajúcimi sa prioritných oblastí, v ktorých chce Most-Híd prispieť k zlepšeniu," povedal Ravasz. Jednotlivé oblasti a témy chce predstaviť na tlačových konferenciách.</p>
      <p>Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
      <p>TASR</p>
    </article>
  </body>
</html>