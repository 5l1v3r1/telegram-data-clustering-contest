<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/difteriya-yak-zasteregtisya-vid-strashnoyi-nedugi-380773"/>
    <meta property="og:site_name" content="Погляд"/>
    <meta property="article:published_time" content="2019-11-24T14:28:00+00:00"/>
    <meta property="og:title" content="Дифтерія: як застерегтися від страшної недуги?"/>
    <meta property="og:description" content="Епідемічна ситуація щодо інфекційної захворюваності в Україні і далі ускладнюється"/>
  </head>
  <body>
    <article>
      <h1>Дифтерія: як застерегтися від страшної недуги?</h1>
      <h2>Епідемічна ситуація щодо інфекційної захворюваності в Україні і далі ускладнюється</h2>
      <address>
        <time datetime="2019-11-24T14:28:00+00:00">24 Nov 2019, 14:28</time>
      </address>
      <p>Щорічні перебої з постачанням населенню сучасних вакцин призвели до зриву реалізації Національного календаря щеплень і загрози повернення епідемій кору, краснухи, кашлюку, дифтерії та інших небезпечних інфекцій. Недостатня забезпеченість вакцинами, немотивована відмова від щеплень, призводить до збільшення кількості інфекційних хвороб, а іноді й виникнення епідемій.</p>
      <p>– У нашій країні проти дифтерії вакциновано лише близько 47,5% дітей і набагато менше дорослих, і такий стан недовакцинації спостерігається вже протягом кількох років, – розповідає «Погляду» <b>лікарка-інфекціоністка,</b> <b>асистентка кафедри внутрішньої медицини та інфекційних хвороб БДМУ Тетяна Колотило</b>. – Тому, за прогнозами лікарів, спалах дифтерії може бути набагато масштабнішим і страшнішим за той, який Україна вже пережила у 1990 роках, коли на цю недугу захворіли близько 20 тисяч людей, з яких 696 померли.</p>
      <p>– Наразі на Буковині не зафіксовано жодного випадку захворювання на дифтерію, проте в Україні епідеміологічна ситуація щодо цієї недуги різко погіршується, – додає <b>лікарка-інфекціоністка, асистентка кафедри внутрішньої медицини та інфекційних хвороб БДМУ Юлія Бойко</b>. – Станом на 23 жовтня 2019 року на стаціонарному лікуванні в обласній інфекційній лікарні м. Ужгород перебувають 15 осіб із підтвердженим діагнозом дифтерії. Усі хворі – студенти-іноземці Ужгородського національного університету. Ці студенти родом із Індії, де щороку фіксують до 1000 випадків захворювання на дифтерію. Командою медичних фахівців проведено обстеження 123-х контактних осіб із лабораторними дослідженнями. У 8-ми обстежених отримано ріст дифтерійної палички без ознак хвороби. Єдиний і найдієвіший спосіб захиститися від цієї хвороби – вакцинація.</p>
      <h3>Сприйнятливість до дифтерії висока</h3>
      <p>Дифтерія – гостра інфекційна хвороба з групи інфекцій дихальних шляхів, яка характеризується фібринозним запаленням слизових оболонок ротоглотки, носа, гортані та токсичним ураженням серцево-судинної та нервової системи, нирок. Збудник – дифтерійна паличка. Джерелом інфекції є хворий на дифтерію, також особа, яка перехворіла на дифтерію і перебуває у періоді одужання, або люди-бактеріоносії, які самі не хворіють, а виділяють збудника і можуть заражати інших. Це є дуже небезпечне джерело інфекції, бо переважно такі люди і самі не знають, що вони є бактеріоносіями. Передача здійснюється головним чином повітряно-краплинним методом. Зрідка факторами передачі служать забруднені руки, побутові речі, білизна. Сприйнятливість до дифтерії висока.</p>
      <h3>Для дифтерії характерний виражений токсикоз</h3>
      <p>Тривалість інкубаційного періоду (від моменту зараження до появи перших ознак хвороби) – від 2 до 10 днів. Клінічні прояви дифтерії різноманітні. Найчастіше трапляється дифтерія ротоглотки. Вона буває локалізованою (коли уражаються тільки мигдалики), поширеною (коли нальоти виходять за межі мигдаликів), комбінованою (коли уражаються одночасно мигдалики, ніс, гортань тощо). Для дифтерії характерний виражений токсикоз, що і призводить до розвитку важких ускладнень – ураження серцево-судинної та нервової системи, нирок, які можуть призводити до смерті.</p>
      <h3>Як розпізнати дифтерію?</h3>
      <ol>
        <li>Різке підвищення температури тіла</li>
        <li>Загальна слабкість, підвищене серцебиття</li>
        <li>Головний біль, запаморочення</li>
        <li>Блідість шкірних покривів</li>
        <li>Біль у горлі, особливо при ковтанні</li>
        <li>Почервоніння ротоглотки з ціанотичним відтінком та набряк слизової мигдаликів, піднебіння.</li>
        <li>Набряк у підщелепній ділянці</li>
        <li>Збільшення мигдаликів, поява на них нальотів сіро-білого кольору.</li>
      </ol>
      <p>Тому за найменшої підозри на дифтерію необхідно негайно звернутися до лікаря.</p>
      <p>Ольга ШУПЕНЯ</p>
      <hr/>
      <h3>Найефективнішим методом профілактики дифтерії є щеплення</h3>
      <p>Основний метод лікування хворих на дифтерію – введення специфічної антитоксичної протидифтерійної сироватки.</p>
      <p>Найефективнішим методом профілактики дифтерії є щеплення. Відповідно до календаря профілактичних щеплень, вакцинацію проти дифтерії проводять у 2, 4, 6, 18 місяців. Ревакцинацію проти дифтерії проводять дітям у 6 та 16 років. Дорослим ревакцинацію проводять у 26 років, а надалі обов’язково – кожні 10 років для підтримання імунітету.</p>
      <p>Ще одним засобом профілактики є особиста гігієна (потрібно часто мити руки, протирати предмети, які торкалася потенційно хвора людина, провітрювати приміщення).</p>
      <p>Пам’ятайте, у разі виявлення вищезазначених клінічних симптомів та підозри на дифтерію необхідно негайно звернутися до медиків.</p>
      <p>
        <b>Бережіть своє здоров’я і навколишніх людей!</b>
      </p>
      <related>
        <h4>Схожі записи</h4>
        <a href="https://pogliad.ua/news/chernivtsi/na-bukovinciv-chatuyut-pidstupni-gepatiti-161942"/>
        <a href="https://pogliad.ua/news/health/voseni-atakuyut-virusi-i-stomatit-299354"/>
        <a href="https://pogliad.ua/news/chernivtsi/ekzemu-mozhut-sprovokuvati-navit-kviti-212930"/>
        <a href="https://pogliad.ua/news/health/nezvichayni-simptomi-yaki-svidchat-pro-problemi-z-sudinami-i-sercem-378434"/>
      </related>
    </article>
  </body>
</html>