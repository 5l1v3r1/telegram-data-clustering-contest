<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/chaos-brak-informacji-polscy-turysci-utkneli-na-sri-lance/"/>
    <meta property="og:site_name" content="Polsat News"/>
    <meta property="article:published_time" content="2019-11-24T14:08:00+00:00"/>
    <meta property="og:title" content="Polscy turyści utknęli na Sri Lance. &quot;Są w trakcie odprawy&quot;"/>
    <meta property="og:description" content="W wyniku awarii samolotu LOT-u turyści z Polski utknęli na lotnisku w Kolombo na Sri Lance. Planowany wylot do Warszawy miał się odbyć w niedzielę. &quot;Dalej nic nie wiemy, jesteśmy w hotelu. Kompletny brak informacji, ogólny chaos&quot; - przekazał w niedzielę polsatnews.pl jeden z podróżnych. O godz. 14 rzecznik LOT poinformował, że podróżni są w trakcie odprawy na lotnisku w Kolombo."/>
  </head>
  <body>
    <article>
      <h1>Polscy turyści utknęli na Sri Lance. "Są w trakcie odprawy"</h1>
      <address>
        <time datetime="2019-11-24T14:08:00+00:00">24 Nov 2019, 14:08</time>
      </address>
      <p>
        <b>W wyniku awarii samolotu LOT-u turyści z Polski utknęli na lotnisku w Kolombo na Sri Lance. Planowany wylot do Warszawy miał się odbyć w niedzielę. "Dalej nic nie wiemy, jesteśmy w hotelu. Kompletny brak informacji, ogólny chaos" - przekazał w niedzielę polsatnews.pl jeden z podróżnych. O godz. 14 rzecznik LOT poinformował, że podróżni są w trakcie odprawy na lotnisku w Kolombo.</b>
      </p>
      <related>
        <a href="https://www.polsatnews.pl/wiadomosc/2019-11-23/lot-odmawia-wyplaty-odszkodowania-polskiemu-pasazerowi-to-manipulacja-faktami/"/>
      </related>
      <p>Samolot linii LOT, Boeing 787 Dreamliner, miał wylecieć ze Sri Lanki w sobotę o godzinie 8:05 rano czasu lokalnego.</p>
      <p>"Przed wylotem komputer pokładowy samolotu poinformował załogę o nieprawidłowym działaniu jednego z zaworów silnika. Została podjęta decyzja o weryfikacji zaworu. 232 pasażerów oraz 15 członków załogi przebywa obecnie pod opieką lokalnego przedstawiciela LOT-u. Z racji na komfort podróżnych zostaną oni zakwaterowani w hotelach" - przekazał Michał Czernicki, p.o. rzecznika prasowego LOT.</p>
      <p>
        <a href="https://www.polsatnews.pl/wiadomosc/2019-11-23/lot-odmawia-wyplaty-odszkodowania-polskiemu-pasazerowi-to-manipulacja-faktami/?ref=article">
          <b>ZOBACZ: LOT odmawia wypłaty odszkodowania polskiemu pasażerowi? "To manipulacja faktami"</b>
        </a>
      </p>
      <p>- Dwa razy wchodziliśmy do samolotu i wychodziliśmy z niego. To już było nie do wytrzymania. Samolot tylko kołował po pasie i nie miał mocy - przekazał polsatnews.pl jeden z turystów.</p>
      <p>Pasażerowie zostali przewiezieni autobusami do hotelu. Tam mają oczekiwać na wylot do Warszawy, który zaplanowany został na niedzielę.</p>
      <p>Turyści twierdzą jednak, że nie dostali informacji o tym, kiedy wrócą do kraju. - Dalej nic, jesteśmy w hotelu. Kompletny brak informacji, ogólny chaos - powiedział w niedzielę polsatnews.pl jeden z podróżnych. </p>
      <p>- Pasażerowie boją się o swoje życie, gdyż powyższy samolot jest obecnie "naprawiany", a z niepotwierdzonych informacji miał problemy z lądowaniem w Cancun oraz miał awarie w Chicago - dodał.</p>
      <p>O godz. 14 Michał Czernicki zaprzeczył w rozmowie z polsatnews.pl, aby na miejscu panował chaos. - Nasi pracownicy i lokalni pracownicy LOT byli w kontakcie ze wszystkimi podróżnymi w hotelach - dodał.</p>
      <p>Jak dodał, ci podróżni, którzy zdecydowali się na lot w niedzielę, przechodzą już odprawę na lotnisku w Kolombo. - W przeciągu 1,5 godz. powinni wylecieć do Warszawy - powiedział.</p>
      <p>
        <a href="https://www.polsatnews.pl/wiadomosc/2019-07-31/od-czwartku-turysci-z-polski-beda-mogli-podrozowac-na-sri-lanke-bez-wiz/">
          <b>ZOBACZ: Od czwartku turyści z Polski będą mogli podróżować na Sri Lankę bez wiz</b>
        </a>
      </p>
      <p>
        <b>Czujniki dbają o bezpieczeństwo</b>
      </p>
      <p>"Wszystkie samoloty wykorzystywane przez LOT, w tym Boeing 787 Dreamliner, posiadają rozbudowane systemy czujników, które na bieżąco diagnozują samolot" - wyjaśnił Michał Czernicki, p.o. rzecznika prasowego LOT.</p>
      <p>"Dzięki doświadczonym załogom oraz służbom technicznym i operacyjnym każde odchylenie od norm wskazanych przez producenta jest od razu identyfikowane i weryfikowane, gdyż nadrzędnym priorytetem LOT-u jest bezpieczeństwo" - podkreślił p.o. rzecznika.</p>
      <p>Polskie Linie Lotnicze LOT latają do do Kolombo na Sri Lance od listopada. Polskie samoloty będą tam latać trzy razy w tygodniu do 28 marca 2020 roku.</p>
      <p>
        <a href="https://www.polsatnews.pl/wideo/tragiczny-wypadek-na-slowacji-zginelo-12-osob-w-tym-uczniowie_6759595/">WIDEO - Tragiczny wypadek na Słowacji. Zginęło 12 osób, w tym uczniowie</a>
      </p>
      <figure>
        <img src="https://r.dcs.redcdn.pl/http/o2/redefine/cp/cp/cp5y1tpdtgs6aunoxikqm73y467nib52.jpg"/>
      </figure>
    </article>
  </body>
</html>