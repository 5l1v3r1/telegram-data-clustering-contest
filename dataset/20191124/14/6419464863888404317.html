<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-giryonis-ochi-stis-askopes-metakiniseis-apo-tin-politiki-prostasia/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T14:15:56+00:00"/>
    <meta property="og:title" content="Κακοκαιρία Γηρυόνης: Όχι στις άσκοπες μετακινήσεις από την Πολιτική Προστασία"/>
    <meta property="og:description" content="Oι σημαντικές ποσότητες βροχής που θα πέσουν στο σύνολο της κακοκαιρίας «Γηρυόνης», την καθιστούν δυνητικά επικίνδυνη και ικανή να δημιουργήσει προβλήματα."/>
  </head>
  <body>
    <article>
      <h1>Κακοκαιρία Γηρυόνης: Όχι στις άσκοπες μετακινήσεις από την Πολιτική Προστασία</h1>
      <address>
        <time datetime="2019-11-24T14:15:56+00:00">24 Nov 2019, 14:15</time>
      </address>
      <p>Oι σημαντικές ποσότητες<b> βροχής</b> που θα πέσουν στο σύνολο της <a href="https://neaselida.gr/tag/kakokairia-giryonis/">κακοκαιρίας</a> <a href="https://neaselida.gr/tag/giryonis/">«Γηρυόνης»</a>, την καθιστούν δυνητικά επικίνδυνη και ικανή να <b>δημιουργήσει </b>προβλήματα.</p>
      <p>Σε γενική επιφυλακή βρίσκεται η <b>Γενική Γραμματεία Πολιτικής Προστασίας</b> ενόψει της επέλασης του νέου κύματος κακοκαιρίας.</p>
      <p>Η μεγάλη ένταση των αναμενόμενων φαινομένων και οι σημαντικές ποσότητες βροχής που θα πέσουν στη διάρκεια της <b>κακοκαιρίας «Γηρυόνης»</b>, την καθιστούν δυνητικά επικίνδυνη και ικανή να δημιουργήσει προβλήματα, όπως προειδοποιεί η μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Μιλώντας στον ΘΕΜΑ 104,6 και στο κεντρικό μαγκαζίνο του σταθμού, ο <b>γραμματέας Πολιτικής Προστασίας Νίκος Χαρδαλιάς</b> επισήμανε ότι οι υπηρεσίες βρίσκονται σε γενική επιφυλακή, έχουν ενημερωθεί όλοι οι εμπλεκόμενοι φορείς, ενώ μετά τις πέντε το απόγευμα θα υπάρχει διαρκής σύσκεψη με στόχο το συντονισμό των αναγκαίων ενεργειών στη Γενική Γραμματεία Πολιτικής Προστασίας.</p>
      <p>Ωστόσο, ο <b>κ. Χαρδαλιάς</b> επισήμανε ότι και οι πολίτες πρέπει να είναι ιδιαίτερα προσεχτικοί και να αποφεύγουν τις μη αναγκαίες και άσκοπες μετακινήσεις.</p>
      <p>Παράλληλα, αναφέρθηκε στα επιχειρησιακά σχέδια που έχουν καταρτισθεί από τη Γραμματεία τόσο για την αντιμετώπιση των <b>βραχείων συνεπειών</b> των πλημμυρών, όσο και των δασικών πυρκαγιών, που αναμένεται να παρουσιασθούν αναλυτικά αύριο.</p>
      <p>Όπως είπε ο κ. Χαρδαλιάς, τα σχέδια αυτά έχουν αποσταλεί ήδη σε όλους τους συναρμόδιους φορείς και περιγράφεται <b>αναλυτικά η αρμοδιότητα</b> καθενός εξ αυτών σε περίπτωση πλημμύρας ή δασικής πυρκαγιάς, ώστε κανείς στο εξής να μην μπορεί να χρησιμοποιήσει ως δικαιολογία απραξίας ή αμέλειας το θολό τοπίο στο ποιος είναι αρμόδιος για τι.</p>
      <h3>Πού θα χτυπήσει η κακοκαιρία</h3>
      <figure>
        <img src="https://neaselida.gr/nsmedia/uploads/2019/11/kakokairia-1.jpg"/>
      </figure>
      <p><b>Η έντονη κακοκαιρία</b> αναμένεται να επηρεάσει τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη. Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική.</p>
      <p><b>Σήμερα βροχές και σποραδικές καταιγίδες</b> θα εκδηλωθούν στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p><b>Από τις νυκτερινές ώρες της Κυριακής και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων</b> θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <related>
        <a href="https://neaselida.gr/ellada/kairos-giryonis-kataigides-kai-thyellodeis-poies-perioches-tha-pligoyn/"/>
      </related>
    </article>
  </body>
</html>