<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301818/%DA%AF%D9%88%D8%AF%D8%B1%D8%B2%DB%8C-%D9%85%D8%B5%D8%B1%D9%81-%DA%A9%D9%86%D9%86%D8%AF%D9%87-%D8%A7%D8%B5%D9%84%DB%8C-%D8%A8%D9%86%D8%B2%DB%8C%D9%86-%D8%A7%D9%82%D8%B4%D8%A7%D8%B1-%DA%A9%D9%85-%D8%AF%D8%B1%D8%A2%D9%85%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:24:47+00:00"/>
    <meta property="og:title" content="گودرزی: مصرف‌کننده اصلی بنزین اقشار کم درآمد هستند"/>
    <meta property="og:description" content="نماینده مردم ممسنی در مجلس شورای اسلامی با اشاره به تاثیر اصلاح قیمت بنزین در شرایط فعلی بر سفره مردم گفت: مصرف‌کننده اصلی بنزین اقشار کم‌درآمد هستند."/>
  </head>
  <body>
    <article>
      <h1>گودرزی: مصرف‌کننده اصلی بنزین اقشار کم درآمد هستند</h1>
      <address><time datetime="2019-11-24T14:24:47+00:00">24 Nov 2019, 14:24</time> by <a rel="author">پدرام خسروانی</a></address>
      <p>نماینده مردم ممسنی در مجلس شورای اسلامی با اشاره به تاثیر اصلاح قیمت بنزین در شرایط فعلی بر سفره مردم گفت: مصرف‌کننده اصلی بنزین اقشار کم‌درآمد هستند.</p>
      <p>به گزارش ایسنا، مسعود گودرزی نماینده مردم ممسنی در مجلس شورای اسلامی در نطق میان دستور جلسه علنی امروز مجلس افزود: افزایش قیمت بنزین باعث گرانی کالا می‌شود و بیشتر صدمه این موضوع به اقشار کم‌درآمد وارد می‌شود. امروز شاهد این هستیم که دانش‌آموزان با مشکل هزینه سرسام‌آور ایاب و ذهاب روبه‌رو هستند.</p>
      <p>نماینده مردم ممسنی در مجلس شورای اسلامی اظهار کرد: بیکاری معضلی است که مغفول مانده و مورد توجه نیست. مادر تمام مشکلات و آسیب‌های اجتماعی همین بیکاری است خصوصا بیکاری جوانان.</p>
      <p>وی خطاب به رییس دستگاه قضا عنوان کرد: آقای رییسی اگر کمر همت در مبارزه جدی با فساد بستید به شما خدا قوت می‌گوییم اما توجه داشته باشید که مفسدین اصلی دانه درشت‌ها هستند که همیشه از چنگال عدالت گریخته‌اند با آنها بدون ملاحظه برخورد کنید تا نوای مبارزه با فساد بهتر شنیده شود.</p>
      <p>وی در پایان گفت: وزیر آموزش و پرورش توجه به رتبه‌بندی فرهنگیان امری لازم است. قرار بود در آذرماه این موضوع عملی شود ولی متاسفانه آنچه از این موضوع می‌دانیم این است که اعتبار آن دیده نشده است. وزیر راه و شهرسازی توجه کنید. بزرگراهی در حوزه انتخابیه اینجانب هنوز تمام نشده است و توزیع قیر عادلانه نیست.</p>
      <p>انتهای پیام</p>
    </article>
  </body>
</html>