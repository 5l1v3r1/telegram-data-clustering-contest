<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013097/%D9%88%D9%84%D8%AE%D8%B1%D8%AC-%D8%AA%D8%B1%DB%8C%D9%86-%D9%85%D8%B1%D8%A8%DB%8C%D8%A7%D9%86-%D8%AF%D9%86%DB%8C%D8%A7%DB%8C-%D9%81%D9%88%D8%AA%D8%A8%D8%A7%D9%84"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T14:05:50+00:00"/>
    <meta property="og:title" content="ولخرج ترین مربیان دنیای فوتبال"/>
    <meta property="og:description" content="در گزارش زیر به بررسی ۱۰ مربی معروف می‌پردازیم که در تاریخ فوتبال بیشترین هزینه را برای خرید بازیکن انجام داده‌اند."/>
  </head>
  <body>
    <article>
      <h1>ولخرج ترین مربیان دنیای فوتبال</h1>
      <address>
        <time datetime="2019-11-24T14:05:50+00:00">24 Nov 2019, 14:05</time>
      </address>
      <p>
        <i>در گزارش زیر به بررسی ۱۰ مربی معروف می‌پردازیم که در تاریخ فوتبال بیشترین هزینه را برای خرید بازیکن انجام داده‌اند.</i>
      </p>
      <p><b>به گزارش مشرق، </b>موفقیت مربیان بزرگ فوتبال در جهان بستگی زیادی به عملکردشان در فصل نقل‌وانتقالات دارد و اگرچه آنها همیشه نقش مستقیمی در خریدهای باشگاه‌ها ندارند اما وقتی بازیکنی گران‌قیمت را به خدمت می‌گیرند، به‌تبع آن انتظارها هم بالاتر می‌رود و همه منتظر کسب موفقیت از سوی آنها هستند. در ادامه به بررسی ۱۰ مربی معروف می‌پردازیم که در تاریخ فوتبال بیشترین هزینه را برای خرید بازیکن انجام داده‌اند. جالب اینکه در این فهرست نفراتی چون آنتونیو کونته و یورگن کلوپ در رده‌های یازدهم و چهاردهم قرار گرفته‌اند.</p>
      <p>
        <b>۱۰- کلودیو رانیری(۷۲۱ میلیون پوند)</b>
      </p>
      <p>این مربی ایتالیایی در عمر مربیگری خود ۹۵ خرید برای تیم‌هایش انجام داده که گران‌ترین آنها خامس رودریگز بوده که در ازای ۴۰.۵ میلیون پوند به موناکو پیوست. رانیری دو بار در طول دوران مربیگری‌اش با باشگاه‌هایی کار کرده که در آستانه تحول بودند و خریدهای متعددی انجام دادند. او در ابتدای حضور آبراموویچ در چلسی و زمانی که این مالک متمول روسی می‌خواست با هزینه‌های زیاد باشگاه را به یکی از تیم‌های بزرگ اروپایی تبدیل کند، هدایت این تیم را برعهده داشت و ۱۰ سال بعد هم با موناکو چنین تجربه‌ای را داشت.</p>
      <p>
        <b>۹- روبرتو مانچینی(۷۲۱ میلیون پوند)</b>
      </p>
      <p>در بین ۷۹ خریدی که مانچو برای باشگاه‌های مختلف انجام داده، سرخیو آگرو با ۳۶ میلیون پوند گران‌ترین آنها بوده است. جالب اینکه پس از جدایی او از منچسترسیتی در سه لیگ مختلف هدایت گالاتاسرای، اینترمیلان و زنیت را برعهده داشت و هیچ خریدی گران‌تر از آگرو انجام نداد. او در حال حاضر روی نیمکت تیم ملی ایتالیا حضور دارد.<br/><br/><b>۸- اونای امری(۷۳۱ میلیون پوند)</b></p>
      <p>امری نزدیک به یک‌سوم از این هزینه را صرف خرید تنها یک بازیکن کرده و بقیه آن برای ۶۶ بازیکن دیگر هزینه شده است. او در اسپانیا با سویا دوران موفقی را تجربه کرد و بیشتر به‌دنبال خرید بازیکنان آینده‌دار بود اما پس از حضور در پاری‌سن‌ژرمن کاملا وارد فضای جدیدی شد و مالکان باشگاه فقط به دنبال خریدهای بزرگ بودند. یک سال بعد آنها نیمار را به قیمت ۱۹۹.۸ میلیون پوند خریدند تا گران‌ترین خرید تاریخ رقم بخورد. امری در آرسنال هم خریدهای نسبتا گرانی انجام داده است.</p>
      <p>
        <b>۷- ارنستو والورده(۷۶۱ میلیون پوند)</b>
      </p>
      <p>دوران حضور او در بارسلونا باعث شد تا به سرعت وارد این فهرست شود. پرداخت ۱۳۰ میلیون پوند برای فیلیپه کوتینیو گران‌ترین خرید او بوده و عثمان دمبله، آنتون گریزمان و فرانکی دی‌یونگ دیگر ستاره‌هایی بودند که او را تنها با۵۰ خرید در طول دوران مربیگری‌اش به رتبه هفتم این لیست رسانده است.</p>
      <p>
        <b>۶- دیه‌گو سیمئونه(۸۱۳ میلیون پوند)</b>
      </p>
      <p>سیمئونه معمولا اهل ریخت‌وپاش نیست اما اتلتیکو مادرید فهمید که برای ماندن در کورس رقابت با بارسا و رئال باید خریدهای بزرگی انجام داد. به همین دلیل تنها در یک تابستان بیش از ۲۰۰ میلیون پوند در اختیار او قرار داد و ژوائو فلیکس ۱۳۳.۴ میلیون پوندی نیز در همین تابستان توسط سیمئونه خریداری شد تا گران‌ترین خرید او باشد.</p>
      <p>
        <b>۵- ماسیمیلیانو آلگری(۹۲۳ میلیون پوند)</b>
      </p>
      <p>پنج فصل حضور روی نیمکت یوونتوس فرصت خوبی برای الگری بود تا ستاره‌های مدنظرش را به تورین ببرد. هر ۱۰ خرید گران‌قیمت او در این تیم بوده است، ازجمله کریس رونالدوی ۱۰۵.۳میلیون پوندی که گران‌ترین آنهاست.<br/><br/><b>۴- مانوئل پیگرینی(۱.۰۱میلیارد پوند)</b></p>
      <p>قطعا پیگرینی دخالت زیادی در نقل‌وانتقالات رئال مادرید نداشت اما در همان نخستین فصل حضورش در برنابئو بیش از ۲۰۰ میلیون پوند خرج خرید بازیکنان جدید کهکشانی‌ها شد که کاکا و رونالدو رکورد گران‌ترین بازیکن تاریخ تا آن زمان را جابه‌جا کردند. رونالدو با  ۸۴.۶ میلیون پوند در صدر با ارزش‌ترین خریدهای مهندس شیلیایی قرار دارد.<br/><br/><b>۳- پپ گواردیولا(۱.۱۸ میلیارد پوند)</b></p>
      <p>با اینکه تصور می‌شود پپ در رده نخست این فهرست قرار داشته باشد اما او با اختلاف نسبت به نفر اول در رده سوم است. البته این مبلغ برای خرید تنها ۵۸ بازیکن هزینه شده که متوسط ۲۰.۴ میلیون پوند برای هر بازیکن است که در این زمینه او صدرنشین است. تیم‌های او همیشه بودجه زیادی در اختیارش قرار می‌دهند و به همین دلیل است که پنج بازیکن بالای ۵۰ میلیون پوند را در دوران مربیگری‌اش خریده است و گران‌ترین خرید او رودری است که تابستان گذشته در ازای ۶۳ میلیون پوند به سیتی رفت.<br/><br/><b>۲- کارلو آنچلوتی(۱.۲۳ میلیارد پوند)</b></p>
      <p>کارلتو در هر پنج لیگ معتبر اروپایی مربیگری کرده و به جز ناپولی در ایتالیا سایر تیم‌ها بودجه زیادی برای خرید بازیکن در اختیارش قرار داده‌اند. از میان ۹۴ بازیکنی که او برای تیم‌هایی چون چلسی، بایرن مونیخ و پاری‌سن‌ژرمن به خدمت گرفته، خرید ۹۰.۹ میلیون پوندی گرت بیل برای رئال مادرید بیشترین هزینه‌ای است که این مربی ایتالیایی انجام داده است.</p>
      <p>
        <b>۱- ژوزه مورینیو(۱.۴ میلیارد پوند)</b>
      </p>
      <p>هیچ مربی‌ای به اندازه آقای خاص هزینه روی دست باشگاه‌ها نگذاشته و او با اختلاف ۲۰۰ میلیون پوند از آنچلوتی پیش است. چلسی، رئال مادرید، اینترمیلان و البته منچستریونایتد که پل پوگبای ۹۴.۵میلیون پوندی را برای او خرید، تیم‌هایی هستند که دست او را برای خرید ستاره‌های دنیای فوتبال باز گذاشته‌اند.</p>
      <p>منبع: روزنامه فرهیختگان</p>
    </article>
  </body>
</html>