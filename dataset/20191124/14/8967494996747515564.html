<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/snelwegbrug-ingestort-bij-noodweer-in-noorden-van-italie~af3d06fe/"/>
    <meta property="og:site_name" content="HLN"/>
    <meta property="article:published_time" content="2019-11-24T14:58:00+00:00"/>
    <meta property="og:title" content="Snelwegbrug ingestort bij noodweer in noorden van Italië"/>
    <meta property="og:description" content="Door het aanhoudende onweer in Italië heeft een autosnelwegbrug het vandaag begeven in het noorden van Italië. Dat maakte de brandweer bekend. Het gaat om een viaduct op de A6 in de buurt van Savon..."/>
  </head>
  <body>
    <article>
      <h1>Snelwegbrug ingestort bij noodweer in noorden van Italië</h1>
      <address><time datetime="2019-11-24T14:58:00+00:00">24 Nov 2019, 14:58</time> by <a rel="author">HR</a></address>
      <p>
        <b>Door het aanhoudende onweer in Italië heeft een autosnelwegbrug het vandaag begeven in het noorden van Italië. Dat maakte de brandweer bekend. Het gaat om een viaduct op de A6 in de buurt van Savona, ten westen van Genua. Als bij wonder raakte niemand gewond.</b>
      </p>
      <p>De oorzaak zou een aardverschuiving zijn, die ongeveer 30 meter van het viaduct heeft meegesleurd. Het gaat om het deel van de weg dat naar Turijn gaat, maar uit voorzorg is ook de wegrichting Savona afgesloten. Een eerste controle van de brandweer wees uit dat er geen gewonden vielen.</p>
      <figure>
        <iframe data-src="https://twitter.com/RossiCristiana/status/1198612873431453696" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ook andere regio’s in het noorden van Italië kampen met onweer en wateroverlast. In <b>Venetië</b> was er opnieuw hoogwater. Het water steeg tot 130 centimeter boven het normale peil in de Dogenstad. De waterstand is wel een pak lager dan de 187 centimeter die op 12 november de stad trof. Het ging toen om het hoogste waterpeil sinds 1966.</p>
      <figure>
        <img src="https://images2.persgroep.net/rcs/nWeGGS_cio-4_vxTus1KXDd6080/diocontent/161322167/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Toeristen waden door het water op het San Marcoplein in Venetië.<cite>© EPA</cite></figcaption>
      </figure>
      <figure>
        <img src="https://images2.persgroep.net/rcs/-lJLlidoCRcf_fOZAxyfbwZtm04/diocontent/161322169/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© EPA</cite>
        </figcaption>
      </figure>
      <p>Al zowat twee weken zorgt het stormweer voor hinder in verschillende gebieden. In Piemonte is er weeral sprake van hevige regenval. In de regio Allessandria, ten zuiden van <b>Turijn</b>, is de situatie het meest kritiek: de hulpdiensten evacueerden er 200 mensen en 600 anderen zitten vast nadat verschillende waterlopen uit de oevers traden. Volgens de Italiaanse media is een vrouw vermist.</p>
      <figure>
        <img src="https://images1.persgroep.net/rcs/FzN2_MFj6qKwLC7_N-SNpQQwWOU/diocontent/161326086/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>De rivier Po treedt uit haar oevers in Turijn.<cite>© EPA</cite></figcaption>
      </figure>
      <figure>
        <img src="https://images2.persgroep.net/rcs/tNs2FrcB_i82i1Pa8tEgjwRGVGE/diocontent/161326024/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© EPA</cite>
        </figcaption>
      </figure>
      <p>Idem in de regio Ligurië, net onder Piemonte. De autosnelweg tussen <b>Genua</b> en <b>Ventimiglia</b>, aan de grens met Frankrijk, is er gesloten omwille van modderstromen. Ten noorden van Piemonte werden 500 mensen geëvacueerd in de kleine bergachtige regio <b>Valle d’Aosta</b>. Verschillende hoofdwegen zijn er afgesloten omwille van lawinegevaar.</p>
    </article>
  </body>
</html>