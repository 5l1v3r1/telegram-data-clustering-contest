<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623219/%DA%A9%D9%85%D9%BE-%D8%AF%DB%8C%D9%88%DB%8C%D8%AF-%D9%85%D8%AD%D9%84-%D8%A7%D8%AD%D8%AA%D9%85%D8%A7%D9%84%DB%8C-%D9%86%D8%B4%D8%B3%D8%AA-%D8%B3%D8%B1%D8%A7%D9%86-%DA%AF%D8%B1%D9%88%D9%87-%D9%87%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T20:13:00+00:00"/>
    <meta property="og:title" content="کمپ دیوید محل احتمالی نشست سران گروه هفت"/>
    <meta property="og:description" content="رئیس جمهوری آمریکا ضمن ابراز تاسف از لغو میزبانی از نشست سران گروه هفت در ملک شخصی‌اش، اعلام کرد که در حال بررسی کمپ دیوید برای برگزاری این نشست است."/>
  </head>
  <body>
    <article>
      <h1>کمپ دیوید محل احتمالی نشست سران گروه هفت</h1>
      <address>
        <time datetime="2019-11-24T20:13:00+00:00">24 Nov 2019, 20:13</time>
      </address>
      <p>
        <i>رئیس جمهوری آمریکا ضمن ابراز تاسف از لغو میزبانی از نشست سران گروه هفت در ملک شخصی‌اش، اعلام کرد که در حال بررسی کمپ دیوید برای برگزاری این نشست است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دونالد ترامپ رئیس جمهوری آمریکا یکشنبه‌شب در پیامی توئیتری از لغو برگزاری نشست سران گروه هفت در ملک شخصی او در شهر میامی ایالت فلوریدا که پیشتر توسط کاخ سفید اعلام شده بود، ابراز تاسف کرد.</p>
      <p>ترامپ در پیام خود نوشت که حتی پیشنهاد داده بود ملک خود را بدون هیچ هزینه‌ای برای برگزاری این نشست در اختیار دولت قرار دهد و افزود که با این کار 35 میلیون دلار در هزینه‌های کشور صرفه‌جویی می‌شد.</p>
      <figure>
        <img src="https://aftabnews.ir/files/fa/news/1398/9/3/363219_220.jpg"/>
      </figure>
      <p>رئیس جمهوری آمریکا با بیان اینکه "افراد بسیار احمق" او را متهم به سود بردن از این اقدام کردند، گفت که در حال بررسی کمپ دیوید برای برگزاری نشست سران گروه هفت است و به زودی آن را اعلام خواهد کرد.</p>
      <p>کمپ دیوید که محل استراحت و خانه ییلاقی رئیس جمهوری آمریکا می‌باشد، در ۱۰۰ کیلومتری شمال‌غربی واشنگتن و در میان تپه‌های جنگلی قرار دارد.</p>
      <p>چهل و ششمین نشست سران کشورهای عضو گروه هفت قرار است 21 تا 23 خردادماه سال آینده در آمریکا برگزار شود.</p>
      <p>کاخ سفید مهر ماه اعلام کرد که ملک ترامپ در شهر میامی ایالت فلوریدا به پیشنهاد شخص رئیس جمهوری آمریکا به عنوان محل برگزاری نشست سران گروه هفت انتخاب شده است.</p>
      <p>انتخاب ملک متعلق به ترامپ برای این کار بلافاصله مخالفت دمکرات‌های کنگره را برانگیخت که منتقد اختلاط منافع شخصی و دولتی توسط رئیس جمهوری آمریکا هستند.</p>
      <p>میک مولوانی سرپرست کارکنان کاخ سفید هنگام اعلام این موضوع به خبرنگاران گفت که ترامپ این ملک را "با هزینه تمام‌شده" در اختیار دولت قرار می‌دهد که به معنای "نصف شدن هزینه" برگزاری نشست سران گروه هفت است.</p>
      <p>به گفته ترامپ، وی اعلام کرده بوده که حاضر است این کار را بدون دریافت سود و یا حتی در صورت قانونی بودن، بدون دریافت هیچ هزینه‌ای برای آمریکا انجام دهد؛ اما عصبانیت رسانه‌ها و دمکرات‌ها او را از این کار منصرف کرده است.</p>
      <p>این اقدام در حالی انجام شد که دمکرات‌های کنگره شکایتی علیه ترامپ به دلیل نقض قانون ممنوعیت کسب درآمد مقام‌های دولتی از دولت‌های خارجی به جریان انداخته‌اند.</p>
      <p>«جری ندلر» رئیس کمیته قضایی مجلس نمایندگان آمریکا، استفاده از ملک شخصی رئیس جمهوری این کشور برای این نشست را «نمونه‌ای از فساد ترامپ» توصیف کرد.</p>
      <p>ترامپ متهم شده که از مقام ریاست جمهوری برای منافع شخصی خود سوء استفاده کرده و تصمیم‌های حکومتی را در این راستا اتخاذ می‌کند.</p>
      <p>به دنبال این انتقادها، ترامپ در یک رشته پیام توئیتری نوشت: فکر می‌کردم که با استفاده از [ملک شخصی‌ام] در میامی برای میزبانی از رهبران گروه هفت در سال 2020 کار خوبی برای کشورم انجام می‌دهم. این ملک بسیار بزرگ است، به اندازه 100 هکتار در نزدیکی فرودگاه بین‌المللی میامی.</p>
      <p>رئیس جمهوری آمریکا در ادامه تعریف از ملک شخصی و زمین گلف‌اش در میامی، افزود: سالن‌های رقص و اجتماع عظیمی دارد و هر هیات اعزامی ساختمان 50 تا 70 واحدی خود را می‌تواند داشته باشد.</p>
    </article>
  </body>
</html>