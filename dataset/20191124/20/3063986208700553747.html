<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843069"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:34:00+00:00"/>
    <meta property="og:title" content="ডিজিটাল নিরাপত্তা আইনে যুবক গ্রেপ্তার"/>
    <meta property="og:description" content="ডিজিটাল নিরাপত্তা আইনের মামলায়  ঈশ্বরগঞ্জে যোবায়ের মিয়া (৩২) নামে এক যুবককে গ্রেপ্তার করেছে পুলিশ। এক গৃহবধূর ছবি বিকৃত করে সামাজিক যোগাযোগ মাধ্যম ফেসবুকে ছড়িয়ে দেয়ার অভিযোগ রয়েছে তার বিরুদ্ধে। প্রাথমিক জিজ্ঞাসাবাদে যোবায়ের নিজ অপরাধের কথা স্বীকার করেছেন। সূত্র জানায়, অভিযুক্ত যোবায়ের উপজেলার তারুন্দিয়া ইউনিয়নের কোনাপাড়া গ্রামের মতিউর রহমানের ছেলে। একই ইউনিয়নের সাকূয়া গ্রামের এক গৃহবধূর ছবি বিকৃত করে যোবায়ের অশ্লীলভাবে ফেসবুকে আপলোড করেন। রবিবার দুপুরে এ অভিযোগে ডিজিটাল নিরাপত্তা আইনে মামলা হলে পুলিশ যোবায়েরকে গ্রেপ্তার করে। পরে আদালতের মাধ্যমে তাকে কারাগারে পাঠানো হয়েছে। এজাহার সূত্রে জানা যায়, গৃহবধূর বেশ কিছু ছবি রয়েছে নিজের ফেসবুক একাউন্টে। সেখান থেকে ছবি নিয়ে যোবায়ের বিকৃত করেন এবং অশ্লীলভাবে উপস্থাপন করেন। যা গৃহবধূর কন্যা দেখতে পায়। বিষয়টি যাচাই করে ডিবি পুলিশের কাছে অভিযোগ করা হয়। পরে রবিবার জোবায়ের বিরুদ্ধে গৃহবধূ মামলা করেন। জেলা গোয়েন্দা পুলিশের (ডিবি) ওসি শাহ কামাল আকন্দ জানান, অভিযোগ পেয়ে প্রযুক্তি ব্যবহারের মাধ্যমে যুবককে শনাক্ত করা হয়। শনিবার গৌরীপুর উপজেলার গাজীপুর নামক স্থান থেকে তাকে…"/>
  </head>
  <body>
    <article>
      <h1>ডিজিটাল নিরাপত্তা আইনে যুবক গ্রেপ্তার</h1>
      <address><time datetime="2019-11-24T20:34:00+00:00">24 Nov 2019, 20:34</time> by <a rel="author">আঞ্চলিক প্রতিনিধি,ময়মনসিংহ</a></address>
      <p>ডিজিটাল নিরাপত্তা আইনের মামলায়  ঈশ্বরগঞ্জে যোবায়ের মিয়া (৩২) নামে এক যুবককে গ্রেপ্তার করেছে পুলিশ। এক গৃহবধূর ছবি বিকৃত করে সামাজিক যোগাযোগ মাধ্যম ফেসবুকে ছড়িয়ে দেয়ার অভিযোগ রয়েছে তার বিরুদ্ধে। প্রাথমিক জিজ্ঞাসাবাদে যোবায়ের নিজ অপরাধের কথা স্বীকার করেছেন।</p>
      <p>সূত্র জানায়, অভিযুক্ত যোবায়ের উপজেলার তারুন্দিয়া ইউনিয়নের কোনাপাড়া গ্রামের মতিউর রহমানের ছেলে। একই ইউনিয়নের সাকূয়া গ্রামের এক গৃহবধূর ছবি বিকৃত করে যোবায়ের অশ্লীলভাবে ফেসবুকে আপলোড করেন। রবিবার দুপুরে এ অভিযোগে ডিজিটাল নিরাপত্তা আইনে মামলা হলে পুলিশ যোবায়েরকে গ্রেপ্তার করে। পরে আদালতের মাধ্যমে তাকে কারাগারে পাঠানো হয়েছে।<br/>এজাহার সূত্রে জানা যায়, গৃহবধূর বেশ কিছু ছবি রয়েছে নিজের ফেসবুক একাউন্টে। সেখান থেকে ছবি নিয়ে যোবায়ের বিকৃত করেন এবং অশ্লীলভাবে উপস্থাপন করেন। যা গৃহবধূর কন্যা দেখতে পায়। বিষয়টি যাচাই করে ডিবি পুলিশের কাছে অভিযোগ করা হয়। পরে রবিবার জোবায়ের বিরুদ্ধে গৃহবধূ মামলা করেন।</p>
      <p>জেলা গোয়েন্দা পুলিশের (ডিবি) ওসি শাহ কামাল আকন্দ জানান, অভিযোগ পেয়ে প্রযুক্তি ব্যবহারের মাধ্যমে যুবককে শনাক্ত করা হয়। শনিবার গৌরীপুর উপজেলার গাজীপুর নামক স্থান থেকে তাকে আটক করা হয়। আটকের পর জিজ্ঞাসাবাদে যোবায়ের অপরাধের কথা স্বীকার করলে ঈশ্বরগঞ্জ থানায় সোপর্দ করা হয়।</p>
      <p>ঈশ্বরগঞ্জ থানার ওসি আহম্মেদ কবির জানান, গৃহবধূর অভিযোগের ভিত্তিতে ডিজিটাল নিরাপত্তা আইনে মামলা হয়েছে। গ্রেপ্তার করা আসামিকে কারাগারে পাঠানো হয়েছে।</p>
    </article>
  </body>
</html>