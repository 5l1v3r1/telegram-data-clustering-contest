<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%cf%81%ce%b5%cf%84%ce%b1%ce%bd%ce%af%ce%b1-%cf%84%ce%bf-%ce%bc%ce%b1%ce%bd%ce%b9%cf%86%ce%ad%cf%83%cf%84%ce%bf-%cf%84%cf%89%ce%bd-%cf%83%cf%85%ce%bd%cf%84%ce%b7%cf%81%ce%b7%cf%84%ce%b9%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T20:15:13+00:00"/>
    <meta property="og:title" content="Βρετανία: Το μανιφέστο των Συντηρητικών στον δρόμο για τις εκλογές – Τι προβλέπει για Brexit, εμπόριο και φόρους"/>
    <meta property="og:description" content="Ο πρωθυπουργός του Ηνωμένου Βασιλείου, Μπόρις Τζόνσον, έδωσε στη δημοσιότητα το μανιφέστο των Συντηρητικών εν όψει των πρόωρων εκλογών στις 12 Δεκεμβρίου."/>
  </head>
  <body>
    <article>
      <h1>Βρετανία: Το μανιφέστο των Συντηρητικών στον δρόμο για τις εκλογές – Τι προβλέπει για Brexit, εμπόριο και φόρους</h1>
      <address>
        <time datetime="2019-11-24T20:15:13+00:00">24 Nov 2019, 20:15</time>
      </address>
      <p>
        <b>Ο πρωθυπουργός του Ηνωμένου Βασιλείου, Μπόρις Τζόνσον, έδωσε στη δημοσιότητα το μανιφέστο των Συντηρητικών εν όψει των πρόωρων εκλογών στις 12 Δεκεμβρίου.</b>
      </p>
      <p>Το μανιφέστο του Συντηρητικού Κόμματος εν όψει των πρόωρων εκλογών της 12ης Δεκεμβρίου, παρουσίασε την Κυριακή ο πρωθυπουργός και επικεφαλής των Τόρις, Μπόρις Τζόνσον.</p>
      <p>Μεταξύ άλλων, εκτίμησε ότι η συμφωνία για το Brexit, με την οποία θα αποφευχθεί μια άτακτη έξοδος, θα έχει εγκριθεί από τη Βουλή των Κοινοτήτων έως τα Χριστούγεννα.</p>
      <p>Διαμήνυσε δε, ότι η εφαρμογή της συμφωνίας θα ξεκινήσει τον Ιανουάριο του 2020, όταν και εκπνεύσει η προθεσμία εξόδου από την Ε.Ε., και θα ολοκληρωθεί τον Δεκέμβριο του 2020.</p>
      <p>Στο πλαίσιο αυτό, ξεκαθάρισε ότι δεν πρόκειται να υπάρξει παράταση της μεταβατικής περιόδου, εκφράζοντας την πεποίθηση ότι οι διαπραγματεύσεις για τη Μελλοντική Σχέση Ε.Ε. – Ηνωμένου Βασιλείου θα ολοκληρωθούν εγκαίρως.</p>
      <p>Όσον αφορά την επόμενη ημέρα της χώρας, προανήγγειλε τη διαπραγμάτευση ελεύθερων εμπορικών συμφωνιών όχι μόνο με τις Βρυξέλλες, αλλά και με άλλες χώρες. Στόχος, όπως επεσήμανε, είναι να «καλυφθεί» το 80% των εμπορικών δραστηριοτήτων του Ηνωμένου Βασιλείου.</p>
      <p>Σχετικά με το μεταναστευτικό, ανακοίνωσε την επιβολή ορίων στις εισροές μη εξειδικευμένου εργατικού προσωπικού, αλλά και ευνοϊκές ρυθμίσεις για εξειδικευμένους εργαζόμενους, και ιδίως γιατρούς.</p>
      <p>Οι μετανάστες, παράλληλα, όπως εξήγησε, θα απολαμβάνουν τα προνόμια του Βρετανού πολίτη, αφότου συμπληρώσουν πέντε έτη παραμονής στη χώρα.</p>
      <p>Ταυτόχρονα, προανήγγειλε επενδύσεις 1 δισ. στερλινών στο σύστημα κοινωνικής ασφάλειας του Ηνωμένου Βασιλείου, αλλά και μειώσεις φόρων, ύψους 23,5 δισ. στερλινών.</p>
      <p>Υπενθυμίζεται ότι οι πρόωρες βουλευτικές εκλογές θα διεξαχθούν στις 12 Δεκεμβρίου, με τις δημοσκοπήσεις να προβλέπουν επικράτηση των Συντηρητικών του Τζόνσον.</p>
      <p>Η προσφυγή στις κάλπες αποτέλεσε προϊόν του κοινοβουλευτικού αδιεξόδου, μετά την καταψήφιση της προωθούμενης συμφωνίας από τη Βουλή των Κοινοτήτων και το αίτημα παράτασης της προθεσμίας του Brexit έως τα τέλη Ιανουαρίου.</p>
    </article>
  </body>
</html>