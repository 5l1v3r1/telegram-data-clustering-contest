<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/sport/calcio/milan-telefonini-spogliatoio-rebic-kessie-biglia/"/>
    <meta property="og:site_name" content="Panorama"/>
    <meta property="article:published_time" content="2019-11-24T20:36:33+00:00"/>
    <meta property="og:title" content="Milan, che brutto segnale i telefonini nello spogliatoio..."/>
    <meta property="og:description" content="Rebic, Kessiè e Biglia pescati dalle telecamere di Sky prima della gara con il Napoli. La mancanza di comprensione del momento rossonero"/>
  </head>
  <body>
    <article>
      <h1>Milan, che brutto segnale i telefonini nello spogliatoio...</h1>
      <h2>Rebic, Kessiè e Biglia pescati dalle telecamere di Sky prima della gara con il Napoli. La mancanza di comprensione del momento rossonero</h2>
      <address><time datetime="2019-11-24T20:36:33+00:00">24 Nov 2019, 20:36</time> by <a rel="author">Giovanni Capuano</a></address>
      <p>Tre giocatori del Milan intenti a usare il cellulare nello spogliatoio a mezz'ora dall'inizio della sfida con il Napoli. L'immagine catturata per pochi istanti dalle telecamere della Lega e rilanciate da Sky, nel consueto giro pre-gara, hanno colpito molti tifosi rossoneri e sono rimbalzate di social in social. I protagonisti (Kessié, Biglia e Rebic) hanno gli occhi fissi sul piccolo schermo e in un caso, quello di Rebic, apparentemente stanno chattando.</p>
      <p>Tutto normale? No. Ma nemmeno così anormale da far gridare allo scandalo se non fosse che la situazione di classifica della squadra di Pioli è preoccupante per definizione dello stesso tecnico. Ed è preoccupante anche che non ci sia la consapevolezza da parte dei diretti interessati di cosa sia opportuno portare al di fuori e cosa no nell'immediata vigilia di una partita chiave per il futuro.</p>
      <p>Quelle immagini, per intenderci, non sono state rubate. Le telecamere entrano con il permesso della Lega, registrano e se ne vanno. Tutto da contratto e tutto ampiamente annunciato in ogni spogliatoio, ogni volta che accade. Ecco, stupisce che i tre giocatori non abbiano colto la necessità di farsi trovare 'pronti' a quel momento e non con l'atteggiameno distratto di chi ha altro per la testa.</p>
      <figure>
        <img src="https://www.panorama.it/wp-content/uploads/2019/11/milan-telefonino-biglia-444x372.jpg"/>
        <figcaption>– Credits: fermo immagine tratto da Sky</figcaption>
      </figure>
      <p>Qualche mese fa Gennaro Gattuso aveva sottolineato il grave problema dell'irruzione di smartphone e telefoni dentro i luoghi di lavoro di un calciatore: spogliatoio, ritiro e momenti di socialità inclusi. Una deriva difficile da fermare anche se ci sono club e allenatori che hanno messo regole ferree per evitare la contaminazione di spazi e di tempi.</p>
      <p>Nel caso del Milan e dello spogliatoio di San Siro sarebbe bastato il buon senso per far capire ai calciatori e a chi stava con loro che a volte l'apparenza è importante. Soprattutto con la squadra invischiata nelle zone basse della classifica. Sorprende che sia accaduto in una società storicamente molto attenta alla comunicazione e con in organico un tecnico di grande esperienza (Pioli) e due dirigenti dal passato da fuoriclasse anche nel comportamento (Maldini e Boban).</p>
      <p>Ora c'è chi evoca l'arrivo di Ibrahimovic per mettere ordine anche nelle situazioni di dettaglio. Può essere una soluzione, ma l'impressione è che sarebbe sufficiente utilizzare gli esempi già presenti per evitare di farsi male da soli.</p>
      <p>© Riproduzione Riservata</p>
    </article>
  </body>
</html>