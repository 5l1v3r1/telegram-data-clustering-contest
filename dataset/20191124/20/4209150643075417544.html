<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/muzika/Gitarista-benda-Parni-valjak-Vise-ne-brojimo-godine-niti-nas-to-opterecuje/570258?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T20:19:00+00:00"/>
    <meta property="og:title" content="Gitarista benda &quot;Parni valjak&quot; : Više ne brojimo godine niti nas to opterećuje"/>
    <meta property="og:description" content="Kultni rokenrol sastav &quot;Parni valjak&quot; najavio je koncert u Banjaluci, koji će se odražati 29. novembra od 20 časova u Sportskoj dvorani &quot;Borik&quot;."/>
  </head>
  <body>
    <article>
      <h1>Gitarista benda "Parni valjak" : Više ne brojimo godine niti nas to opterećuje</h1>
      <address><time datetime="2019-11-24T20:19:00+00:00">24 Nov 2019, 20:19</time> by <a rel="author">David Jojić</a></address>
      <p>Kultni rokenrol sastav "Parni valjak" najavio je koncert u Banjaluci, koji će se odražati 29. novembra od 20 časova u Sportskoj dvorani "Borik".</p>
      <p>Bend je trenutno na turneji pod nazivom "Runda 44", kojom proslavljaju ukupno 44 godine postojanja i rada na muzičkoj sceni. Kako ističu iz benda, ovaj naziv je proistekao iz sportskog žargona i označava upornu borbu na sceni. Organizator koncerta u SP "Borik" je Agencija "Star Travel", a ulaznice za ovaj muzički spektakl po cijeni od 20 KM mogu se nabaviti na prodajnim mjestima u Agenciji "Star Travel", Jevrejska 6, 1. sprat, putem sistema kupikartu.ba, kao i na platou ispred Robne kuće "Boska".</p>
      <p>U razgovoru za "Nezavisne novine" gitarista benda "Parni valjak" Husein Hasanefendić Hus govori o najavljenom koncertu u gradu na Vrbasu, karijeri benda koja traje više od četiri decenije, kao i stalnim novitetima kojim bend oduševljava regionalnu publiku decenijama unazad.</p>
      <p>
        <b>NN: Nakon četiri godine vraćate se u Banjaluku. Šta spremate za publiku koja će doći na vaš koncert?</b>
      </p>
      <p><b>HUS: </b>Ovoga puta dolazimo u proširenoj postavi, sa nama je brass sekcija, zatim Davor Rodik na pedal steel gitari te Matej Milošev na čelu. Mislim, a i publika to pokazuje, da imamo odličnu set-listu.</p>
      <p>
        <b>NN: Vaš koncert u Banjaluci dio je turneje "Runda 44", koja se održava povodom 44 godine postojanja. Da li ste ikada vjerovali da će "Pani valjak" trajati toliko dugo?</b>
      </p>
      <p><b>HUS:</b> Kada smo počinjali, naravno da nismo mogli niti pomisliti da ćemo trajati toliko dugo. No, odavno više ne brojimo godine niti nas to opterećuje. Sviraćemo dokle god osjećamo ovo što osjećamo sada.</p>
      <p>
        <b>NN: Četrdeset četiri godine je dug period, kada pogledate unazad, postoji li nešto što biste promijenili?</b>
      </p>
      <p><b>HUS:</b> Zapravo, ne. Sve je bilo točno onako kako treba biti.</p>
      <p>
        <b>NN: Šta vam je bio najveći izazov tokom svih ovih godina i šta je, po vašem mišljenju, recept dugotrajnosti na sceni?</b>
      </p>
      <p><b>HUS:</b> Izazov je biti i dalje zanimljiv, uzbudljiv. Kako sebi, tako i svim ljudima koji vole i prate bend. Mislim da smo to uspjeli.</p>
      <p>
        <b>NN: Zašto ste se odlučili za sportski žargon "Runda 44" i da li je to metafora za upornu borbu na sceni?</b>
      </p>
      <p><b>HUS: </b>To i jest metafora, govori upravo o rundama, o etapama na našem putu.</p>
      <p>
        <b>NN: Koliko vam znači epitet koji imate kod publike, a to je da ste jedan od najvažnijih bendova u istoriji rokenrola naših prostora?</b>
      </p>
      <p><b>HUS:</b> Naravno da znači, naravno da vas takve stvari čine ponosnim. I to je jedan od razloga što smo odbijali živjeti na staroj slavi i što stalno radimo nove pjesme. Recept ne može biti jednostavniji. Iskrenost, ljubav, poštovanje.</p>
      <p>
        <b>NN: Vi ste definitivno grupa koja ne živi od stare slave, već stalno spremate novi materijal. Šta nam možete reći o posljednjem izdanju iz kojeg je i izvučen naziv turneje "Ne znam koja runda, al’ još uvijek stojim"?</b>
      </p>
      <p><b>HUS: </b>Ponosni smo na album "Vrijeme". Sviramo ga na koncertima, skoro u potpunosti. Mnogo pjesama sa albuma publika voli, volimo ih i mi i to se osjeti kroz cijeli materijal.</p>
      <p>
        <b>NN: Za kraj, šta poručujete publici u Banjaluci, koja sa nestrpljenjem očekuje vaš koncert?</b>
      </p>
      <p><b>HUS: </b>Veselimo se svirati u vašem gradu, prošli puta bilo je predivno. Dolazimo sa velikom produkcijom, želimo da nas Banjaluka vidi u najboljem svjetlu. I tako će i biti!</p>
    </article>
  </body>
</html>