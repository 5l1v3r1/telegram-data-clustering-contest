<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/Culture/268372.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-24T20:51:00+00:00"/>
    <meta property="og:title" content="«LITANIA ОКЕАНУ» на сцені філармонійного центру"/>
    <meta property="og:description" content="Восени Океан суворіший. Особливо до тих, хто кидає йому виклик. До тих, хто осипає його прокльонами. До тих, хто насміхається над Властителем водної стихії."/>
  </head>
  <body>
    <article>
      <h1>«LITANIA ОКЕАНУ» на сцені філармонійного центру</h1>
      <address>
        <time datetime="2019-11-24T20:51:00+00:00">24 Nov 2019, 20:51</time>
      </address>
      <p>
        <b>Восени Океан суворіший. Особливо до тих, хто кидає йому виклик. До тих, хто осипає його прокльонами. До тих, хто насміхається над Властителем водної стихії.</b>
      </p>
      <p>У липні режисер та актор Олександр Лаптій разом з музикантами джаз-бенду «BissQuit» (керівник – Дмитро Теребун) вперше представили публіці проект, який по праву можна назвати однією з найпомітніших культурно-мистецьких подій 2019 року у Чернігові. Йдеться про «Litania Океану» - творчий проект, який поєднує авторську музику та неординарний символічний текст.</p>
      <p>Літературна основа дійства - Перша пісня з прозової поеми «Пісні Мальдорора» Лотреамона (Ізидора-Люсьєна Дюкасса), французького поета-романтика, для якого характерні парадоксальність поетичного мислення, стихійність образів, незвичність метафор. Головний герой – мізантропічна і мізотеїстична демонічна істота, що звертається до Океану – свого Деміурга, якого він боїться і ненавидить.</p>
      <p>Липнева «Litania Океану» була презентована на сценічному майданчику у дворі обласного філармонійного центру фестивалів та концертних програм. Нещодавно її представили учасникам літературно-музичного воркшопу “Джаз і художня література”, який проходив у Центрі Митрополита Андрея Шептицького Українського католицького університету у Львові. 23 листопада 2019 року творчий проект представлений на сцені філармонійного центру.</p>
      <p>Змінилася не тільки локація – змінився настрій. Зміна сценічного простору (автор концепції — Артем Сиворакша) викликала зміну самої системи формування акторських і музичних образів, відкрила нові можливості і рішення. Інші декорації, інше світло, інший звук — а відтак сама атмосфера інша, сприйняття інше. Та й глядачі розташувалися не в залі, а на самій сцені, тож були прямими учасниками вистави.</p>
      <p>Ситуативна джазова імпровізація у виконанні Дмитра Теребуна (бас-гітара, контрабас), Нікіти Гірні (саксофони), Володимира Балаби (труба, клавішні), Андрія Пилипенка (ударні) – музичний фундамент, на якому збудована багатогранна «Litania Океану». Перефразовуючи славетне «У молитві – музика», можна сказати: «У літанії – джаз». Джазова психоделіка стала музичною ілюстрацією божевілля Мальдорора.</p>
      <p>По закінченню дійства його учасники і глядачі вшанували хвилиною мовчання пам’ять мільйонів жертв голодоморів в Україні.</p>
      <p>
        <i>
          <b>Прес-центр Чернігівського обласного філармонійного центру<br/>фестивалів та концертних програм</b>
        </i>
      </p>
      <slideshow>
        <figure>
          <img src="http://newvv.net/images/stories/photoreport/resized/358/1574621855_litaniya%20122.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574621856_litaniya%2044.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574621858_litaniya%2072.jpg"/>
        </figure>
        <figure>
          <img src="http://newvv.net/images/stories/photoreport/resized/358/1574621859_litaniya%2076.jpg"/>
        </figure>
      </slideshow>
    </article>
  </body>
</html>