<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419119"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T20:52:00+00:00"/>
    <meta property="og:title" content="העולה השניה לחצי הגמר: נס ציונה"/>
    <meta property="og:description" content="עירוני נס ציונה המשיכה את התקופה הטובה בה היא נמצאת כשהעפילה בפעם השניה בתולדותיה אל שלב חצי גמר גביע המדינה בכדורסל עם 86:97"/>
  </head>
  <body>
    <article>
      <h1>העולה השניה לחצי הגמר: נס ציונה</h1>
      <address><time datetime="2019-11-24T20:52:00+00:00">24 Nov 2019, 20:52</time> by <a rel="author">נרי וייס</a></address>
      <p>עם 5 ניצחונות רצופים בכל המסגרות, כשהיא הבטיחה שני מחזורים לסיום שלב הבתים במפעל האירופי בו היא משחקת את העפלתה לשלב הבא, הגיעה הערב (ראשון) עירוני נס ציונה למשחק אחד על הכרטיס לחצי גמר גביע המדינה בכדורסל כשהיא במומנטום אדיר.</p>
      <p>מול קהל אוהדיהם המקומיים ובערב קליעה מצויין נוסף של שחקנה הטוב ביותר בתקופה האחרונה ג'ף וויטי, השיגה נס ציונה את הכרטיס המיוחל לחצי הגמר אליו העפילה בפעם השניה בתולדותיה כשניצחה בבית את הפועל גלבוע גליל בתוצאה 86:97.</p>
      <p>הניצחון הערב של הכתומים מנס ציונה שבשבוע שעבר היו לנציגים הישראליים היחידים שהשיגו ניצחון במפעל אירופי, לא הוטל בספק ולו לרגע אחד כשאלה הובילו מהפתיחה ועד לסיום על האורחים מהצפון.</p>
      <p>לזכותה של הגלבוע ייאמר כי על אף שספגה לא פחות מ-33 נקודות ברבע הראשון זו לא הרימה ידיים וניסתה לחזור, אך לרוע מזלה בכל פעם שהתקרבה לכך היה ג'ף וויטי במקום והרס כל חלום אפשרי למהפך.</p>
      <p>גלבוע סופרת הפסד רביעי ברציפות בכל המסגרות ומאריכה את בצורת בת ה-14 שנים ללא הופעה בחצי גמר בעוד שנה לפחות, כאשר מאז שעברה מכפר בלום לגן נר הגיעה זו כמה פעמים לפיינל פור ואף זכתה באליפות, אבל מעולם לא הצליחה להעפיל לחצי גמר גביע המדינה.</p>
      <p>הכתומים מנס ציונה מעפילים לחצי הגמר וכמו העולה מאמש, נהריה, גם הם יחפשו עליה היסטורית לגמר גביע המדינה בכדורסל. לכו תדעו - אולי בסוף זה עוד ייגמר עם תואר.</p>
      <p><b>קלעו לנס ציונה:</b> וויטי 20, קוק 19, האלוול 15, לימונד 14, דן 12, פישר 10, גוט 5, קררה 2.</p>
      <p><b>לגלבוע/גליל:</b> סוסה 21, גאלי 20, ורנאדו 17, טילמן 10, זיו 9, ארצי 5, בני 4.</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>