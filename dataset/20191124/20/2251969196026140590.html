<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/24/goldenplast-altro-pieno-san-dona-battuto-a-civitanova/1328970/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-24T20:00:28+00:00"/>
    <meta property="og:title" content="GoldenPlast, altro pieno: San Donà battuto a Civitanova"/>
    <meta property="og:description" content="VOLLEY A3 - Terza vittoria consecutiva per gli uomini di coach Rosichini che all'Eurosuole Forum si impongono in quattro set"/>
  </head>
  <body>
    <article>
      <h1>GoldenPlast, altro pieno: San Donà battuto a Civitanova</h1>
      <h2>VOLLEY A3 - Terza vittoria consecutiva per gli uomini di coach Rosichini che all'Eurosuole Forum si impongono in quattro set</h2>
      <address><time datetime="2019-11-24T20:00:28+00:00">24 Nov 2019, 20:00</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F24%2Fgoldenplast-altro-pieno-san-dona-battuto-a-civitanova%2F1328970%2F">Condividi10</a><a href="https://twitter.com/intent/tweet?text=GoldenPlast%2C+altro+pieno%3A++San+Don%C3%A0+battuto+a+Civitanova&amp;url=https%3A%2F%2Fwww.cronachemaceratesi.it%2F2019%2F11%2F24%2Fgoldenplast-altro-pieno-san-dona-battuto-a-civitanova%2F1328970%2F">Tweet</a>Email10 Condivisioni</p>
      <p> </p>
      <p> </p>
      <p>
        <b>Terza vittoria di fila in Regular Season, imbattibilità casalinga mantenuta e terzo posto in Serie A3 Credem Banca. Un successo chiave quello ottenuto oggi dalla GoldenPlast Civitanova nella sesta giornata del Girone Bianco con l’Invent San Donà di Piave, insidiosa matricola domata 3-1.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/goldenplast-volley-1-325x217.jpg"/>
      </figure>
      <p>Gli uomini di Gianni Rosichini, orfani per infortunio di Sanfilippo e con il classe 2003 Bartolucci in panchina, spinti dal tifo di Passione Biancazzurra, hanno contenuto gli assalti del fuoriclasse Giacomo Bellei e dell’ex biancazzurro Mirco Cristofaletti, riuscendo a piegare la formazione di Michele Totire in poco meno di due ore. Con i 3 punti acquisiti la formazione marchigiana si è portata a quota 12 in classifica. Determinante sugli spalti il “settimo uomo ” costituito da Passione Biancazzurra, tornata a rullare i tamburi e a sostenere con le proprie voci i beniamini di casa dopo due turni di sostegno silenzioso. Buono il contributo del servizio, a eccezione di un giro a vuoto nel terzo set. Ben 5 gli ace firmati da Cappio, sempre più inserito nel gruppo. Grande prova corale nei primi 2 set, prima del calo nella volata del terzo, e un encomiabile spirito di sacrificio nel quarto parziale per riprendere il pallino del gioco, con Gonzi che ha fatto rifiatare Partenio, Paoletti e Di Silvestre esplosivi, e Dal Corso protagonista nel ricucire lo strappo. Grandi difese di D’Amico, chirurgici Maletto e Trillini. Tra gli ospiti da segnalare i 21 punti del top scorer Bellei e i 5 muri di Cioffi. Lo schiacciatore Gianluca Dal Corso:«Anche oggi abbiamo dato tutti un contributo importante. Sono stato bravo e fortunato con le mie giocate in un momento delicatissimo del quarto set per annullare un break complicato e centrare il sorpasso. Avevo molta adrenalina e altrettanta voglia di lavorare per la squadra. I tifosi si sono fatti sentire e ci hanno dato quel qualcosa in più. Ora continueremo a pensare una partita alla volta». I biancazzurri torneranno in campo sabato 30 novembre alle 20.30 in Trentino per sostenere l’anticipo della 7a giornata di andata nella tana dell’UniTrento.</p>
      <p>
        <b>Il tabellino:</b>
      </p>
      <p>
        <b>GoldenPlast Civitanova – Invent San Donà di Piave 3-1 (25-22, 25-20, 20-25, 26-24)</b>
      </p>
      <p><b>GOLDENPLAST</b>: Disabato ne, Trillini 10, L Giorgini ne, U Cappio 5, Partenio 2, L D’Amico, Ferri, Maletto 1, Di Silvestre 15, Gonzi, U Dal Corso 15, Bartolucci ne, Paoletti 19. All. Rosichini</p>
      <p><b>INVENT:</b> Bomben ne, Cioffi 7, Kacperkiewicz 2, Cristofaletti 8, Margutti 4, Mignano, U Mian 2, U Polo 7, Bellei 21, L Spanò ne, Palmarin ne, L Santi, Piazza 3. All. Totire</p>
      <p><b>Arbitri:</b> Grassia e De Vittoris, entrambi di Roma</p>
      <p><b>Note:</b> durata set 28’, 24’, 28’, 31’. Totale 1h 51’. GoldenPlast: errori al servizio 16, ace 8, muri 11. Invent: errori al servizio 15, ace 7, muri 11.</p>
    </article>
  </body>
</html>