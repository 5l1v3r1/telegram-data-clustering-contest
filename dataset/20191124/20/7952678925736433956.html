<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=328822&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-24T20:22:00+00:00"/>
    <meta property="og:title" content="3:3 מטורף בין מנצ'סטר יונייטד לשפילד"/>
    <meta property="og:description" content="השדים חזרו מ-2:0 ב-7 דקות, אבל מקברני השווה בתוספת הזמן"/>
  </head>
  <body>
    <article>
      <h1>3:3 מטורף בין מנצ'סטר יונייטד לשפילד</h1>
      <h2>השדים חזרו מ-2:0 ב-7 דקות, אבל מקברני השווה בתוספת הזמן</h2>
      <address><time datetime="2019-11-24T20:22:00+00:00">24 Nov 2019, 20:22</time> by <a rel="author">מערכת אתר ערוץ הספורט</a></address>
      <p>איזה טירוף בברמנל ליין. מנצ'סטר יונייטד ביצעה הערב (ראשון) קאמבק מפיגור 2:0 מול <a href="http://www.sport5.co.il/team.aspx?FolderID=9839&amp;lang=HE">שפילד יונייטד</a> ועלתה ל-2:3, אבל חזרה לסורה וספגה בתוספת הזמן ובסיום: 3:3 שלא משרת אותה יותר מדי. בעקבות התיקו יונייטד קרובה יותר לקו האדום מאשר לטופ 4 והיא מדורגת במקום התשיעי, נקודה פחות מהעולה החדשה הצנועה שממשיכה להפתיע.</p>
      <p>ההתחלה היתה שייכת למקומיים. בדקה ה-19 לי מוסה עשה צחוק מפיל ג'ונס, כשגנב לו את הכדור והעיף אותו בצורה חוקית הצידה. החלוץ הצרפתי העביר כדור רוחב, ג'ון לונדסטראם בעט לרגליו של דויד דה חאה וג'ון פלק עט על הריבאונד וקבע 0:1 מוצדק לשפילד שירדה להפסקה ביתרון, כשהשדים האדומים בועטים רק פעם אחת לעבר שערו של סימון מור. אולה גונאר סולשיאר זנח את שיטת שלושת הבלמים, אבל ספג שער 7 דקות אחרי ההפסקה. לי מוסה (52) בעט כדור יפה מ-20 מטרים לפינה הרחוקה של דה חאה והכפיל ל-0:2.</p>
      <p>בשלב הזה, סולשיאר כבר הרגיש את החבל מתהדק סביב צווארו, אבל השחקנים הצעירים שלו לא ויתרו. בדקה ה-72 ברנדון וויליאמס (בן 19) בעט כדור מקצה הרחבה לפינה של מור וצימק ל-3:1 עם שער הבכורה שלו בפרמיירליג. כעבור 5 דקות, מייסון גרינווד (18) התגנב בין שני בלמים למסירת רוחב יפה של מרקוס רשפורד והתכבד גם הוא בשער ראשון בפרמיירליג כדי לאזן ל-2:2. לראשונה מאז 2005, שני טינאייג'רים כובשים ליונייטד באותו משחק.</p>
      <p>11 דקות לסיום והמהפך התרחש עם בעיטה יפה של רשפורד שלא השאירה סיכוי לשוער העולה החדשה. 2:3 גדול ליונייטד, שכבר התכוננה לקאמבק הראשון שלה העונה. אבל בתוספת הזמן, אוליבר מקברני הסקוטי הכניע מקרוב את דה חאה וקבע 3:3 סופר דרמטי. רק אחרי בדיקת ה-VAR נקבע כי החלוץ נעזר רק בכתף ולא ביד והשער היה חוקי. איזה סיום מדהים למשחק מדהים.</p>
      <figure>
        <img src="https://www.sport5.co.il/Images/trans.gif"/>
        <figcaption>הפתעת העונה, שפילד יונייטד (getty)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>כמעט השלים קאמבק, רשפורד (getty)</figcaption>
      </figure>
    </article>
  </body>
</html>