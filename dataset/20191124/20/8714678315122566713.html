<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/--allerede-under-registreringen-bes-man-velge-hvilket-av-fns-barekraftsmal-man-jobber-med-a-lose/"/>
    <meta property="og:site_name" content="Kampanje"/>
    <meta property="article:published_time" content="2019-11-24T20:24:00+00:00"/>
    <meta property="og:title" content="- Allerede under registreringen bes man velge hvilket av FNs bærekraftsmål man jobber med å løse"/>
    <meta property="og:description" content="- Verdens største startup-event samler over 20.000 mennesker, skriver Trygve Refvem og Jørn Korbi."/>
  </head>
  <body>
    <article>
      <h1>- Allerede under registreringen bes man velge hvilket av FNs bærekraftsmål man jobber med å løse</h1>
      <address><time datetime="2019-11-24T20:24:00+00:00">24 Nov 2019, 20:24</time> by <a rel="author">Trygve Refvem og Jørn Korbi</a></address>
      <p>
        <b>- Verdens største startup-event samler over 20.000 mennesker, skriver Trygve Refvem og Jørn Korbi.</b>
      </p>
      <p>Pakket og klar til verdens største startup event - Slush! Litt urolig for manglende hettegenser, men med lydboken «Sprint» på øret (Jake Knapp) begynner jeg å komme i rett sinnstilstand.  Slush samler over 20.000 mennesker - en blanding av de største venture capital-fondene og de minste ideer, til en techfest uten sidestykke. Hit reiser store navn fra Silicon Valley, studenter så vel som eks-mediefolk. Matchmaking er en stor del av programmet, en effektiv form for <i>speeddating </i>som forklarer en svært omfattende registrering for å kjøpe billett. Det blir spennende å se om dette fungerer!</p>
      <p>Flyplassen bærer preg av at Slush er en stor begivenhet også for Helsinki. En effektivitet vi kan misunne, gjorde imidlertid at den lange køen for utlevering av inngangskort og gratis kollektivtransport i to dager var unnagjort på rundt 10 minutter. Litt utpå kvelden organiseres åpningsparty, som overraskende nok føles som en kveld på et populært utested i Oslo. Her var mange, men god stemning! Tidlig kveld for å være klar for første dag.</p>
      <p>Første dag på Slush starter med dilemmaet «skal jeg ta med jakken». Det er kaldt, men noen konferanser har så dårlig garderobe at det blir et problem. Jakken ble igjen på hotellet, og dermed ble ikke gratis kollektivtransport brukt. Uber var et godt valg og både inngangspartiet og  garderoben fungerte rask og effektiv – noe som også er gjennomgående for Slush-opplevelsen. Dette er et gjennomprøvd format, der de har tenkt på det meste.</p>
      <p>Slush er «hipt» og dette viser seg allerede ved trappen. Alt er mørkt. Laser, røyk, mye bass. Dette er ikke den tradisjonelle intense, lyse salgskonferansen. Alt er gjennomført.</p>
      <p>Første scenen du ser er «founders stage». Denne minner mer om en konsertarena enn noe annet. Imponerende.</p>
      <p>Mengder av foredrag, fordelt på tilsvarende imponerende scener gjør at du alltid har et sted å enten slappe av, eller høre på noe interessant. Resten av hallen er dekket av hundrevis av startups og en god del store selskap som profilerer og viser seg frem til de over 20.000 deltagere. Selskap som PwC velger en litt annen profil her enn på f.eks Switch, der publikum er mer dresskledd.  </p>
      <p>Det er helt klart at bærekraft er «hot» i år – allerede under registreringen bes man velge hvilket av FNs bærekraftsmål man jobber med å løse. Maskinlæring og AI holder fortsatt stand som buzzwords. Enkelte kjente navn som Boost.Ai er å finne på stands. En artig vri på maskinlæring hos «Labra.ai» hadde et samlebånd med kamera for å demonstrere hvordan man lærer opp bilde/objekt-klassifisering. Slush er møteplass for investorer og gründere, dermed er også «funding» et stort tema på scenen. De tiltrekker seg store navn både fra startup og <i>venture capital</i>-verden. Artig å høre historien til Adyen fra Nederland, som på 13 år ble større enn Deutche bank (220 milliarder i prising) og se Michael Moritz fra Sequoia.</p>
      <p>Det er interessant å se at man ikke øser om seg med buzzwords, og at det ikke er spesiell fokus på å hype spesifikke sektorer (ML, AI, Krypto etc). Dersom jeg skal ta frem ett «nytt» begrep, vil det være «Deeptech» (et begrep som ble lansert av Swati Chaturverdi fra Propel(x) og som henspiller på en kategori av selskaper innenfor oppstartsverden som utvikler nye produkter basert på vitenskapelige fremskritt)</p>
      <p>Matchmakingen har resultert i 25 møter – 16 første dag og 9 andre dag. Dette er en intens opplevelse. Det virker som om mange har samme møtefrekvens, noe som bidrar til både liv og dynamikk i spiseområder så vel som de mange møteplassene som finnes på Slush. Dagen går raskt i et slikt miljø, kvelden brukes dermed med de du trenger mer tid til etter første møte gjennom matchmaking. Vi rekker en tur innom hotellet før vi drar ut på middag med nye og gamle bekjentskap. Etter middag splitter vi opp for å møte – og bli bedre kjent med nye kontakter. Dagene og kveldene på Slush gir lite rom for søvn, men det er en del av opplevelsen! Møtene våre ser ut til å gi resultat og vi sitter igjen med fem svært interesserte investorer fra tre verdensdeler.</p>
      <p>Etter to dager i dette vanvittige, velorganiserte kaoset sitter vi igjen med en følelse av at dette må være en av de beste konferanser man kan delta på. Gleder oss til neste år allerede!</p>
    </article>
  </body>
</html>