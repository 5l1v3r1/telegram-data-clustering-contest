<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607328"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T20:18:00+00:00"/>
    <meta property="og:title" content="ป่าไม้เตรียมแจ้งความ &quot;ปารีณา&quot; รุกป่าสงวนแห่งชาติ"/>
    <meta property="og:description" content="เจ้าหน้าที่แถลงพบที่ดินฟาร์มไก่ &quot;ปารีณา&quot; 46ไร่อยู่ในพื้นที่ป่าสงวนแห่งชาติ เตรียมให้เจ้าหน้าที่แจ้งความดำเนินคดี ชี้โทษจำคุก 2-15 ปี"/>
  </head>
  <body>
    <article>
      <h1>ป่าไม้เตรียมแจ้งความ "ปารีณา" รุกป่าสงวนแห่งชาติ</h1>
      <address><time datetime="2019-11-24T20:18:00+00:00">24 Nov 2019, 20:18</time> by <a rel="author">PostToday</a></address>
      <p>เจ้าหน้าที่แถลงพบที่ดินฟาร์มไก่ "ปารีณา" 46ไร่อยู่ในพื้นที่ป่าสงวนแห่งชาติ เตรียมให้เจ้าหน้าที่แจ้งความดำเนินคดี ชี้โทษจำคุก 2-15 ปี</p>
      <p>เมื่อวันที่ 24 พ.ย.62 ผู้สื่อข่าวรายงานว่า หลังจากที่เจ้าหน้าที่ป่าไม้ ได้ขอหมายค้นจากศาลจังหวัดราชบุรี เพื่อเข้าตรวจค้นที่บริเวณฟาร์มไก่ เขาสน ของ น.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ ตั้งอยู่ที่ ต.รางบัว อ.จอมบึง จ.ราชบุรี พื้นที่ 1,700 ไร่ และได้ทำการตรวจสอบพื้นที่บริเวณด้านหลังฟาร์ม ซึ่งติดกับภูเขา โดยมีผู้ใหญ่บ้านหมู่ 6 มานำชี้แนวเขต เนื่องจากเจ้าหน้าที่ไม่สามารถติดต่อ น.ส.ปารีณาได้ ซึ่งเจ้าหน้าที่ใช้เวลากว่า 2 ชั่วโมงในการสำรวจพื้นที่</p>
      <p>ต่อมา เวลา 17.00 น. นายธวัชชัย ลัดกรูด ผู้ตรวจราชการกรมป่าไม้ พร้อมเจ้าหน้าที่เกี่ยวข้องได้ร่วมแถลงข่าว โดยสรุปว่าในวันนี้ทางเจ้าหน้าที่ได้เข้าตรวจสอบเฉพาะพื้นที่ที่เป็นเขตของป่าไม้ ซึ่งพบว่าในบริเวณดังกล่าว มีการก่อสร้างฟาร์มไก่ ประมาณ 690 ไร่ และมีที่ดินบริเวณฟาร์มไก่ เนื้อที่ ประมาณ 46 ไร่ อยู่ในเขตพื้นที่ป่าสงวนแห่งชาติ ป่าฝั่งซ้ายแม่น้ำภาชี จึงต้องทำการตรวจยึดตาม พรบ.ป่าไม้ ซึ่งกรณีความผิดตามมาตรานี้ ถ้าได้กระทำเป็นเนื้อที่เกิน 25 ไร่ ผู้กระทำผิดต้องระวางโทษจำคุกตั้งแต่สองปีถึงสิบห้าปี และปรับตั้งแต่หนึ่งหมื่นบาทถึงหนึ่งแสนบาท</p>
      <p>นอกจากนี้หากพบว่า พื้นที่ดังกล่าว เป็นพื้นที่ ป่าสงวนแห่งชาติ ทางเจ้าหน้าที่ ก็จะดำเนินคดี ในส่วนของ พรบ.ป่าสงวนแห่งชาติ 2507 ด้วย</p>
      <figure>
        <img src="https://www.posttoday.com/media/content/2019/11/24/11B7EBA6F4774ED8A534D0AFB1641C6D.jpg"/>
      </figure>
      <p>หลังจากนี้ เจ้าหน้าที่ป่าไม้จะไปแจ้งความดำเนินคดี ต่อผู้ครอบครองที่ดิน ส่วนในที่ดินที่เป็นพื้นที่ของสปก.นั้นได้มีการส่งหนังสือแจ้งไปยัง น.ส.ปารีณา ผู้ครอบครองให้นำเอกสารมาชี้แจง โดยมีกำหนดระยะเวลา 15 วัน ซึ่งจะครบกำหนดในวันที่ 4 ธ.ค.นี้ และถ้าครบกำหนดแล้วผู้ที่ครอบครองที่ดินนั้นยังไม่นำเอกสารมาชี้แจง ก็ต้องดำเนินการตามกฎหมายของสปก. ซึ่งจะต้องใช้เวลาในการดำเนินการ</p>
      <p>ส่วนที่ น.ส.ปารีณา มีการแจ้งต่อปปช.ว่ามีการเสียภาษีดอกหญ้าในที่ดินทั้งหมด 1,700 ไร่ นั้น เบื้องต้นเจ้าหน้าที่ตรวจสอบแล้วพบว่ามี แค่ 690 ไร่ ส่วนที่เหลืออีกกว่า 1,000 ไร่ นั้น น.ส.ปารีณาต้องไปชี้แจงเองว่าที่ดินนั้นอยู่บริเวณใด</p>
    </article>
  </body>
</html>