<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/843066"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:22:00+00:00"/>
    <meta property="og:title" content="গাভাস্কারের অভিযোগ, সৌরভকে তোষামোদ করেছেন কোহলি!"/>
    <meta property="og:description" content="বিসিসিআইয়ের দায়িত্ব নেওয়ার পর দ্রুত সময়ের মধ্যে ঈর্ষণীয় সাফল্য পেয়েছেন সৌরভ গাঙ্গুলী। সবচেয়ে বড় অর্জন হলো অল্প সময়ের মধ্যে ইডেন গার্ডেন্সে দিবা-রাত্রির টেস্ট আয়োজন। খেলার তিন দিনই গ্যালারি ভরপুর ছিল দর্শকে। বিরাট কোহলির দলের দাপুটে জয়ের পর 'পিকচার পারফেক্ট' হওয়ার সব উপাদান মজুদ হয়ে যায়। তারপরেও শেষ বেলায় যেন একটু কালির ছিটা লেগে গেল সুন্দর ছবিটায়। দ্বিতীয় টেস্ট শেষের পরে বিতর্কে জড়ালেন ভারতের সর্বকালের অন্যতম সেরা ওপেনার সুনীল গাভাস্কার আর বিরাট কোহলি। বাংলাদেশকে দিবা-রাত্রির ম্যাচে ইনিংস ও ৪৬ রানে হারানোর পরে পুরস্কার বিতরণী অনুষ্ঠানে ভারতের সাবেক অধিনায়ক তথা বিসিসিআই প্রেসিডেন্ট সৌরভ গাঙ্গুলীর প্রশংসা করে কোহলি বলেন, 'টেস্ট ক্রিকেট হল মানসিক লড়াইয়ের জায়গা। আমরা শিখেছি কীভাবে চ্যালেঞ্জের মুখে দাঁড়াতে হয়। বিপক্ষকে চ্যালেঞ্জটা ফিরিয়ে দিতে হয়। আর এটা দাদার দলই শুরু করেছিল। আমরা শুধু সেটাকে এগিয়ে নিয়ে চলেছি।' আরও পড়ুন : বাংলাদেশ অর্ডিনারি টেকনিকের অর্ডিনারি দল : গাভাস্কার সৌরভ গাঙ্গুলী অধিনায়ক হওয়ার পর ভারতীয় ক্রিকেটের মানসিকতাই বদলে গিয়েছিল। শত্রুপক্ষের দিকে চোখে চোখ রেখে লড়াই শুরু হয় সৌরভের আমল থেকেই। যে…"/>
  </head>
  <body>
    <article>
      <h1>গাভাস্কারের অভিযোগ, সৌরভকে তোষামোদ করেছেন কোহলি!</h1>
      <address><time datetime="2019-11-24T20:22:00+00:00">24 Nov 2019, 20:22</time> by <a rel="author">কালের কণ্ঠ অনলাইন</a></address>
      <p>বিসিসিআইয়ের দায়িত্ব নেওয়ার পর দ্রুত সময়ের মধ্যে ঈর্ষণীয় সাফল্য পেয়েছেন সৌরভ গাঙ্গুলী। সবচেয়ে বড় অর্জন হলো অল্প সময়ের মধ্যে ইডেন গার্ডেন্সে দিবা-রাত্রির টেস্ট আয়োজন। খেলার তিন দিনই গ্যালারি ভরপুর ছিল দর্শকে। বিরাট কোহলির দলের দাপুটে জয়ের পর 'পিকচার পারফেক্ট' হওয়ার সব উপাদান মজুদ হয়ে যায়। তারপরেও শেষ বেলায় যেন একটু কালির ছিটা লেগে গেল সুন্দর ছবিটায়। দ্বিতীয় টেস্ট শেষের পরে বিতর্কে জড়ালেন ভারতের সর্বকালের অন্যতম সেরা ওপেনার সুনীল গাভাস্কার আর বিরাট কোহলি।</p>
      <p>বাংলাদেশকে দিবা-রাত্রির ম্যাচে ইনিংস ও ৪৬ রানে হারানোর পরে পুরস্কার বিতরণী অনুষ্ঠানে ভারতের সাবেক অধিনায়ক তথা বিসিসিআই প্রেসিডেন্ট সৌরভ গাঙ্গুলীর প্রশংসা করে কোহলি বলেন, 'টেস্ট ক্রিকেট হল মানসিক লড়াইয়ের জায়গা। আমরা শিখেছি কীভাবে চ্যালেঞ্জের মুখে দাঁড়াতে হয়। বিপক্ষকে চ্যালেঞ্জটা ফিরিয়ে দিতে হয়। আর এটা দাদার দলই শুরু করেছিল। আমরা শুধু সেটাকে এগিয়ে নিয়ে চলেছি।'</p>
      <p>
        <b>আরও পড়ুন : <a href="https://www.kalerkantho.com/online/sport/2019/11/24/842961">বাংলাদেশ অর্ডিনারি টেকনিকের অর্ডিনারি দল : গাভাস্কার</a></b>
      </p>
      <p>সৌরভ গাঙ্গুলী অধিনায়ক হওয়ার পর ভারতীয় ক্রিকেটের মানসিকতাই বদলে গিয়েছিল। শত্রুপক্ষের দিকে চোখে চোখ রেখে লড়াই শুরু হয় সৌরভের আমল থেকেই। যে কারণে ক্রিকেট ইতিহাসের অন্যতম সেরা অধিনায়ক হিসেবে পরিচিত সৌরভ। বিসিসিআই প্রেসিডেন্ট হিসেবেও সৌরভ তার নেতৃত্বের ঝলক দেখিয়ে যাচ্ছেন। কোহলি তার বক্তব্যে অগ্রজের নেতৃত্বের সোনার সময়টিকেই তুলে ধরার চেষ্টা করেন। বিশেষজ্ঞদের মতে, কোহলির বর্তমান আমলেও সেই একই ছবির প্রতিফলন দেখা যাচ্ছে। কিন্তু ভারত অধিনায়কের এই মন্তব্য ভালোভাবে নেননি গাভাস্কার।</p>
      <p>নতুন বিতর্কের জন্ম দিয়ে কোহলিকে কটাক্ষ করে গাভাস্কার বলেন, 'সৌরভ এখন বিসিসিআই প্রেসিডেন্ট। তাই ওর সম্পর্কে ভালো কথা বলতেই হবে। কোহলির এমন মন্তব্যের পরে অনেকের মনে হতেই পারে ভারতীয় ক্রিকেট বোধহয় শুরুই হয়েছে ২০০০ সালে অথবা ১৯৯৪-৯৫ সালে। কোহলি ১৯৮৮ সালে জন্মগ্রহণ করেছে। তাই ওর পক্ষে জানা সম্ভব নয় যে, ভারতীয় ক্রিকেট দল সত্তর এবং আশির দশকেও সিরিজ জিতেছে এবং টেস্ট ম্যাচ ড্র করেছে।'</p>
    </article>
  </body>
</html>