<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260479/kypriako-synantisi-anastasiadi-akintzi-me-gkoyteres-sto-verolino"/>
    <meta property="og:site_name" content="LiFO"/>
    <meta property="article:published_time" content="2019-11-24T20:13:00+00:00"/>
    <meta property="og:title" content="Κυπριακό: Συνάντηση Αναστασιάδη, Ακιντζί με Γκουτέρες στο Βερολίνο"/>
    <meta property="og:description" content="Με ανοικτή ατζέντα χωρίς υψηλές προσδοκίες μεταβαίνει ο Τουρκοκύπριος ηγέτης στην τριμερή συνάντηση για το Κυπριακό στο Βερολίνο"/>
  </head>
  <body>
    <article>
      <h1>Κυπριακό: Συνάντηση Αναστασιάδη, Ακιντζί με Γκουτέρες στο Βερολίνο</h1>
      <h2>Με ανοικτή ατζέντα χωρίς υψηλές προσδοκίες μεταβαίνει ο Τουρκοκύπριος ηγέτης στην τριμερή συνάντηση για το Κυπριακό στο Βερολίνο</h2>
      <address><time datetime="2019-11-24T20:13:00+00:00">24 Nov 2019, 20:13</time> by <a rel="author">NEWSROOM</a></address>
      <p>
        <b>Με ανοικτή ατζέντα αλλά χωρίς υψηλές προσδοκίες μεταβαίνει ο Τουρκοκύπριος ηγέτης <a href="https://www.lifo.gr/tags/%CE%9C%CE%BF%CF%85%CF%83%CF%84%CE%B1%CF%86%CE%AC+%CE%91%CE%BA%CE%B9%CE%BD%CF%84%CE%B6%CE%AF">Μουσταφά Ακιντζί </a>για την τριμερή συνάντηση με τον ΓΓ του ΟΗΕ, <a href="https://www.lifo.gr/tags/%CE%91%CE%BD%CF%84%CF%8C%CE%BD%CE%B9%CE%BF+%CE%93%CE%BA%CE%BF%CF%85%CF%84%CE%AD%CF%81%CE%B5%CF%82">Αντόνιο Γκουτέρες</a> και τον πρόεδρο της Κυπριακής Δημοκρατίας, <a href="https://www.lifo.gr/tags/%CE%9D%CE%AF%CE%BA%CE%BF%CF%82+%CE%91%CE%BD%CE%B1%CF%83%CF%84%CE%B1%CF%83%CE%B9%CE%AC%CE%B4%CE%B7%CF%82">Νίκο Αναστασιάδη.</a></b>
      </p>
      <p>Πάμε στο Βερολίνο για να καθορίσουμε μαζί ένα είδος οδικού χάρτη, να συζητήσουμε τα βήματα από δω και πέρα, δήλωσε ο Τουρκοκύπριος ηγέτης, Μουσταφά Ακιντζί λέγοντας ότι η συνάντηση των δύο ηγετών με τον ΓΓ του ΟΗΕ είναι σημαντική, αλλά δεν θα ήθελε να καλλιεργήσει υψηλές προσδοκίες.</p>
      <p>Όπως μεταδίδεται από τα κατεχόμενα, σε δηλώσεις στο παράνομο αεροδρόμιο της Τύμπου, πριν αναχωρήσει για το Βερολίνο, ο κ. Ακιντζί είπε ότι η δική του στάση από την αρχή ήταν μια ρεαλιστική και βάσιμη πολιτική, που δεν απομακρύνεται από τις παραμέτρους του ΟΗΕ, υπέρ μιας ομοσπονδιακής δομής, διζωνική, δικοινοτικής η οποία θα βασίζεται σε δύο συνιστώσες πολιτείες, η κυριαρχία θα προέρχεται από δύο ισότιμες κοινότητες, με πολιτική ισότητα και αποτελεσματική συμμετοχή στις αποφάσεις, όπου και οι δύο κοινότητες θα μπορούν να ζουν ισότιμα, ελεύθερα και με ασφάλεια.</p>
      <p>Ο Τουρκοκύπριος ηγέτης είπε ότι οι ανοικτού τέλους διαδικασίες αποτελούν πλέον παρελθόν, η περίοδος των διαπραγματεύσεων απλά για να γίνονται έκλεισε και αυτό που χρειάζεται είναι μια διαδικασία επικεντρωμένη στο αποτέλεσμα, καλά προετοιμασμένη και καλά διαχωρισμένη σε στάδια. «Έχει συσσωρευθεί υλικό που δείχνει το δρόμο για την λύση. Αυτό είναι το κοινό ανακοινωθέν της 11ης Φεβρουαρίου 2014, το πλαίσιο της 30ής Ιουνίου 2017 και οι συγκλίσεις που έχουν επιτευχθεί μέχρι σήμερα».</p>
      <p>Πηγαίνουμε στη συνάντηση του Βερολίνου με ανοικτή ατζέντα, συνέχισε ο κ. Ακιντζί, λέγοντας «για να διαπιστώσουμε από κοινού σε πιο σημείο βρισκόμαστε σήμερα και να αποφασίσουμε ποιο δρόμο θα ακολουθήσουμε από δω και πέρα. Δηλαδή, πηγαίνουμε να καθορίσουμε από κοινού ένα είδος οδικού χάρτη. Σίγουρα θα συζητήσουμε τα βήματα από δω και πέρα».</p>
      <p>Ο Μουσταφά Ακιντζί είπε ότι είναι πολύ σημαντικό το ενδιαφέρον που δείχνει ο ΓΓ του ΟΗΕ, η συνάντηση με τον οποίο γίνεται κατόπιν αιτήματος του ιδίου προς τους δύο ηγέτες και σημειώνοντας ότι πέρασαν 2,5 χρόνια (από την Διάσκεψη στο Κραν Μοντάνα) και ο κ. Γκουτέρες δεν έλαβε μια τέτοια πρωτοβουλία όλο αυτό το διάστημα. «Κι αυτό λόγω των όσων βίωσε στο Κραν Μοντάνα. Ο ΓΓ πήρε σήμερα αυτή την πρωτοβουλία λαμβάνοντας υπόψην την συγκυρία που υπάρχει αυτή τη στιγμή και αφού την αξιολόγησε καλά. Την θεωρώ αυτή την πρωτοβουλία σημαντική και πιστεύω ότι πρέπει να αξιολογηθεί καλά για το μέλλον της Κύπρου, για να μπορέσουν οι νέες γενιές να ζήσουν ειρηνικά και ευτυχισμένα στο μέλλον».</p>
      <p>Δεν θα ήταν λάθος να πει, πρόσθεσε ο κ. Ακιντζί, ότι θα ήταν προς όφελος και των δύο πλευρών, λαμβάνοντας υπόψην την ένταση και τα όσα συμβαίνουν στην ανατολική Μεσόγειο, να διαμοιραστούν σε δίκαιο βαθμό τον φυσικό πλούτο που υπάρχει στις θάλασσες γύρω από το νησί.</p>
      <p>«Γι' αυτό χρειάζεται συνεργασία, χρειάζεται διάλογος, μέσα σε αυτό το πλαίσιο πρέπει να ενεργήσουμε. Πιστεύω ότι ο ΓΓ ανησυχεί από τα όσα συμβαίνουν γύρω από την Κύπρο και από όλα όσα συμβαίνουν σε διαφορετικά μέρη στον κόσμο, αλλά ιδιαίτερα από αυτά στην Μέση Ανατολή. Αυτή είναι μια δίκαιη ανησυχία και για να ξεπεραστεί ο πιο σωστός δρόμος είναι να δημιουργηθεί το έδαφος για να γίνουν διαπραγματεύσεις».</p>
      <p>Ο κ. Ακιντζί είπε ότι δεν είναι υπέρ της άποψης να γίνουν διαπραγματεύσεις απλά για να γίνουν, αλλά επιθυμεί μια διαδικασία που θα είναι επικεντρωμένη στο αποτέλεσμα. «Θέλουμε αυτή η λύση να φέρει την ειρήνη και την ευημερία και στις δύο κοινότητες στο νησί και στους Τουρκοκυπρίους και στους Ελληνοκυπρίους. Θέλουμε να φέρει τις σχέσεις Τουρκίας – Ελλάδας σε καλύτερο επίπεδο, πιο καλές τις σχέσεις Τουρκίας – ΕΕ. Εν συντομία, θέλουμε να συμβάλει στην ειρήνη και την σταθερότητα στο νησί μας, να υπάρξει ειρήνη και σταθερότητα στην περιοχή».</p>
      <p>Ο κ. Ακιντζί είπε ότι ελπίζει πως θα υπάρξουν καλά αποτελέσματα από την τριμερή στο Βερολίνο αλλά δεν θα ήθελε να καλλιεργήσει υψηλές προσδοκίες. Επανέλαβε ότι η συνάντηση θα πραγματοποιηθεί με ανοικτή ατζέντα και εξέφρασε την ελπίδα να δει μια ανταπόκριση στην δική του στάση, η οποία υπηρετεί την λύση και την ειρήνη, διαφυλάττοντας κατά σταθερό τρόπο τα δικαιώματα των Τουρκοκυπρίων.</p>
      <p>Θεωρεί δε, πρόσθεσε, ότι και ο ρόλος του ΓΓ του ΟΗΕ προς αυτή την κατεύθυνση (για ένα καλό αποτέλεσμα) θα είναι σημαντικός.</p>
      <p>Ο κ. Ακιντζί στην εισαγωγή του αναφέρθηκε και στην προσπάθεια της Τζέιν Χολ Λουτ για την συνομολόγηση των όρων αναφοράς τον τελευταίο ενάμιση χρόνο, την τηλεφωνική επικοινωνία που είχαν τον Ιούλιο με τον ΓΓ του ΟΗΕ, τις χωριστές συναντήσεις στην Νέα Υόρκη με τον κ. Γκουτέρες.</p>
      <p>Ο Τουρκοκύπριος ηγέτης αναχώρησε λίγο μετά τις 15.00 σήμερα από τα κατεχόμενα μέσω Τουρκίας για τα το Βερολίνο. Εχει ανακοινωθεί ότι θα επιστρέψει το βράδυ της Τρίτης.</p>
      <p>
        <b>Στο Βερολίνο ο Πρόεδρος της Κύπρου, Νίκος Αναστασιάδης</b>
      </p>
      <p>Σε δηλώσεις του στο ΚΥΠΕ, ο Κυβερνητικός Εκπρόσωπος της Κυπριακής Δημοκρατίας, Πρόδρομος Προδρόμου ανέφερε ότι ο Πρόεδρος Αναστασιάδης θεωρεί ότι είναι εφικτή η κατάληξη στους όρους αναφοράς, προσθέτοντας ότι «ο αντικειμενικός στόχος είναι να επανεκκινήσουν οι διαπραγματεύσεις το συντομότερο δυνατό».</p>
      <p>Ο κ. Προδρόμου επανέλαβε παράλληλα την πολιτική βούληση του Προέδρου της Δημοκρατίας καθώς και την θέση της ελληνοκυπριακής πλευράς για τη σύγκληση άτυπης διάσκεψης με τη συμμετοχή των εγγυητριών δυνάμεων στο αμέσως επόμενο διάστημα, ακόμη και εντός Δεκεμβρίου.</p>
      <p>«Αναλόγως των δεδομένων, ελπίζουμε ότι στο Βερολίνο θα αποφασίσουμε ποια θα είναι τα επόμενα βήματα και πως συνεχίζουμε για την επανέναρξη» των διαπραγματεύσεων, σημείωσε.</p>
      <p>Τον Πρόεδρο της Κυπριακής Δημοκρατίας συνοδεύουν στο Βερολίνο ο Κυβερνητικός Εκπρόσωπος, Πρόδρομος Προδρόμου, ο Υφυπουργός παρά τω Προέδρω, Βασίλης Πάλμας, ο Διαπραγματευτής της ελληνοκυπριακής πλευράς, Πρέσβης Ανδρέας Μαυρογιάννης, ο Διευθυντής του Διπλωματικού Γραφείου του Προέδρου, Πρέσβης Κυριάκος Κούρος και το μέλος του Διπλωματικού Γραφείου του Προέδρου της Δημοκρατίας, Παντελής Παντελίδης.</p>
      <p>Εκτιμάται ότι η Ειδική Απεσταλμένη του ΓΓ του ΟΗΕ, Τζέιν Χολ Λουτ θα βρίσκεται επίσης στη γερμανική πρωτεύουσα.</p>
      <p>Από το γραφείο του ΓΓ του ΟΗΕ έχει ανακοινωθεί ότι το βράδυ της Δευτέρας, ο Αντόνιο Γκουτέρες είναι προγραμματισμένο να παραθέσει άτυπο δείπνο στους ηγέτες της ελληνοκυπριακής και τουρκοκυπριακής κοινότητας.</p>
      <p>Με πληροφορίες από ΑΠΕ-ΜΠΕ / ΚΥΠΕ</p>
    </article>
  </body>
</html>