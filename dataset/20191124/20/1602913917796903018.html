<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/senator-psd-iasi-psd-este-pe-o-directie-gresita-este-un-rezultat-rusinos-18612420"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T20:27:33+00:00"/>
    <meta property="og:title" content="Senator PSD Iaşi: PSD este pe o direcţie greşită. Este un rezultat ruşinos"/>
    <meta property="og:description" content="Senatorul PSD de Iaşi, Vasile Toma, crede că rezultatul obţinut de PSD la alegerile prezidenţiale este ruşinos şi că acesta arată clar ce trebuie făcut: reforma. „Avem nevoie de o echipă de conducere nouă şi competentă care să construiască alternativa social democrată autentică”, susţine senatorul."/>
  </head>
  <body>
    <article>
      <h1>Senator PSD Iaşi: PSD este pe o direcţie greşită. Este un rezultat ruşinos</h1>
      <address>
        <time datetime="2019-11-24T20:27:33+00:00">24 Nov 2019, 20:27</time>
      </address>
      <p>Senatorul PSD de Iaşi, Vasile Toma, crede că rezultatul obţinut de PSD la alegerile prezidenţiale este ruşinos şi că acesta arată clar ce trebuie făcut: reforma. „Avem nevoie de o echipă de conducere nouă şi competentă care să construiască alternativa social democrată autentică”, susţine senatorul.</p>
      <p>Potrivit unei postări făcute pe pagina lui de Facebook, duminică seara, senatorul PSD de Iaşi, Vasile Toma, crede că toţi cei care au „contribuit” la obţinerea acestui scor la alegeri trebuie să îşi asume responsabilitatea.</p>
      <p>„PSD este pe o direcţie greşită! Este un rezultat ruşinos care arată foarte clar ce trebuie făcut: reformă! Toţi cei care au &lt;contribuit&gt; la acest scor trebuie să îşi asume responsabilitatea în mod demn şi nu doar teoretic.Cei care au luat poziţie şi au fost îndepărtaţi, cei care au luat poziţie în interior, au avut dreptate atunci când au punctat măsurile greşite şi au avertizat că urmează eşecul. Avem nevoie de o altă abordare, de un proiect nou de partid care să dea încredere românilor că suntem capabili să valorizăm competenţa, onestitatea, performanţa”, a scris senatorul pe reţeaua de socializare.</p>
      <p>Acesta crede că partidul are nevoie de o echipă nouă de conducere. „Partidul Social Democrat este un partid mare dar, în acest moment, eşuat. Avem nevoie de o echipă de conducere nouă şi competentă care să construiască alternativa social democrată autentică pentru România”, a mai scris Vasile Toma.</p>
      <p>Rezultatele provizorii, după numărarea a 71% din voturi, arată că actualul preşedinte Klaus Iohannis a obţinut 62,2% din voturi, iar Viorica Dăncilă- 37,8%.</p>
    </article>
  </body>
</html>