<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607403"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T20:43:00+00:00"/>
    <meta property="og:title" content="สิงคโปร์...รู้จริง แข่งขันได้ ไม่แพ้ชาติใดในโลก"/>
    <meta property="og:description" content="คนสิงคโปร์ได้รับการยอมรับเรื่องความเก่ง ความเป็นสากล และความเป็นมืออาชีพ ทำให้ต่างชาติมีความเชื่อมั่นที่จะทำงานร่วมกับคนสิงคโปร์ ซึ่งเหตุผลที่ทำให้ใครต่อใคร ต่างพากันเชื่อมั่นในคุณภาพของคนสิงคโปร์ ก็คงมาจากข้อมูลที่ได้รับ และประสบการณ์ตรงของหลายๆคน"/>
  </head>
  <body>
    <article>
      <h1>สิงคโปร์...รู้จริง แข่งขันได้ ไม่แพ้ชาติใดในโลก</h1>
      <address><time datetime="2019-11-24T20:43:00+00:00">24 Nov 2019, 20:43</time> by <a rel="author">PostToday</a></address>
      <p>คนสิงคโปร์ได้รับการยอมรับเรื่องความเก่ง ความเป็นสากล และความเป็นมืออาชีพ ทำให้ต่างชาติมีความเชื่อมั่นที่จะทำงานร่วมกับคนสิงคโปร์ ซึ่งเหตุผลที่ทำให้ใครต่อใคร ต่างพากันเชื่อมั่นในคุณภาพของคนสิงคโปร์ ก็คงมาจากข้อมูลที่ได้รับ และประสบการณ์ตรงของหลายๆคน</p>
      <p>ส่วนปัจจัยที่ทำให้คนสิงคโปร์ส่วนใหญ่ มีคุณภาพได้เช่นนั้น ก็คงต้องยอมรับว่า คุณภาพการศึกษา มีส่วนสำคัญอย่างมาก ซึ่งเส้นทางการพัฒนาคนด้วยการศึกษาของสิงคโปร์นั้น ต้องยอมรับว่า เขามีต้นทางที่ดี ระหว่างทางก็ทำได้ดี จึงส่งผลให้ผลลัพธ์ที่ปลายทาง ออกมาดีด้วยเช่นกัน</p>
      <figure>
        <img src="https://www.posttoday.com/media/content/2019/11/26/ADE618181F3A4AFF909A7D9413A3B7FC.jpg"/>
      </figure>
      <p>ที่ว่าต้นทางดี ก็หมายถึง รัฐบาลที่มีความชัดเจนในเป้าหมาย มีการกำหนดเป็นนโยบายทางการศึกษาที่ตอบโจทย์ความต้องการในแต่ละช่วงของการพัฒนาประเทศ มีการกำหนดกฏเกณฑ์เพื่อให้ได้บุคลากรคุณภาพสูงเข้ามาร่วมงาน</p>
      <p>ส่วนที่กล่าวว่า สิงคโปร์ดำเนินการระหว่างทางดีเช่นกัน ก็หมายถึง การที่ทุกภาคส่วน มีความจริงจังและจริงใจเพื่อบรรลุเป้าหมายของการพัฒนาเด็กทุกคน ให้มีพัฒนาศักยภาพสูงสุด แต่ในขณะเดียวกัน เป้าหมายนั้น ก็มีความยืดหยุ่น ให้ครูผู้สอนสามารถปรับวิธีการได้ตามความหลากหลายของผู้เรียน เหล่านี้ทำให้ปลายทางของระบบการศึกษาออกมาดี คือ สามารถผลิตทรัพยากรมนุษย์ที่มีความรู้ มีทักษะในการใช้ชีวิต, เป็นคนมีคุณธรรม, มีความรับผิดชอบ ทำหน้าที่เป็นพลเมืองที่ดีของสังคมและประเทศชาติ</p>
      <p>กระทรวงศึกษาธิการของประเทศสิงคโปร์ มีเป้าหมายสำคัญที่จะให้การศึกษา เป็นตัวช่วยบ่มเพาะให้คนสิงคโปร์ มีคุณลักษณะ 4 ด้านด้วยกันคือ (1) เป็นผู้มีความมั่นใจในตัวเอง มีความคิดอ่านอิสระ และเฉียบแหลม สามารถสื่อสารได้อย่างชัดเจน กล้าทำในสิ่งที่ถูกที่ควร (2) ต้องเป็นคนที่สามารถเรียนรู้ได้ด้วยตนเอง ไม่ว่าจะอยู่ในวัยเรียน, วัยทำงาน, หรือวัยเกษียณก็ตาม (3) เป็นผู้มีส่วนร่วมที่ดี สามารถทำงานร่วมกันเป็นทีมได้ มีความคิดริเริ่มสร้างสรร มีความกล้าเสี่ยงอย่างมีเหตุผล และหวังผลที่เป็นเลิศ และ (4) มีสำนึกความเป็นประชากรสิงคโปร์ เปิดรับรู้ข้อมูลข่าวสาร มีบทบาทในการทำสังคมและประเทศชาติให้ดียิ่งๆขึ้น</p>
      <p>เมื่อมีการกำหนดเป้าหมายทางการศึกษาที่ชัดเจน กระบวนการเรียนการสอน ก็ต้องนำไปสู่เป้าหมายดังกล่าว โดยเริ่มที่การศึกษาในระดับก่อนวัยเรียน</p>
      <p>การศึกษาก่อนวัยเรียนมีความสำคัญมาก ถือเป็นจุดเริ่มต้นของการสร้างพื้นฐานการเรียนรู้ เพราะเด็กที่พร้อมจะเรียนรู้ ต้องมีพัฒนาการที่สมวัยเสียก่อน และต้องมีความรู้สึกสนุกสนานไปกับการเรียนรู้ ทำให้การศึกษาในก่อนวันเรียนของสิงคโปร์ ห้ามสอนวิชาการ แต่จะเป็นการพยายามให้เด็กได้พัฒนากล้ามเนื้อมัดเล็ก กล้ามเนื้อมัดใหญ่ ผ่านการใช้สื่อการเรียนการสอน การเล่นเกมส์ และการร้องเล่นเต้นรำต่างๆ</p>
      <figure>
        <img src="https://www.posttoday.com/media/content/2019/11/26/95175E1570BA456FA24A2458191C3C04.jpg"/>
      </figure>
      <p>ต่อมาเมื่อเด็กเข้าสู่ระดับประถมวัย จะเป็นช่วงของการปูพื้นฐานทางด้านทักษะชีวิต และวิธีการเรียนรู้ ครูผู้สอนจะมีการจัดการเรียนการสอนตามหลัก Teach Less Learn More คือ ไม่ยัดเยียดเนื้อหาวิชาการ แต่จะเน้นการสร้างเสริมประสบการณ์ชีวิตให้เด็ก ดังนั้น วิธีการสอนจึงต้องออกแบบสร้างสรรค์ให้มีความสนุกสนาน แต่แฝงไว้ด้วยประโยชน์ที่สอดคล้องกับเป้าหมายการเรียนรู้ ครูต้องคิดวิธีโน้มน้าวให้เด็กเกิดความสนใจ และสร้างแรงบันดาลใจให้เด็กมุ่งมั่นไปสู่การเรียนรู้ เพื่อให้เด็กค้นพบคำตอบของคำถาม ได้อย่างมีความสุข นำไปสู่ความรู้ความเข้าใจในเรื่องนั้นๆได้อย่างลึกซึ้ง</p>
      <p>เมื่อเด็กแต่ละคน แต่ละวัย แต่ละโรงเรียน มีความแตกต่างกัน รูปแบบการสอนจึงต้องมีความยืดหยุ่น และหลากหลายมาก โดยครูสิงคโปร์จะทำการสอนเด็ก ตามหลักโสเครติส (Socretic method) นั่นก็คือ การสนทนาแบบตั้งคำถามนำ แล้วชวนให้เด็กคิดตาม เพื่อให้เกิดความสนใจในการหาคำตอบ ควบคู่กับการกระตุ้นให้เด็กใช้เหตุผล และใช้ตรรกะถกกันมาอธิบายหรือมาถกกับครู เพื่อนำไปสู่การหาคำตอบของปัญหาร่วมกัน</p>
      <p>เมื่อเด็กฝึกฝนได้เช่นนั้น เด็กก็จะคุ้นเคยกับการพยายามหาคำตอบ โดยเริ่มต้นจากการตั้งคำถามว่า “ทำไม” และนำไปสู่กระบวนการค้นคว้า, การคิด, การถาม เพื่อให้คำตอบ โดยวิธีการที่ไม่ใช่การบอกคำตอบโดยตรงจากครู จะทำให้เด็กจำคำตอบได้อย่างเข้าใจ ดังนั้น เมื่อถึงวัยที่ต้องเรียนวิชาการอย่างจริงจัง เด็กสิงคโปร์ส่วนใหญ่ จึงมีความพร้อม และกลายเป็นผู้เรียนที่มีความกระตือรือล้น ทำให้เด็กสิงค์โปร์ มีความโดดเด่นด้านคณิตศาสตร์ และวิทยาศาสตร์ แถมนิสัยที่ได้จากการเรียนรู้แบบนี้ ยังถูกนำไปใช้เป็นเครื่องมือในการแก้ปัญหาในชีวิตประจำวันได้อีกด้วย</p>
      <p>การสอนคณิตศาสตร์ของประเทศสิงคโปร์นั้น มีรูปแบบที่เป็นเอกลักษณ์ จนถูกเรียกว่า “คณิตศาสตร์แบบสิงคโปร์” (Singapore math) คือ ครูผู้สอนจะเน้นความเข้าใจของเด็กเป็นแก่นของกระบวนการเรียนรู้ โดยจะตัดรายละเอียดที่ไม่ใช่สาระหลักออกไป และพยายามต่อยอด จากสิ่งที่เด็กได้เรียน มุ่งเน้นผลลัพท์ที่สามารถนำไปใช้แก้ปัญหาในชีวิตประจำวันได้จริง</p>
      <p>ส่วนวิชาภาษาอังกฤษ ถือว่ามีความสำคัญมากสำหรับคนสิงคโปร์ นอกจากจะเป็นเครื่องมือในการเชื่อมต่อกับโลกสากลแล้ว ภาษาอังกฤษยังเป็นสื่อกลางในการเชื่อมต่อสังคมแบบพหุวัฒนธรรมของสิงคโปร์อีกด้วย เพราะอย่างที่ทราบกันดีว่า สิงคโปร์เป็นประเทศที่มีความหลากหลายทางเชื้อชาติ การใช้ชีวิตอยู่ร่วมกันจึงจำเป็นต้องใช้ภาษาอังกฤษ</p>
      <p>เนื่องจาก ประชากรกลุ่มใหญ่ในประเทศ เป็นเชื้อชาติจีน, เชื้อชาติมลายู, และเชื้อชาติอินเดีย ทำให้เด็กนักเรียนสิงคโปร์ จำเป็นต้องเรียนอย่างน้อย 2 ภาษา คือภาษาอังกฤษ ที่ใช้เป็นภาษากลาง ส่วนอีกหนึ่งภาษาก็จะให้เรียนภาษาแม่ของตนเอง อันได้แก่ ภาษาจีน, ภาษามาเลย์ และภาษาทมิฬ</p>
      <figure>
        <img src="https://www.posttoday.com/media/content/2019/11/26/09D8492451DC4674B8CD7F9A24C6D416.jpg"/>
      </figure>
      <p>สิงคโปร์อนุญาตให้หลักสูตรการศึกษา มีความยืดหยุ่นและหลากหลาย เพื่อให้สอดคล้องกับความสนใจในการเรียนรู้ของเด็กแต่ละคน เส้นทางการศึกษาของเด็กแต่ละคน จึงสามารถปรับให้มีความยืดหยุ่นตามศักยภาพและความสนใจของผู้เรียน ณ ช่วงเวลานั้นๆ</p>
      <p>ความใส่ใจในความแตกต่าง นอกจากจะทำให้ระบบการศึกษาสิงคโปร์มีความยืดหยุ่นแล้ว ยังทำให้เกิดรูปแบบเฉพาะทางทางการศึกษาอีกแบบหนึ่ง นั่นคือการศึกษาแบบ Gifted Education สำหรับเด็กที่มีพรสวรรค์พิเศษ โดยสิงคโปร์มีประวัติศาสตร์การพัฒนาการศึกษาแบบ Gifted Education มาตั้งแต่ปี ค.ศ.1984 จึงมีประสบการณ์เพียงพอ ที่จะสร้างเด็กอัจฉริยะ ไม่ให้เป็นเพียงเด็กที่มีความเป็นเลิศทางวิชาการเท่านั้น แต่ยังต้องเป็นเด็กที่มีทักษะในการใช้ชีวิตร่วมกับผู้อื่นในสังคมได้อีกด้วย ซึ่งครูที่จะมาสอนเด็กอัจฉริยะเหล่านี้ได้ ก็ต้องเป็นครูที่มีความเชี่ยวชาญเฉพาะทางเท่านั้น</p>
      <p>อย่างไรก็ตาม เด็กที่แตกต่าง ไม่ได้มีเพียงเด็กที่มีพรสวรรค์เท่านั้น แต่ยังมีเด็กที่มีข้อจำกัดในการเรียนรู้ ซึ่งควรได้รับการดูแลในรูปแบบและวิธีการโดยเฉพาะเช่นกัน ทำให้เกิดเป็น “การศึกษาพิเศษ” (Special Education) ขึ้น สำหรับเด็กที่ต้องการการช่วยเหลือ และต้องการการดูแลมากกว่าเด็กทั่วไป เช่น เด็กที่มีข้อจำกัดทางด้านร่างกาย, เด็กที่เรียนรู้ได้ยากกว่าปกติ, หรือเด็กที่มีเงื่อนไขด้านการเรียนรู้ โดยรัฐบาลจะมีการจัดหาครูผู้เชี่ยวชาญเฉพาะทางมาดูแล และให้การสนับสนุนเครื่องมือในการดูแลเด็กเหล่านี้ เพื่อให้ได้รับการศึกษาที่เหมาะสม</p>
      <p>ซึ่งนั่นเป็นปัจจัยหนึ่งที่ส่งผลให้ อัตราการรู้หนังสือของเด็กวัยเรียนสิงคโปร์ สูงถึงร้อยละ 99.93 หรืออาจกล่าวได้ว่าเด็กเกือบทั้งหมดในประเทศสิงคโปร์ เข้าถึงการศึกษาแทบทั้งนั้น</p>
      <p>ผลลัพธ์จากการสอนแบบให้เด็กรู้จักค้นหาคำตอบด้วยตนเอง ทำให้คนสิงคโปร์มีความใฝ่รู้และใฝ่เรียนมาก ซึ่งลักษณะนิสัยเช่นนั้น ทำให้เกิดประโยชน์หลายทางต่อประเทศชาติ โดยเรื่องแรกคือ การที่คนหนุ่มสาวจะหมั่นพัฒนาตนเองอย่างสม่ำเสมอ สร้างความสามารถในการแข่งขันในระดับสากลให้กับประเทศ ส่วนประโยชน์อีกด้านคือการสร้างนิสัย การเรียนรู้ตลอดชีวิตอีกด้วย ซึ่งการที่คนสิงคโปร์มีนิสัยเรียนรู้ตลอดชีวิตนี้ ทำให้ผู้สูงอายุสิงคโปร์ส่วนใหญ่ ยังสามารถสร้างคุณค่าให้สังคมได้อยู่ เราจึงยังเห็นภาพของผู้สูงอายุชาวสิงคโปร์จำนวนมากยังคงทำงานอยู่ โดยที่รัฐบาลให้การสนับสนุนอย่างเต็มที่ ให้ผู้สูงอายุได้เรียนรู้ทักษะใหม่ๆ ทั้งเรื่องของทักษะในการปรับตนเองให้ทันกับการพัฒนาทางเทคโนโลยี และทักษะด้านวิชาชีพ ที่จะเพิ่มโอกาส และทางเลือกในการทำงาน ที่จะสร้างคุณค่าให้กับตนเองและสังคมต่อไป</p>
      <p>โลกทุกวันนี้ เห็นความสำคัญของการศึกษาทั้งนั้น แต่ละประเทศมีอัตราการรู้หนังสือมากขึ้นเรื่อยๆ และในแต่ละปี ก็มีบัณฑิตจบการศึกษาออกมาเป็นจำนวนมาก แต่หลายประเทศก็ยังกังขาเกี่ยวกับคุณภาพบัณฑิตของตน เพราะบัณฑิตที่จบมานั้น บ้างก็ทำงานไม่เป็น บ้างก็ไม่มีทักษะ บ้างก็ไม่มีคุณภาพเพียงพอ ดังนั้น อาจถึงเวลาที่ต้องทบทวนความต้องการที่แท้จริงของตลาดแรงงาน, ทบทวนเป้าหมายของการศึกษา, และทบทวนวิธีการเรียนการสอน เพื่อให้ระบบการศึกษาช่วยสร้างคนที่รู้จริง แข่งขันได้ ไม่แพ้ชาติใดในโลก</p>
      <figure>
        <img src="https://www.posttoday.com/media/content/2019/11/26/91DC55A320754F8D876C34136549CF40.jpg"/>
      </figure>
    </article>
  </body>
</html>