<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/24/news/egitto_raid_mada_masr-241840039/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T20:51:00+00:00"/>
    <meta property="og:title" content="Egitto, raid della polizia contro l'ultimo giornale indipendente"/>
    <meta property="og:description" content="Uomini in borghese nella redazione di Mada Masr: sequestrati pc e telefoni. Arrestati brevemente la direttrice e due giornalisti: avevano pubblicato una storia"/>
  </head>
  <body>
    <article>
      <h1>Egitto, raid della polizia contro l'ultimo giornale indipendente</h1>
      <h2>Uomini in borghese nella redazione di Mada Masr: sequestrati pc e telefoni. Arrestati brevemente la direttrice e due giornalisti: avevano pubblicato una storia sul figlio del presidente al Al Sisi</h2>
      <address><time datetime="2019-11-24T20:51:00+00:00">24 Nov 2019, 20:51</time> by <a rel="author">FRANCESCA CAFERRI</a></address>
      <p>Le forze di sicurezza egiziane hanno compiuto domenica un raid nella redazione di <b>Mada Masr,</b> unico media indipendente in Egitto, sequestrando computer e telefoni e fermando per qualche ora tre giornalisti fra cui <b>Lina Atallah</b>, fondatrice e direttrice del giornale. L’operazione segue di un giorno l’arresto di un altro giornalista di Mada Masr,<b> Shady Zalat,</b> prelevato sabato mattina dalla sua abitazione del Cairo: l’uomo è stato rilasciato in mezzo a una strada in contemporanea ai colleghi.<br/> <br/>Secondo il racconto dei giornalisti sui Social media, a presentarsi nella redazione sono stati nove uomini in borghese che hanno rifiutato di indentificarsi, costretto i reporter a consegnare telefoni e pc e dopo tre ore di interrogatori hanno portato via Atallah, <b>Rana Mamdoud</b>h e <b>Mohamed Hamama </b>senza rispondere a domande sulle eventuali accuse contro di loro.<br/> <br/><b>Mada Masr</b> è l’unico media indipendente rimasto in un Egitto dove, negli ultimi anni, ogni voce di dissenso è stata sistematicamente silenziata: è pubblicato sul web in inglese e arabo e noto per le sue inchieste accurate e coraggiose. Dopo l’oscuramento del suo sito Internet ha continuato le pubblicazioni attraverso i Social media. Negli ultimi anni è stato premiato con alcuni dei maggiori riconoscimenti per la stampa indipendente al mondo, in Europa così come negli Stati Uniti: Lina Atallah è stata nominata da Time Magazine fra i leader del futuro.<br/> <br/>Amnesty International ha definito il raid “una pericolosa escalation”: segue infatti una serie di arresti – fra cui quello dell’<a href="https://www.repubblica.it/esteri/2019/09/30/news/egitto_al_sisi_rimanda_in_carcere_alaa_icona_della_rivolta_di_tahrir-237308102/">attivista Alaa Abdel Fatah</a>  - con cui il governo del presidente <b>Abdel Fatah al Sisi,</b> salito al potere con un<a href="https://www.repubblica.it/esteri/2019/06/17/news/egitto_l_ex_presidente_mohamed_morsi_e_morto_in_tribunale_durante_un_udienza-229006933/"> colpo di Stato nel 2013</a>, da settembre a questa parte ha sistematicamente preso di mira dissidenti e oppositori. Secondo il Comitato internazionale per la protezione dei giornalisti, l’Egitto è il terzo Paese a mondo per numero di reporter incarcerati, dopo la Cina e la Turchia.<br/> <br/>Il raid avviene subito dopo la pubblicazione di un’inchiesta sul figlio di Al Sisi, Mahmoud, che sarebbe stato rimosso dal suo incarico di consulente del padre per essere trasferito a Mosca come membro del corpo diplomatico dopo aver commesso una serie di errori dannosi per il presidente.<br/> <br/>Mada Masr non è nuovo a inchieste scomode: era stato l’unico giornale egiziano a raccontare con imparzialità la strage di sostenitori dei Fratelli musulmani compiuta dall’esercito al momento dell’arrivo al potere di Al Sisi. Così come le bugie e le ambiguità del governo egiziano sul <a href="https://www.repubblica.it/cronaca/2019/10/08/news/regeni_l_ultimatum_di_di_maio_verita_dal_cairo_o_si_cambia_passo_-237943161/">caso Regeni</a>.  “Siamo consapevoli dei rischi, ma anche di ciò che comporta stare zitti: sappiamo di essere in pericolo ma se non ci alziamo e non andiamo avanti saremo comunque prigionieri”, aveva detto Atallah qualche mese fa a Perugia in occasione dell’International Journalism festival.</p>
    </article>
  </body>
</html>