<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/24/843075"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:44:00+00:00"/>
    <meta property="og:title" content="কলকাতায় দাম বেড়ে পেঁয়াজের কেজি ১০০ টাকা"/>
    <meta property="og:description" content="ভারতের কলকাতায় হু হু করে বেড়েই চলেছে পেঁয়াজের দাম। আজ রবিবার কলকাতার বাজারগুলোতে ভালো মানের পেঁয়াজ একশ টাকা কেজি বিক্রি হচ্ছে। তবে ছোট ও ছাল ওঠা পেঁয়াজ বিক্রি হচ্ছে ৯০ টাকা কেজি দরে। গত সপ্তাহেও সেসব বাজারে ভালো মানের বড় পেঁয়াজের দাম ছিল ৮০ টাকা কেজি। পশ্চিমবঙ্গে পেঁয়াজ সেভাবে উৎপাদন করা হয় না। কলকাতার চাহিদা মেটানোর জন্য মূলত মহারাষ্ট্র, কর্নাটক ও অন্ধ্রপ্রদেশ থেকে পেঁয়াজ নিয়ে আসা হয়। তবে এ বছরে অতিবৃষ্টির কারণে মহারাষ্ট্র এবং কর্নাটকে পেঁয়াজ চাষ ক্ষতিগ্রস্ত হয়। যার প্রভাব পড়েছে উৎপাদনের ওপর।  ফলে পেঁয়াজের দাম হু হু করে বাড়ছে। মে মাসের আগেও খুচরা বাজারে ৩৫ থেকে ৪৫ টাকা কেজি বিক্রি হচ্ছিল পেঁয়াজ। তা বেড়ে একশ টাকায় গিয়ে ঠেকেছে। ভারতের বাজারে মূল্যবৃদ্ধি রুখতে পেঁয়াজ রপ্তানির ওপরে বিনিষিধেষ আরোপ করেছে কেন্দ্রীয় সরকার। সেই সঙ্গে পেঁয়াজ আমদানির তোড়জোড় চলছে।  ভারতের রাষ্ট্রায়ত্ত সংস্থা এমএমটিসির মাধ্যমে বিদেশ থেকে এক লাখ টন পেঁয়াজ আমদানি করা হবে বলে বহু আগেই ঘোষণা করেছেন কেন্দ্রীয় খাদ্য ও ক্রেতা বিষয়ক মন্ত্রী রামবিলাশ পাসোয়ান। এরই মধ্যে চার হাজার টন পেঁয়াজ আমদানির গ্লোবাল টেন্ডারও প্রকাশ করা হয়েছে। ভারতের…"/>
  </head>
  <body>
    <article>
      <h1>কলকাতায় দাম বেড়ে পেঁয়াজের কেজি ১০০ টাকা</h1>
      <address><time datetime="2019-11-24T20:44:00+00:00">24 Nov 2019, 20:44</time> by <a rel="author">কালের কণ্ঠ অনলাইন</a></address>
      <p>ভারতের কলকাতায় হু হু করে বেড়েই চলেছে পেঁয়াজের দাম। আজ রবিবার কলকাতার বাজারগুলোতে ভালো মানের পেঁয়াজ একশ টাকা কেজি বিক্রি হচ্ছে। তবে ছোট ও ছাল ওঠা পেঁয়াজ বিক্রি হচ্ছে ৯০ টাকা কেজি দরে। গত সপ্তাহেও সেসব বাজারে ভালো মানের বড় পেঁয়াজের দাম ছিল ৮০ টাকা কেজি।</p>
      <p>পশ্চিমবঙ্গে পেঁয়াজ সেভাবে উৎপাদন করা হয় না। কলকাতার চাহিদা মেটানোর জন্য মূলত মহারাষ্ট্র, কর্নাটক ও অন্ধ্রপ্রদেশ থেকে পেঁয়াজ নিয়ে আসা হয়। তবে এ বছরে অতিবৃষ্টির কারণে মহারাষ্ট্র এবং কর্নাটকে পেঁয়াজ চাষ ক্ষতিগ্রস্ত হয়। যার প্রভাব পড়েছে উৎপাদনের ওপর। </p>
      <p>ফলে পেঁয়াজের দাম হু হু করে বাড়ছে। মে মাসের আগেও খুচরা বাজারে ৩৫ থেকে ৪৫ টাকা কেজি বিক্রি হচ্ছিল পেঁয়াজ। তা বেড়ে একশ টাকায় গিয়ে ঠেকেছে। ভারতের বাজারে মূল্যবৃদ্ধি রুখতে পেঁয়াজ রপ্তানির ওপরে বিনিষিধেষ আরোপ করেছে কেন্দ্রীয় সরকার। সেই সঙ্গে পেঁয়াজ আমদানির তোড়জোড় চলছে। </p>
      <p>ভারতের রাষ্ট্রায়ত্ত সংস্থা এমএমটিসির মাধ্যমে বিদেশ থেকে এক লাখ টন পেঁয়াজ আমদানি করা হবে বলে বহু আগেই ঘোষণা করেছেন কেন্দ্রীয় খাদ্য ও ক্রেতা বিষয়ক মন্ত্রী রামবিলাশ পাসোয়ান। এরই মধ্যে চার হাজার টন পেঁয়াজ আমদানির গ্লোবাল টেন্ডারও প্রকাশ করা হয়েছে।</p>
      <p>ভারতের খাদ্য মন্ত্রণালয়ের এই উদ্যোগে কেন্দ্রীয় মন্ত্রিসভা ছাড়পত্র দিয়েছে বলে দিল্লিতে সাংবাদিক বৈঠকে জানিয়েছেন অর্থমন্ত্রী নির্মলা সীতারমন। এছাড়া বেসরকারি সংস্থাগুলোকে পেঁয়াজ আমদানিতে উৎসাহিত করতে চায় সরকার। এজন্য আগামী ডিসেম্বর পর্যন্ত নিয়ম শিথিল করছে কেন্দ্র।</p>
    </article>
  </body>
</html>