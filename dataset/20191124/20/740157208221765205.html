<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/12-letnia-polka-viki-gabor-zwyciezczynia-eurowizji-junior,135498.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T20:48:00+00:00"/>
    <meta property="og:title" content="12-letnia Polka Viki Gabor zwyciężczynią Eurowizji Junior"/>
    <meta property="og:description" content="Reprezentująca Polskę Viki Gabor zwyciężyła w niedzielę w Gliwicach konkursie Eurowizji Junior. Zaśpiewała piosenkę „Superhero” z ekologicznym przesłaniem."/>
  </head>
  <body>
    <article>
      <h1>12-letnia Polka Viki Gabor zwyciężczynią Eurowizji Junior</h1>
      <address><time datetime="2019-11-24T20:48:00+00:00">24 Nov 2019, 20:48</time> by <a rel="author">PAP/AKC  </a></address>
      <h4>Reprezentująca Polskę Viki Gabor zwyciężyła w niedzielę w Gliwicach konkursie Eurowizji Junior. Zaśpiewała piosenkę „Superhero” z ekologicznym przesłaniem.</h4>
      <hr/>
      <p>Tym samym Polska drugi raz z rzędu zwyciężyła w "dziecięcej" Eurowizji, co wcześniej nie udało się żadnemu innemu krajowi. W ubiegłym roku wygrała Roksana Węgiel. W konkursie wzięli udział młodzi wykonawcy z 19 krajów. Konkurs odbywał się w wypełnionej po brzegi hali Arena w Gliwicach. Wśród widzów był premier Mateusz Morawiecki.</p>
      <p>- Będę płakać z radości do końca życia - oświadczyła na scenie Wiktoria po ogłoszeniu wyników. - Miałam poparcie fantastycznych fanów i świetny zespół na scenie. Zrobiliśmy to razem - dodała.</p>
      <p>Prezes TVP Jacek Kurski gratulując Wiktorii ocenił, że wygrała "w olśniewającym stylu", a jej występ był "na światowym poziomie". Zadeklarował, że w TVP będzie się ubiegała o organizację kolejnej edycji Eurowizji Junior - w przypadku dziecięcego konkursu kraj zwycięzcy nie otrzymuje prawa do organizacji konkursu "z automatu", jak w przypadku rywalizacji dorosłych.</p>
      <p>
        <a href="https://www.portalsamorzadowy.pl/wydarzenia-lokalne/sylwester-tvp-pod-tatrami-mamy-oswiadczenie-wladz-zakopanego,135386.html">Czytaj też: Sylwester TVP pod Tatrami. Mamy oświadczenie władz Zakopanego</a>
      </p>
      <p>- Udało się to, to był fantastyczny występ, pełen energii - powiedział reprezentujący Europejską Unię Nadawców Jon Ola Sand. - Wyścig był trudny, wielu wspaniałych wykonawców. Dziękuję za fantastyczne przygotowanie tego wydarzenia telewizji, przy wsparciu regionu i miasta - powiedział.</p>
      <p>Podczas konferencji prasowej Wiktoria mówiła, że śpiewanie stało się jej pasją, kiedy miała 6 lat. - Muzyka to całe życie i nigdy nie przestanę dążyć do tego celu, to jest w moim sercu". Opowiadała, że uczestnicy konkursu podczas tygodniowego pobytu w Gliwicach zaprzyjaźnili się. - Smutno będzie się rozstawać - zadeklarowała.</p>
      <p>
        <a href="https://www.portalsamorzadowy.pl/wydarzenia-lokalne/sylwestrowa-noc-przebojow-kolejny-raz-na-stadionie-slaskim,135265.html">Czytaj też: Sylwestrowa Noc Przebojów kolejny raz na Stadionie Śląskim</a>
      </p>
      <p>Drugie miejsce w konkursie zajął reprezentant Kazachstanu Yerzhan Maxim, a trzecie - Hiszpanka Melani Garcia-Marte.</p>
      <p>Organizatorem wydarzenia jest Europejska Unia Nadawców we współpracy z Telewizją Polską, a partnerami - miasto Gliwice i województwo śląskie.</p>
      <p>Wiktoria Gabor urodziła się 24 lipca 2007 r. w Niemczech, potem z rodziną mieszkała w Polsce, Wielkiej Brytanii i ponownie w Polsce. Przepustkę do startu w konkursie Eurowizji dał jej udział w programie "Szansa na sukces", w którym wybierano reprezentanta Polski w tym konkursie. Wcześniej występowała w telewizyjnym show TVP 2 "The Voice Kids".</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>