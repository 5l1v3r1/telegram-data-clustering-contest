<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/11/24/843078"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:59:00+00:00"/>
    <meta property="og:title" content="ইডেনে বাংলাদেশ-ভারত ম্যাচ চলাকালীন ৩ জুয়াড়ি আটক"/>
    <meta property="og:description" content="বাংলাদেশ এবং ভারতের মধ্যকার দিবা-রাত্রি কলকাতা টেস্ট চলাকালীন ইডেন গার্ডেন্স থেকেই গ্রেপ্তার করা হয়েছে তিন জুয়াড়িকে। মাঠে বসে বেটিং করার সময় কলকাতা পুলিশের হাতে ধরা পড়ে তারা। এই ম্যাচে বাংলাদেশ ইনিংস এবং ৪৬ রানের ব্যবধানে হেরেছে।গ্রেপ্তারকৃতদের জেরা করে পাওয়া খবরের ভিত্তিতে সদর স্ট্রিটের একটি হোটেলে হানা দিয়ে আরও ২ জনকে গ্রেপ্তার করা হয়েছে। তাদের থেকে ১৬টি মোবাইল ফোন, ৪টি গ্যাজেট এবং একটি ল্যাপটপ এবং নগদ ১ লক্ষ ৪০ হাজার রুপি বাজেয়াপ্ত করা হয়েছে। ভারতীয় সংবাদমাধ্যম জানিয়েছে, বিশেষ সূত্রে পাওয়া খবরের ভিত্তিতে শনিবার বিকেলে ইডেনে নজরদারি শুরু করে কলকাতা পুলিশের গুণ্ডাদমন শাখা এবং গোয়েন্দা শাখার বিশেষ দল। বিশেষত স্টেডিয়ামের এফ-১ এবং জি-১ ব্লকে চলে বিশেষ নজরদারি। দীর্ঘক্ষণ নজরদারি চালানোর পরে জি-১ ব্লক থেকে তিন জুয়াড়ির সন্ধান পায় পুলিশ। মাঠে বসে লাইভ টেস্ট ম্যাচ দেখতে দেখতে মোবাইলের অ্যাপের মাধ্যমে তারা বেটিং করছিল। প্রাথমিক প্রমাণের ভিত্তিতে তিন জনকে গ্রেপ্তার করে পুলিশ। গ্রেপ্তারকৃতদের নাম- শম্ভু দয়াল (৪০), মুকেশ গরে (৪৬) এবং চেতন শর্মা (৩১)। তারা রাজস্থানের বাসিন্দা। এই ৩ জনের থেকে মোট ১০টি মোবাইল এবং ৪টি গ্যাজেট…"/>
  </head>
  <body>
    <article>
      <h1>ইডেনে বাংলাদেশ-ভারত ম্যাচ চলাকালীন ৩ জুয়াড়ি আটক</h1>
      <address><time datetime="2019-11-24T20:59:00+00:00">24 Nov 2019, 20:59</time> by <a rel="author">কালের কণ্ঠ অনলাইন</a></address>
      <p>বাংলাদেশ এবং ভারতের মধ্যকার দিবা-রাত্রি কলকাতা টেস্ট চলাকালীন ইডেন গার্ডেন্স থেকেই গ্রেপ্তার করা হয়েছে তিন জুয়াড়িকে। মাঠে বসে বেটিং করার সময় কলকাতা পুলিশের হাতে ধরা পড়ে তারা। এই ম্যাচে বাংলাদেশ ইনিংস এবং ৪৬ রানের ব্যবধানে হেরেছে।গ্রেপ্তারকৃতদের জেরা করে পাওয়া খবরের ভিত্তিতে সদর স্ট্রিটের একটি হোটেলে হানা দিয়ে আরও ২ জনকে গ্রেপ্তার করা হয়েছে। তাদের থেকে ১৬টি মোবাইল ফোন, ৪টি গ্যাজেট এবং একটি ল্যাপটপ এবং নগদ ১ লক্ষ ৪০ হাজার রুপি বাজেয়াপ্ত করা হয়েছে।</p>
      <p>ভারতীয় সংবাদমাধ্যম জানিয়েছে, বিশেষ সূত্রে পাওয়া খবরের ভিত্তিতে শনিবার বিকেলে ইডেনে নজরদারি শুরু করে কলকাতা পুলিশের গুণ্ডাদমন শাখা এবং গোয়েন্দা শাখার বিশেষ দল। বিশেষত স্টেডিয়ামের এফ-১ এবং জি-১ ব্লকে চলে বিশেষ নজরদারি। দীর্ঘক্ষণ নজরদারি চালানোর পরে জি-১ ব্লক থেকে তিন জুয়াড়ির সন্ধান পায় পুলিশ। মাঠে বসে লাইভ টেস্ট ম্যাচ দেখতে দেখতে মোবাইলের অ্যাপের মাধ্যমে তারা বেটিং করছিল। প্রাথমিক প্রমাণের ভিত্তিতে তিন জনকে গ্রেপ্তার করে পুলিশ।</p>
      <p>গ্রেপ্তারকৃতদের নাম- শম্ভু দয়াল (৪০), মুকেশ গরে (৪৬) এবং চেতন শর্মা (৩১)। তারা রাজস্থানের বাসিন্দা। এই ৩ জনের থেকে মোট ১০টি মোবাইল এবং ৪টি গ্যাজেট বাজেয়াপ্ত করা হয়েছে। তাদের জেরা করে সদর স্ট্রিটের একটি হোটেল থেকে অভিষেক শুক্লা (৩৫) এবং আইয়ুব আলী (৪৪) নামে দুজনকে গ্রেপ্তার করা হয়। এই দুজন ওই হোটেলে বসে বেটিং চক্র চালাচ্ছিল। তাদের থেকে ৬টি মোবাইল এবং একটি ল্যাপটপ বাজেয়াপ্ত হয়েছে। আটকদের বিরুদ্ধে ময়দান থানায় ভারতীয় দণ্ডবিধির ১২০বি এবং ৪২০ ধারার পাশাপাশি গ্যাম্বলিং আইনের একাধিক ধারায় মামলা দায়ের করা হয়েছে।</p>
    </article>
  </body>
</html>