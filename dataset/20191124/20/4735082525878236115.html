<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sadownictwo/191129686-Komorowski-Przyzwyczajamy-sie-ze-PiS-robi-rzeczy-nieprawdopodobne.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T20:37:29+00:00"/>
    <meta property="og:title" content="Komorowski: Przyzwyczajamy się, że PiS robi rzeczy nieprawdopodobne"/>
    <meta property="og:description" content="Niestety przyzwyczajamy się, że Prawo i Sprawiedliwość może robić rzeczy, wydawałoby się, nieprawdopodobne. Robią, a ludzie po jakimś czasie uważają: to prawie norma, nic takiego strasznego - mówił w &quot;Faktach po Faktach&quot; były prezydent Bronisław Komorowski."/>
  </head>
  <body>
    <article>
      <h1>Komorowski: Przyzwyczajamy się, że PiS robi rzeczy nieprawdopodobne</h1>
      <address><time datetime="2019-11-24T20:37:29+00:00">24 Nov 2019, 20:37</time> by <a rel="author">amk</a></address>
      <p>
        <b>Niestety przyzwyczajamy się, że Prawo i Sprawiedliwość może robić rzeczy, wydawałoby się, nieprawdopodobne. Robią, a ludzie po jakimś czasie uważają: to prawie norma, nic takiego strasznego - mówił w "Faktach po Faktach" były prezydent Bronisław Komorowski.</b>
      </p>
      <p>Bronisław Komorowski nawiązał w ten sposób do słów wiceministra sprawiedliwości Michała Wójcika. W dzisiejszej "Kawie na ławę" poruszono sprawę olsztyńskiego sądu, który, chcąc się upewnić, czy <a href="https://www.rp.pl/Sedziowie-i-sady/311199981-Wyrok-Trybunalu-Sprawiedliwosci-ws-KRS-i-Izby-Dyscyplinarnej-SN.html">po wyroku Trybunału Sprawiedliwości UE  </a>jeden z sędziów nominowany przez nową KRS spełnia wymogi niezawisłości i niezależności, wezwał pod rygorem grzywny dyrektora Kancelarii Sejmu do dostarczenia w ciągu tygodnia utajnionych list poparcia sędziów do KRS.</p>
      <p>Zdaniem Michała Wójcika "nie może być tak, że jeden sędzia kwestionuje status innego sędziego", sprawa powinna być zbadana przez izbę dyscyplinarną, a tego typu postępowanie jest "prostą droga do anarchii".</p>
      <p>Według Bronisława Komorowskiego słowa Wójcika można traktować jak straszenie sędziów dyscyplinarką, a sędziom z Olsztyna były prezydent podziękował za wykazany charakter i dbałość o "przyszłych klientów" polskiego sądownictwa.</p>
      <p>Komorowski przekonywał, że w słowach Wójcika jest "coś niebezpiecznego", co jest dowodem na to, iż Prawo i Sprawiedliwość robi rzeczy, które wcześniej wydawały się nieprawdopodobne.</p>
      <p>-Przyzwyczajamy się, że Prawo i Sprawiedliwość może robić rzeczy, wydawałoby się, nieprawdopodobne. Robią, a ludzie po jakimś czasie uważają: to prawie norma, nic takiego strasznego - mówił Komorowski. - Tak było z Trybunałem Konstytucyjnym, tak było z konstytucją.</p>
      <p>Zdaniem byłego prezydenta jest to niepokojące i nie można być na to obojętnym.</p>
    </article>
  </body>
</html>