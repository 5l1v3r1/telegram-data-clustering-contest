<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/594513/%E0%A6%AD%E0%A6%BE%E0%A6%B0%E0%A6%A4-%E0%A6%A5%E0%A7%87%E0%A6%95%E0%A7%87-%E0%A6%85%E0%A6%A8%E0%A7%81%E0%A6%AA%E0%A7%8D%E0%A6%B0%E0%A6%AC%E0%A7%87%E0%A6%B6%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%9C%E0%A6%AE%E0%A6%BF%E0%A7%9F%E0%A6%A4%E0%A7%87%E0%A6%B0-%E0%A6%89%E0%A6%A6%E0%A7%8D%E0%A6%AC%E0%A7%87%E0%A6%97"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T20:10:00+00:00"/>
    <meta property="og:title" content="ভারত থেকে অনুপ্রবেশের ঘটনায় জমিয়তের উদ্বেগ"/>
    <meta property="og:description" content="বাংলাদেশের ঝিনাহদহ জেলার মহেশপুর সীমান্ত দিয়ে গত এক মাস ধরে ভারত থেকে অবৈধ অনুপ্রবেশ ঘটছে বলে দাবি করেছে জমিয়তে উলামায়ে ইসলাম। এ ঘটনায় সরকার নির্লিপ্ত উল্লেখ করে গভীর উদ্বেগ প্রকাশ করেছে দলটির মহাসচিব নূর হোসাইন কাসেমী। তিনি বলেন, রোহিঙ্গাদের মতো আরেকটি গভীর সংকটের মুখে আমরা কোনোভাবেই..."/>
  </head>
  <body>
    <article>
      <h1>ভারত থেকে অনুপ্রবেশের ঘটনায় জমিয়তের উদ্বেগ</h1>
      <address><time datetime="2019-11-24T20:10:00+00:00">24 Nov 2019, 20:10</time> by <a rel="author">বাংলা ট্রিবিউন রিপোর্ট</a></address>
      <p> </p>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/25/4ec99f49c00fba52b1a7e61b54e07bcf-5ddae43596925.jpg"/>
        <figcaption>জমিয়তে উলামায়ে ইসলাম</figcaption>
      </figure>
      <p>বাংলাদেশের ঝিনাহদহ জেলার মহেশপুর সীমান্ত দিয়ে গত এক মাস ধরে ভারত থেকে অবৈধ অনুপ্রবেশ ঘটছে বলে দাবি করেছে জমিয়তে উলামায়ে ইসলাম। এ ঘটনায় সরকার নির্লিপ্ত উল্লেখ করে গভীর উদ্বেগ প্রকাশ করেছে দলটির মহাসচিব নূর হোসাইন কাসেমী। তিনি বলেন, রোহিঙ্গাদের মতো আরেকটি গভীর সংকটের মুখে আমরা কোনোভাবেই পড়তে চাই না। রবিবার (২৪ নভেম্বর) এক বিবৃতিতে তিনি এসব কথা বলেন।</p>
      <p>বিবৃতিতে নূর হোসাইন কাসেমী বলেন, গত এক মাসে বাংলাদেশের ঝিনাইদহ সীমান্ত দিয়ে ভারতের দিক থেকে হঠাৎ ব্যাপক অনুপ্রবেশের যে ধারাবাহিক ঘটনা ঘটছে, তাতে স্পষ্ট বোঝা যাচ্ছে যে ভারতের বিজেপি সরকার এনআরসির নামে বাংলাদেশবিরোধী হুংকার ও বাংলা ভাষাভাষি মুসলিম উচ্ছেদ এখন বাস্তবায়ন করতে শুরু করেছে। এই অনুপ্রবেশের ঘটনায় শুধু ঝিনাইদহ সীমান্তেই মাত্র তিন সপ্তাহে ৩৫১ জনকে আটক করেছে বিজিবি।</p>
      <p>কাসেমী বলেন, এটা তো শুধু ঝিনাইদহ সীমান্তের খবর। অনুপ্রবেশের ঘটনা সীমান্তের অন্যান্য এলাকায়ও ঘটতে পারে। ভারতীয় পুলিশ ও বিএসএফ বলপ্রয়োগ করে যেমন ভারত থেকে বাংলা ভাষাভাষী মুসলমানদেরকে সীমান্ত পথে এই দেশে ঠেলে দিচ্ছে, তেমনি ব্যাপক মুসলিম নির্যাতনের মুখে প্রাণ বাঁচাতেও কেউ কেউ বাংলাদেশে ঢুকে পড়ে থাকতে পারে।</p>
      <p>ভারতে এনআরসির কারণে আতঙ্কিত লোকজন সীমান্ত পথে বাংলাদেশে ঢুকছে- এটা কোনোভাবেই দেশের জন্য ভালো খবর নয় বলে হুঁশিয়ার করেন কাসেমী।</p>
      <p> </p>
      <footer>/সিএ/টিটি/</footer>
    </article>
  </body>
</html>