<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/nem-lesz-ott-az-isl-dontojeben-hosszu-katinka-csapata-2050353/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T20:37:00+00:00"/>
    <meta property="og:title" content="Nem lesz ott az ISL döntőjében Hosszú Katinka csapata"/>
    <meta property="og:description" content="Az Iron harmadik helyen végzett a verseny londoni állomásán."/>
  </head>
  <body>
    <article>
      <h6 class="kicker">NEMZETKÖZI ÚSZÓLIGA</h6>
      <h1>Nem lesz ott az ISL döntőjében Hosszú Katinka csapata</h1>
      <address>
        <time datetime="2019-11-24T20:37:00+00:00">24 Nov 2019, 20:37</time>
      </address>
      <h4>Hosszú Katinka csapata, az Iron a harmadik helyen végzett a Nemzetközi Úszóliga (ISL) londoni állomásán, így eldőlt, hogy nem lesz ott a sorozat Las Vegas-i fináléjában.</h4>
      <p>A brit fővárosban a Chad Le Clos fémjelezte Energy Standard diadalmaskodott.</p>
      <p>A kaszinóvárosban sorra kerülő nagydöntőben Európát az Energy Standard mellett a Bernek Pétert és Kapás Boglárkát is foglalkoztató London Roar képviseli, míg a házigazdáktól a Cali Condors és a Los Angeles Current úszói versenyeznek majd.</p>
      <p>Az ISL-sorozat állomásain egyszerre négy csapat küzd egymással, együttesenként 12 férfi és 12 női úszó vehet részt egy viadalon, egy számban klubonként két úszó versenyez, a helyezések alapján pontokat kapnak a csapatok, így alakul ki a végső sorrend. Az egyéni számokban, 9, 7, 6, 5, 4, 3, 2, 1 pontot kapnak a csapatok, a váltók dupla szorzóval járnak, az úgynevezett csillagszóró futamban – amelyben az 50 méter gyorsot egymás után háromszor kell leúszniuk a versenyzőknek, de mindegyik végén feleződik a mezőny – pedig akár triplázni is lehet.</p>
      <p>
        <i>Forrás: MTI</i>
      </p>
    </article>
  </body>
</html>