<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/prima-reactie-a-vioricai-dancila-dupa-infrangerea-din-turul-2-nu-demisionez-daca-vor-considera-colegii-ca-trebuie-sa-fac-pasul-atunci-sa-facem-congres-18612479"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T20:48:34+00:00"/>
    <meta property="og:title" content="Prima reacţie a Vioricăi Dăncilă după înfrângerea din Turul 2: Nu demisionez. Dacă vor considera colegii că trebuie să fac pasul, atunci să facem Congres"/>
    <meta property="og:description" content="Viorica Dăncilă a declarat că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului."/>
  </head>
  <body>
    <article>
      <h1>Prima reacţie a Vioricăi Dăncilă după înfrângerea din Turul 2: Nu demisionez. Dacă vor considera colegii că trebuie să fac pasul, atunci să facem Congres</h1>
      <address><time datetime="2019-11-24T20:48:34+00:00">24 Nov 2019, 20:48</time> by <a rel="author" href="https://www.zf.ro/autor/ana-petrescu" target="_blank">Ana Petrescu</a></address>
      <p>Viorica Dăncilă a declarat că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
      <p>„Nu am luat în calcul acest lucru. Vom discuta în cadrul CEx. Noi trebuie să avem în vedere că vin sărbătorile şi imediat intrăm în precampanie electorală şi trebuie să fim foarte bine pregătiţi. Bineînţeles că voi asculta opiniile tuturor colegilor. Vom vedea cum văd lucrurile pe fiecare judeţ în parte. Trebuie să nu analizăm lucrurile pe ceea ce a făcut candidatul. Eu am făcut tot ceea ce ţinea de mine. Poate am început târziu campania, pentru că într-adevăr noi am trecut după o perioadă dificilă, pierderea alegerilor europarlamentare, arestarea preşedintelui partidului, Congres, dar am reuşit să recuperăm electoratul pe care l-am avut în 2016. Vom discuta în partid, dar cred că analiza trebuie să o facem pornind de la fiecare organizaţie în parte, pentru a veni cu o strategie de campanie pliată pe realitate”, a declarat Viorica Dăncilă la Antena 3, întrebată dacă se aşteaptă să fie înlăturată de la şefia PSD.</p>
      <p>Liderul PSD a adăugat că, în cazul în care social-democraţii vor schimbarea ei de la conducerea formaţiunii, atunci trebuie să fie organizat un Congres.</p>
      <p>„Nu îmi dau demisia. Dacă într-adevăr colegii vor considera că trebuie să fac acest pas, atunci trebuie să facem un Congres, pentru că am fost aleasă printr-un Congres la conducerea partidului. Eu consider că trebuie să fim foarte înţelepţi. Ceea ce este de reproşat, întotdeauna avem deschiderea de a asculta pe fiecare, pentru că aşa este în democraţie”, a conchis Dăncilă.</p>
      <p>Datele provizorii, furnizate de Autoritatea Electorală Permanentă, după numărarea a 94,4% din voturi (8.582.275) arată că actualul preşedinte Klaus Iohannis a obţinut 62,8% din voturi, în timp ce Viorica Dăncilă a obţinut 37,1%.</p>
    </article>
  </body>
</html>