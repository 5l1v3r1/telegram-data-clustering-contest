<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/24/fantastican-mec-na-bramal-lejnu-zavrsen-bez-pobednika/"/>
    <meta property="og:site_name" content="Sportska centrala"/>
    <meta property="article:published_time" content="2019-11-24T20:19:43+00:00"/>
    <meta property="og:title" content="Fantastičan meč na „Bramal Lejnu“ završen bez pobednika"/>
    <meta property="og:description" content="Šefild Junajted – Mančester Junajted 3:3 (1:0) Flek 19′, Muset 52′, Mekburni 90+1′ – Vilijams 72′, Grinvud 77′, Rašford 79′ U dramatičnoj utakmici u Šefildu, dva Junajteda su podelila bodove. „Oštrice“ su imale dva gola prednosti na 20 minuta pre kraja, a na kraju su do boda došli golom u sudijskoj nadoknadi. Imali su domaćini […]"/>
  </head>
  <body>
    <article>
      <h1>Fantastičan meč na „Bramal Lejnu“ završen bez pobednika</h1>
      <address><time datetime="2019-11-24T20:19:43+00:00">24 Nov 2019, 20:19</time> by <a rel="author">Zile</a></address>
      <p><b>Šefild Junajted – Mančester Junajted 3:3</b> (1:0)<br/><i>Flek 19′, Muset 52′, Mekburni 90+1′ – Vilijams 72′, Grinvud 77′, Rašford 79′</i></p>
      <p>U dramatičnoj utakmici u Šefildu, dva Junajteda su podelila bodove.</p>
      <p>„Oštrice“ su imale dva gola prednosti na 20 minuta pre kraja, a na kraju su do boda došli golom u sudijskoj nadoknadi. Imali su domaćini tri dobre prilike pre nego što ih je Flek doveo u vođstvo u 19. minutu. To je bio rezultat prvog poluvremena, da bi Muset na startu nastavka preciznim udarcem sa 20 metara po drugi put naterao De Heu da vadi loptu iz mreže.</p>
      <p>Solskjer je na teren poslao Marsijala i Grinvuda i sve se promenilo u igri, do tada, bezidejnog Mančester Junajteda. Prvo je Brendon Vilijams odmerenim udarcem smanjio na 2:1 u 72. minutu, onda je rezervista Grinvud pogodio za izjednačenje u 77.minutu, a samo dva minuta docnije, odlučnu akciju „crvenih đavola“ golom je završio Markus Rašford.</p>
      <p>Činilo se da novajlija u Premijer ligi neće imati snage da se oporavi posle ovakvog šoka, ali je ipak uspeo. U prvom minutu sudijske nadoknade lopta je stigla do Mekburnija, izgledalo je da ju je on umirio rukom, pre nego što je poslao u mrežu, ali je posle dugog gledanja snimka ustanovljeno da nije.</p>
      <p>Šefild je trenutno 6. sa 19 bodova, dok je Mančester Junajted 9. sa bodom manje.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/23/siti-slavio-u-derbiju-i-izvrsio-rokadu-sa-plavcima/"/>
        <a href="https://www.sportskacentrala.com/2019/11/23/lakazet-u-96-minutu-sprecio-svih-sedam-pobeda-gostiju-u-premijer-ligi-video/"/>
        <a href="https://www.sportskacentrala.com/2019/11/23/murinjo-debitovao-pobedom-nece-biti-zadovoljan/"/>
        <a href="https://www.sportskacentrala.com/2019/11/22/posebni-doliva-so-na-ranu-vecitom-rivalu-murinjo-krade-milanu-vec-dogovoreno-pojacanje/"/>
        <a href="https://www.sportskacentrala.com/2019/11/15/eurosport-nema-dilemu-ako-sari-ne-osvoji-ligu-sampiona-juve-ce-naredne-sezone-voditi-jedan-od-najboljih-trenera-danasnjice/"/>
        <a href="https://www.sportskacentrala.com/2019/11/10/miris-titule-opija-enfild-liverpul-pobedio-u-derbiju-sezone-video/"/>
        <a href="https://www.sportskacentrala.com/2019/11/09/crveno-beli-ipak-zaustavili-totenhem-sefild-jaci-od-var-a-raspolozeni-englezi/"/>
        <a href="https://www.sportskacentrala.com/2019/11/09/celsijeva-sesta-u-nizu-pulisic-se-zagrejao/"/>
        <a href="https://www.sportskacentrala.com/2019/11/08/prvenac-votforda-u-ovoj-sezoni-video/"/>
      </related>
    </article>
  </body>
</html>