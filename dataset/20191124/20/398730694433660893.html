<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fredricsons-lag-vann-finalen-efter-rysare/"/>
    <meta property="og:site_name" content="DN.SE"/>
    <meta property="article:published_time" content="2019-11-24T20:25:03+00:00"/>
    <meta property="og:title" content="Fredricsons lag vann finalen efter rysare"/>
    <meta property="og:description" content="Peder Fredricson blev med sitt lag Shanghai Swans fyra i semifinalen i fredags – men skrällde och vann superfinalen i Global Champions League i Prag."/>
  </head>
  <body>
    <article>
      <h1>Fredricsons lag vann finalen efter rysare</h1>
      <address><time datetime="2019-11-24T20:25:03+00:00">24 Nov 2019, 20:25</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Peder Fredricson blev med sitt lag Shanghai Swans fyra i semifinalen i fredags – men skrällde och vann superfinalen i Global Champions League i Prag.<br/>– Pressen var på, allt kan hända, säger Fredricson till arrangören enligt SVT.</b>
      </p>
      <p>Global Champions League avslutades med en rafflande final där Peder Fredricson kröntes som vinnare tillsammans med laget Shanghai Swans.</p>
      <p>– Det var en svår bana, hästarna har hoppat en del och pressen var på, så allt kan hända. De bästa hästarna och ryttarna i världen är här och det är stora banor. Det är hårt arbete men jag är verkligen glad över att vi nu är där vi ville, säger Peder Fredricson till arrangören enligt SVT.</p>
      <p><b>Fredricson</b> – på hästen Christian K – rev en gång och fick med sig fyra poäng i första rundan av två i finalen, när lagkamraterna Pius Schwizer och Daniel Deusser red felfritt. I andra rundan var det Peder Fredricson som inledde 1.60-hoppningen felfritt, men Pius Schwizer rev två av hindren och fick med sig åtta poäng.</p>
      <p>Med Deussers nästkommande felfria prestation blev det klart att laget, då med tolv poäng totalt, skulle få en pallplats trots att två lag hade sina rundor kvar att rida. När Paris Panthers sedan fick med sig 24 poäng i sin andra runda, var silvret garanterat.</p>
      <p>Cannes Stars, som var sist ut, avgjorde dock vilken valör medaljen skulle vara.</p>
      <p><b>Med bara en poäng</b> från en felfri första runda (på grund av att tidsgränsen överskreds) hade de en marginal på elva poäng inför den sista rundan och därmed stor chans att ta hem guldet själva.</p>
      <p>När Jean Richard Phillips rev två av hindren ökade dock guldchanserna markant för Fredricsons lag. De två sista ryttarna i Cannes Stars hade därmed bara fyra poäng – en rivning – i marginal inför sina sista rundor. Och när Maurice Tebbel rev i ett av banans sista hinder stod det klart – Shanghai Swans med Peder Fredricson i laget skulle vinna.</p>
      <p>Segern innebär att laget får en prissumma på 2,7 miljoner euro, motsvarande drygt 28 miljoner kronor.</p>
      <p>Monaco Aces blev tvåa före Madrid in Motion.</p>
    </article>
  </body>
</html>