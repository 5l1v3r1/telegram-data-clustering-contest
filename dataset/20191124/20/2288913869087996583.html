<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191124_04735024"/>
    <meta property="og:site_name" content="De Standaard"/>
    <meta property="article:published_time" content="2019-11-24T20:41:00+00:00"/>
    <meta property="og:title" content="Klaus Iohannis blijft president van Roemenië"/>
    <meta property="og:description" content="De aftredende Roemeense president Klaus Iohannis (60), die twee weken geleden de eerste ronde van de presidentsverkiezingen won, mag aan een nieuwe ambtste..."/>
  </head>
  <body>
    <article>
      <h1>Klaus Iohannis blijft president van Roemenië</h1>
      <address>
        <time datetime="2019-11-24T20:41:00+00:00">24 Nov 2019, 20:41</time>
      </address>
      <p>
        <b>De aftredende Roemeense president Klaus Iohannis (60), die twee weken geleden de eerste ronde van de presidentsverkiezingen won, mag aan een nieuwe ambtstermijn beginnen.</b>
      </p>
      <p>Dat blijkt uit de exitpolls. De conservatief-liberale ­Iohannis zou 66,5 procent behalen, zijn tegenstander, de sociaaldemocratische ex-premier Viorica Dancila, strandt op 33,5 procent. De officiële resultaten worden later zondag of maandag verwacht.</p>
      <p>Iohannis was de grote favoriet. Hij krijgt de steun van de nieuwbakken regeringspartij PNL, de Nationale Liberale Partij, van premier Ludovic Orban.</p>
      <p>
        <b>Maanden vol schandalen</b>
      </p>
      <p>Het is al enkele jaren politiek turbulent in Roemenië: het parlement gaf maandag de nieuwe regering onder leiding van Orban nipt het vertrouwen. Orban volgt Dancila op als premier. <a href="https://www.standaard.be/cnt/dmf20191010_04656477">Toen haar regering viel na maanden vol schandalen</a>, was dat al de derde onder leiding van sociaaldemocraten die er voortijdig de brui aan gaf sinds de verkiezingen eind 2016. De regering-Orban zal besturen tot de volgende verkiezingen, die binnen het jaar moeten plaatsvinden. Maar er zijn ook vervroegde verkiezingen in de lente mogelijk.</p>
      <p>Orban hoopt samen met Iohannis het land te zuiveren van corruptie, die welig tiert, ook in politieke middens.</p>
    </article>
  </body>
</html>