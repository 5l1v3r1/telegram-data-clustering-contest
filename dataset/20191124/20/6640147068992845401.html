<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/cyberpunk-2077-acquisti-multiplayer/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-24T20:01:00+00:00"/>
    <meta property="og:title" content="Cyberpunk 2077 avrà contenuti a pagamento per il multiplayer | Game Division"/>
    <meta property="og:description" content="Cyberpunk 2077 avrà una monetizzazione che riguarderà sicuramente la modalità multiplayer che verrà introdotta qualche mese dopo il lancio."/>
  </head>
  <body>
    <article>
      <h1>Cyberpunk 2077 avrà contenuti a pagamento per il multiplayer | Game Division</h1>
      <address>
        <time datetime="2019-11-24T20:01:00+00:00">24 Nov 2019, 20:01</time>
      </address>
      <p><b>Cyberpunk 2077</b> avrà sicuramente una modalità <b>multiplayer</b> ed è ormai quasi certo che CD Projekt Red intenda introdurre una forma di <b>monetizzazione</b> anche se non è ancora chiaro esattamente con quale tipo di modalità. Sul tema è intervenuto il presidente della società, <b>Adam Kiciński</b>, durante una conferenza al termine dell’incontro con gli investitori.</p>
      <p>Kiciński ha confermato che ci saranno delle forme di monetizzazione legate al multiplayer ma che è <i>“troppo presto per rivelare i dettagli. Il progetto è ancora nelle fasi iniziali di sviluppo </i>– ha aggiunto –<i> e stiamo continuamente sperimentando, d’altronde è il primo gioco multiplayer che realizziamo”</i>. Ad ogni modo CD Projekt Red spiega di <b>non voler abbandonare la politica</b> che ha sempre caratterizzato lo studio in tema di contenuti a pagamento.</p>
      <figure>
        <img src="https://www.tomshw.it/images/images/2019/08/cyberpunk-2077-gamescom-2019-48322.jpg"/>
      </figure>
      <p>Leggi anche: <a href="https://www.tomshw.it/videogioco/cod-modern-warfare-lancio-digitale/">COD Modern Warfare ha avuto il miglior lancio digitale dell’anno</a></p>
      <p>Adam Kiciński spiega che si stanno valutando <b>differenti possibilità</b> e che non c’è alcuna direzione ben precisa anche se non verrà abbandonata la propria politica di <b>rispetto</b> nei confronti dei giocatori: <i>“La monetizzazione sarà intelligente e faremo in modo di offrire come sempre contenuti di valore adeguati al prezzo”</i>.</p>
      <p>Come accaduto già nel caso di <b>The Witcher 3</b>, anche in Cyberpunk 2077 non è previsto <b>alcun bonus per il preordine</b> dato che lo studio vuole che tutti i giocatori abbiano lo stesso tipo di contenuti sia al momento dell’acquisto al lancio sia due anni dopo. Saranno comunque disponibili le edizioni da <b>collezione e limitate</b> con custodia steelbook e vari bonus come colonne sonore e artwork ma nessun contenuto <b>in-game</b>.</p>
      <p>Resta da capire dunque che <b>tipo di monetizzazione</b> CD Projekt Red intende introdurre per il multiplayer. Già il responsabile della divisione di Cracovia John Mamais si era detto generalmente sfavorevole all’introduzione delle <b>microtransazioni</b> in particolare perché non sarebbero accolte favorevolmente dal pubblico. Cyberpunk 2077 arriverà <b>il 16 aprile</b> su PlayStation 4, Xbox One e PC.</p>
      <blockquote>Se siete interessati a Cyberpunk 2077 potete acquistarlo su Amazon nelle sue versioni <a href="https://toms.it/AnPn6">Limited, Collector e Standard</a>. Al gioco potete anche affiancare la guida strategica <a href="https://toms.it/xaC3S">da collezione</a>  e quella <a href="https://toms.it/hHurq">standard</a>.</blockquote>
    </article>
  </body>
</html>