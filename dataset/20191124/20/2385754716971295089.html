<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598910/xeiropedes-se-35xrono-gia-ypothesi-katoxis-paidikis-pornografias-sti-larnaka"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T20:33:00+00:00"/>
    <meta property="og:title" content="Χειροπέδες σε 35χρονο για υπόθεση κατοχής παιδικής πορνογραφίας στη Λάρνακα"/>
    <meta property="og:description" content="Υπόθεση κατοχής και διανομής υλικού παιδικής πορνογραφίας διερευνά η Αστυνομία, για την οποία 35χρονος συνελήφθη σήμερα από μέλη του Γραφείου Καταπολέμησης..."/>
  </head>
  <body>
    <article>
      <h1>Χειροπέδες σε 35χρονο για υπόθεση κατοχής παιδικής πορνογραφίας στη Λάρνακα</h1>
      <address><time datetime="2019-11-24T20:33:00+00:00">24 Nov 2019, 20:33</time> by <a rel="author">sigmalive</a></address>
      <p>Υπόθεση κατοχής και διανομής υλικού παιδικής πορνογραφίας διερευνά η Αστυνομία, για την οποία 35χρονος συνελήφθη σήμερα από μέλη του Γραφείου Καταπολέμησης Ηλεκτρονικού Εγκλήματος.</p>
      <p>Η διερεύνηση της υπόθεσης άρχισε μετά από πληροφορίες που έλαβε η Αστυνομία ότι χρήστης λογαριασμού διαδικτυακής πλατφόρμας κοινωνικής δικτύωσης, απέστειλε σε χρήστη της ίδιας πλατφόρμας αρχεία βιντεοσκοπημένου υλικού παιδικής πορνογραφίας. Το Γραφείο Καταπολέμησης Ηλεκτρονικού Εγκλήματος προχώρησε σε εξετάσεις για ταυτοποίηση του υπόπτου και, αφού προέκυψαν στοιχεία εναντίον του 35χρονου, εξασφαλίστηκε Δικαστικό ένταλμα σύλληψής του.</p>
      <p>Σήμερα, λίγο πριν τις 11.00π.μ., τα μέλη της Αστυνομίας εντόπισαν τον 35χρονο στην οικία του, στην επαρχία Λάρνακας, και προχώρησαν στην σύλληψή του, ενώ στην συνέχεια, βάσει Δικαστικού εντάλματος, διενήργησαν έρευνα στην κατοικία. Κατά την έρευνα εντοπίστηκαν και παραλήφθηκαν τέσσερα κινητά τηλέφωνα για να τύχουν δικανικής εξέτασης.</p>
      <p>Για σκοπούς διερεύνησης της υπόθεσης, ο ύποπτος τέθηκε υπό κράτηση, ενώ τις εξετάσεις διεξάγει το Γραφείο Καταπολέμησης Ηλεκτρονικού Εγκλήματος.</p>
    </article>
  </body>
</html>