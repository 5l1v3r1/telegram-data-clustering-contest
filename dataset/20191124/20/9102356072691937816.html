<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/24/duris-atvere-trecioji-kraite-tiltas-tarp-ukininko-ir-pirkejo/"/>
    <meta property="og:site_name" content="alkas.lt"/>
    <meta property="article:published_time" content="2019-11-24T20:31:00+00:00"/>
    <meta property="og:title" content="Duris atvėrė trečioji „Kraitė“ – tiltas tarp ūkininko ir pirkėjo"/>
    <meta property="og:description" content="Lietuvoje daugėja trumposios maisto tiekimo grandinės iniciatyvų, galinčių būti pavyzdžiu ir padrąsinimu kitiems. Šeštadienį Kauno rajone, Garliavoje, duris atvėrė  bene geriausias trumposios maisto grandinės pavyzdys – parduotuvė – turgelis „Kraitė“, kurioje po kooperatyvo stogu susivieniję ūkininkai siūlo platų šviežio ir be chemijos maisto pasirinkimą bei tikisi išplėsti savo išauginto ir pagaminto maisto pirkėjų ratą."/>
  </head>
  <body>
    <article>
      <h1>Duris atvėrė trečioji „Kraitė“ – tiltas tarp ūkininko ir pirkėjo</h1>
      <address>
        <time datetime="2019-11-24T20:31:00+00:00">24 Nov 2019, 20:31</time>
      </address>
      <p>Lietuvoje daugėja trumposios maisto tiekimo grandinės iniciatyvų, galinčių būti pavyzdžiu ir padrąsinimu kitiems. Šeštadienį Kauno rajone, Garliavoje, duris atvėrė  bene geriausias trumposios maisto grandinės pavyzdys – parduotuvė – turgelis „Kraitė“, kurioje po kooperatyvo stogu susivieniję ūkininkai siūlo platų šviežio ir be chemijos maisto pasirinkimą bei tikisi išplėsti savo išauginto ir pagaminto maisto pirkėjų ratą.</p>
      <p>„Šiandien mes vis daugiau dėmesio skiriame sveikai mitybai, o saugiausia, kaip žinia, yra valgyti tą maistą, kuris užaugintas ir pagamintas šalia mūsų ir pasiekia mus labai šviežias. Tam atsiranda vis daugiau galimybių. Šios pirmosios parduotuvėlės, vienijančios ūkininkus, kaupia patirtį ir pamokas, kurios labai pravers, siekiant šį judėjimą padaryti ilgalaikį. Linkiu, kad prie šio trumposios grandinės judėjimo prisijungtų ir daugiau ūkininkų organizacijų. Tai naujas,  kūrybingas, naudingas ir pirkėjui, ir pardavėjui judėjimas, tad tikimės, kad jis bus pastovus ir ilgalaikis“, – teigia žemės ūkio ministras Andrius Palionis.</p>
      <p>Prieš dešimtmetį mobiliais ūkininkų turgeliais startavęs žemės ūkio kooperatyvas „Lietuviško ūkio kokybė“ subūrė žemdirbius jau į tris į savo parduotuvėles, įkurtas šalia galimų pirkėjų intensyvių srautų. Pirmoji parduotuvė – turgelis, kur maisto gamintojai tiesiogiai susitinka su pirkėjais, šių metų pavasarį įsikūrė Jonavoje, o antroji visai neseniai atvėrė duris taip pat Kaune.</p>
      <p>Kiekviena parduotuvėlė jungia po dešimt Lietuvos gamintojų, patikėjusių bendro darbo nauda. Maistą be chemijos vertinantiems valgytojams čia bus siūlomi rauginti vaisiai ir daržovės, mėsos, pieno, duonos gaminiai, įvairūs pagardai, obuolių sultys, medus, kruopos, trapučiai ir kitas mūsų šalies ūkininkų išaugintas ir pagamintas maistas.</p>
      <related>
        <h4>Susiję straipsniai:</h4>
        <a href="http://alkas.lt/2018/09/16/siekiama-daugiau-demesio-ziniasklaidoje-skirti-kokybisko-maisto-ukiams/"/>
        <a href="http://alkas.lt/2017/06/18/ministrai-ragina-rinktis-maista-uzauginta-salia/"/>
        <a href="http://alkas.lt/2014/06/15/seimos-ukininkai-nuo-iveztines-produkcijos-turgeli-saugo-kaip-savo-aki/"/>
        <a href="http://alkas.lt/2016/02/26/vaiku-sveikata-ne-preke/"/>
        <a href="http://alkas.lt/2014/05/08/kaimo-reikalu-komiteto-organizuotoje-diskusijoje-ekologinio-zemes-ukio-dabartis-ir-perspektyvos/"/>
      </related>
    </article>
  </body>
</html>