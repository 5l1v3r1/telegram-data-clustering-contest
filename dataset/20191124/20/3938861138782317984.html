<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_ukrzaliznicyu-mozhut-kupiti-tilki-ukrayinski-biznesmeni-dlya-vlasnogo-zisku-ekspert/939414"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T20:23:00+00:00"/>
    <meta property="og:title" content="&quot;Укрзалізницю можуть купити тільки українські бізнесмени для власного зиску&quot; - експерт"/>
    <meta property="og:description" content="Частину акцій Укрзалізниці розмістять на біржі, де їх зможуть купити приватні компанії, тим самим інвестувавши гроші. Говорить для Gazeta.ua інвестиційний банкір Сергій Фурса. Він пояснює механізм часткової приватизації Укрзалізниці. &quot;Мова йде десь про 20-25 відсотків. Для України ..."/>
  </head>
  <body>
    <article>
      <h1>"Укрзалізницю можуть купити тільки українські бізнесмени для власного зиску" - експерт</h1>
      <address><time datetime="2019-11-24T20:23:00+00:00">24 Nov 2019, 20:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939414_w_300.jpg?v=0"/>
        <figcaption>Країни Європи щороку сумарно виділяють 75 мільярдів євро дотацій своїм залізницям - Олександр Кава. Фото: Радіо Свобода</figcaption>
      </figure>
      <p>Частину акцій Укрзалізниці розмістять на біржі, де їх зможуть купити приватні компанії, тим самим інвестувавши гроші.</p>
      <p>Говорить для <a href="https://gazeta.ua/">Gazeta.ua</a> інвестиційний банкір <b>Сергій Фурса</b>. Він пояснює механізм часткової приватизації Укрзалізниці.</p>
      <p>"Мова йде десь про 20-25 відсотків. Для України найкраще розмістити їх на Лондонській біржі та продати саме іноземним інвесторам. По-перше, маємо залучати закордонний бізнес до нас. По-друге, це буде впроваджувати західні економічні методи на Укрзалізницю. З'явиться більше прозоре керування, покращиться якість надання послуг пасажирських та вантажних перевезень. Роль держави не зміниться після часткової приватизації. Вона залишиться головним власником", - вважає експерт.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_inicijovanij-gerusom-import-elektroenergiyi-z-rf-zupinit-75-shaht-ta-bilshist-blokiv-aes-federaciya-robotodavciv-pek/939398"/>
      </related>
      <p>Моделі великих залізниць не передбачені для приватизації, заперечує колишній заступник міністра інфраструктури <b>Олександр Кава</b>.</p>
      <p>"У Європі було лише два приклади - в Англії та Естонії - і обидва вони негативні. Закінчились націоналізацією та додатковими витратами на відновлення якості залізниці. Країни Європи щороку сумарно виділяють 75 мільярдів євро дотацій своїм залізницям.</p>
      <p>Укрзалізниця - збиткове підприємство, вона не цікава для міжнародних інвесторів. Її можуть купити тільки українські великі бізнесмени і будуть використовувати виключно для власного зиску, а не інфраструктурного розвитку країни. Через це якість перевезень буде падати, станції та маршрути закриватимуться. Тому українській владі варто відмовитись від цієї ідеї", - каже Олександр Кава.</p>
      <blockquote>29 жовтня голова правління Укрзалізниці підписав на інвестиційному форумі в Маріуполі угоду про початок процедури розміщення частини акцій компанії на біржі з Міністерством інфраструктури та Європейським банком реконструкцій і розвитку.</blockquote>
    </article>
  </body>
</html>