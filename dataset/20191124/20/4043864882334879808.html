<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/24/7232891/"/>
    <meta property="og:site_name" content="Українська правда"/>
    <meta property="article:published_time" content="2019-11-24T20:44:48+00:00"/>
    <meta property="og:title" content="Колишній &quot;мер&quot; окупованої Горлівки виявився українським розвідником"/>
    <meta property="og:description" content="Колишній “народний мер” окупованої Горлівки Едуард Матюха виявився розвідником ГУР Міноборони України й повернувся на підконтрольну територію."/>
  </head>
  <body>
    <article>
      <h1>Колишній "мер" окупованої Горлівки виявився українським розвідником</h1>
      <address>
        <time datetime="2019-11-24T20:44:48+00:00">24 Nov 2019, 20:44</time>
      </address>
      <p>Колишній "народний мер" окупованої Горлівки Едуард Матюха виявився розвідником ГУР Міноборони України й повернувся на підконтрольну територію.</p>
      <p><b>Джерело</b>: сюжет <a href="https://tsn.ua/video/video-novini/narodniy-mer-okupovanoyi-gorlivki-buv-zakonspirovanim-rozvidnikom-gur-mo-ukrayini.html?utm_source=page&amp;utm_medium=popularvideo">ТСН.Тиждень</a></p>
      <p><b>Пряма мова</b> <b>Матюхи</b>: "Я є розвідником Головного управління розвідки Міністерства оборони України".</p>
      <p><b>Пряма мова представника ГУР Вадима Скібіцького</b>: "Дійсно Едуард – це людина, яка надавала дуже багато інформації, яка просто необхідна головному управлінню розвідки Міністерства оборони для реальної оцінки ситуації, що склалася на окупованій території".</p>
      <p><b>Деталі</b>: Протягом 5 років Матюха перебував на території ОРДЛО і вдавав, що підтримує бойовиків.</p>
      <p>Розвідник заявляє, що скандальний сайт "Миротворець" було створено з його подачі. На сайті він описаний як "посібник окупантів, "народний мер" Горлівки".</p>
      <p>У сюжеті зазначається, що Горлівку він очолював недовго, бо навколо нього спалахнув конфлікт між окупантами, що й було завданням від ГУР.</p>
      <p>Він також став першим секретарем горлівського міськкому Компартії, почав заводити контакти з московськими комуністами, зокрема лідером КПРФ Геннадієм Зюгановим.</p>
      <p>За інформацією Матюхи, саме через КПРФ Кремль координує свою діяльність в Абхазії, Придністров'ї, Південній Осетія, а також так званих "ДНР" та "ЛНР". Відповідальною за цю координацію людиною з боку Держдуми РФ він називає Казбека Тайсаєва.</p>
      <p>Зазначається, що з Тайсаєвим та іншими комуністами Матюха формував "гумконвої" РФ для Донбасу, і дізнався, що одне з їхніх завдань – відправляти готівку бойовикам.</p>
      <p>Матюха також заявив, що йому було поставлено завдання зібрати на території Горлівки 1100 підписів під так званим зверненням мешканців ОРДЛО про незалежність від України.</p>
      <p><b>Пряма мова</b>: "Списки створювалися одним простим шляхом – як це робилося завжди на території Донецької області та РФ. Береться 2-3 ручки, вставляються туди різні пальчики обох рук та пишуться різними почерками та кольорами".</p>
      <p><b>Деталі</b>: За словами Матюхи, у випадку, якщо Україна не піде на поступки щодо Донбасу, Росія розглядає план проведення референдуму про приєднання ОРДЛО до РФ.</p>
      <p>Також, за його словами, минулого року піднімалося питання відновлення проекту Новоросія військовим шляхом.</p>
      <p><b>Пряма мова</b>: "Це військова операція щодо захоплення Харківської області, Одеської області та створення сухопутного коридору від РФ до Криму".</p>
      <p><b>Деталі</b>: У сюжеті зазначається, що дружина Матюхи нічого не знала про місію чоловіка і переїхала до Києва, вважаючи, що він працює на окупантів.</p>
      <p>Як пишуть ЗМІ, Матюха був призначений "народним мером" Горлівки 14 травня 2014 року. До листопада 2013 року він був першим заступником міського голови.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232826/"/>
        <a href="https://www.pravda.com.ua/news/2019/11/20/7232540/"/>
        <a href="https://www.pravda.com.ua/news/2019/11/18/7232287/"/>
      </related>
    </article>
  </body>
</html>