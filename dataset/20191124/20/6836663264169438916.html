<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/rumunskym-prezidentem-byl-opet-zvolen-centrista-iohannis-ukazuji-prvni-odhady-1364495"/>
    <meta property="og:site_name" content="E15.cz"/>
    <meta property="article:published_time" content="2019-11-24T20:25:00+00:00"/>
    <meta property="og:title" content="Rumunským prezidentem byl opět zvolen centrista Iohannis, ukazují první odhady"/>
    <meta property="og:description" content="Stávající rumunský prezident Klaus Iohannis obhájil svůj mandát hlavy státu. Centristický politik ve druhém kole voleb jasně porazil sociální demokratku Vioricu Dancilaovou, ukázaly podle agentur první odhady výsledků. Iohannis tak podle všeho potvrdil roli favorita a může zůstat dalších pět let v úřadu. Po zveřejnění odhadů prezident prohlásil, že zvítězilo moderní a evropské Rumunsko."/>
  </head>
  <body>
    <article>
      <h1>Rumunským prezidentem byl opět zvolen centrista Iohannis, ukazují první odhady</h1>
      <address><time datetime="2019-11-24T20:25:00+00:00">24 Nov 2019, 20:25</time> by <a rel="author">ČTK</a></address>
      <p>
        <b>Stávající rumunský prezident Klaus Iohannis obhájil svůj mandát hlavy státu. Centristický politik ve druhém kole voleb jasně porazil sociální demokratku Vioricu Dancilaovou, ukázaly podle agentur první odhady výsledků. Iohannis tak podle všeho potvrdil roli favorita a může zůstat dalších pět let v úřadu. Po zveřejnění odhadů prezident prohlásil, že zvítězilo moderní a evropské Rumunsko.</b>
      </p>
      <p>Podle průzkumu, který mezi voliči po odchodu z volebních místností provedla společnost Ires, stávající prezident získal 66,5 procenta hlasů, zatímco jeho soupeřku podpořilo 33,5 procenta voličů. Společnost Curs-Avantgade Iohannisův výsledek odhadla na 64,8 procenta a expremiérky na 35,2 procenta. První kolo rumunských prezidentských voleb se konalo 10. listopadu.</p>
      <p>Iohannis podle agentury DPA o svém vítězství nepochyboval. „Zvítězilo moderní Rumunsko, evropské Rumunsko, normální Rumunsko,“ prohlásil prezident po zveřejnění odhadů. “Je to nejjasnější vítězství nad PSD,“ prohlásil Iohannis. Dancilaová, která šla do voleb jako kandidátka postkomunistické Sociálnědemokratické strany Rumunska (PSD), se má podle DPA k výsledkům voleb vyjádřit až po oficiálním sečtení hlasů.</p>
      <p>Stávající prezident je považován za ochránce principů právního státu. Jako znovuzvolená hlava státu by mimo jiné mohl jmenovat prokurátory beroucí vážně boj s korupcí, která je jedním z nejpalčivějších problémů Rumunska.</p>
      <p>Šedesátiletý Iohannis, etnický Němec a bývalý starosta města Sibiu, pomohl zajistit konání referenda, v němž se loni v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <related>
        <a href="https://www.e15.cz/byznys/prumysl-a-energetika/rumunska-statni-energetika-se-chysta-prevzit-tamni-byznys-cezu-1361425"/>
      </related>
      <p>Bývalá premiérka Viorica Dancilaová zjevně zaznamenala nejhorší výsledek, jakého od pádu komunismu v prezidentských volbách dosáhl kandidát postkomunistické Sociálnědemokratické strany Rumunska (PSD), poznamenala agentura APA. Pětapadesátiletá politička byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru.</p>
      <p>Odhady nezohledňují hlasy zahraničních Rumunů. Iohannis, kandidát Národní liberální strany (PNL), by tak nakonec mohl získat až kolem 70 procent hlasů. Volební účast pravděpodobně přesáhla 50 procent. První oficiální výsledky se očekávají v noci na pondělí.</p>
      <p>Pokud se výsledek dnešních voleb potvrdí, bude mít podle DPA Rumunsko po delší době naději na harmonickou práci vlády. Iohannis totiž byl dosud v trvalém konfliktu se sociálnědemokratickými vládami. Nyní je premiérem Ludovic Orban z PNL, s nímž chce prezident upevnit nezávislost justice a více se věnovat dosud zanedbávaným oblastem, napsala DPA a uvedla jako příklady snahu o přilákání většího počtu investorů, lepší čerpání peněz z evropských fondů, zlepšení infrastruktury a veřejných služeb.</p>
      <related>
        <a href="https://www.e15.cz/byznys/prumysl-a-energetika/investicni-skupina-eurohold-krouzi-kolem-rumunskeho-byznysu-cez-1363326"/>
      </related>
      <related>
        <a href="https://www.e15.cz/zahranicni/stopka-pro-moralese-bolivijsky-parlament-odhlasoval-usporadani-novych-prezidentskych-voleb-1364482"/>
      </related>
      <related>
        <h4>Související články</h4>
        <a href="https://www.e15.cz/zahranicni/stopka-pro-moralese-bolivijsky-parlament-odhlasoval-usporadani-novych-prezidentskych-voleb-1364482"/>
        <a href="https://www.e15.cz/zahranicni/miliardar-bloomberg-se-postavi-trumpovi-v-boji-o-bily-dum-1364491"/>
        <a href="https://www.e15.cz/the-student-times/dokumentarista-uvnitr-horackovy-kampane-1355171"/>
        <a href="https://www.e15.cz/zahranicni/herec-zelenskyj-jasne-vyhral-ukrajinske-prezidentske-volby-ukazuji-pruzkumy-1358227"/>
        <a href="https://www.e15.cz/zahranicni/zeman-se-setkal-se-sefcovicem-popral-mu-uspech-ve-volbach-a-ocenil-jeho-schopnosti-1357405"/>
      </related>
    </article>
  </body>
</html>