<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837553-u-bryusseli-vidbuvsya-marsh-protestu-nasilstva-nad-zhinkami"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T20:52:00+00:00"/>
    <meta property="og:title" content="У Брюсселі відбувся марш протесту проти насильства над жінками"/>
    <meta property="og:description" content="КИЇВ. 24 листопада. УНН. Близько десяти тисяч людей вийшли в бельгійській столиці на марш в знак протесту проти насильства над жінками в сім'ях, повідомляє …"/>
  </head>
  <body>
    <article>
      <h1>У Брюсселі відбувся марш протесту проти насильства над жінками</h1>
      <address><time datetime="2019-11-24T20:52:00+00:00">24 Nov 2019, 20:52</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>Близько десяти тисяч людей вийшли в бельгійській столиці на марш в знак протесту проти насильства над жінками в сім'ях, повідомляє <b>УНН</b> із посиланням на Deutche Welle.</p>
      <p>Близько десяти тисяч людей вийшли на вулиці бельгійської столиці Брюсселя у неділю, 24 листопада, із закликом припинити насильство над жінками в сім'ях. Протестувальники віддали шану жінкам, які загинули від рук партнерів. Вони зібрались біля Палацу справедливості, де розмістили жіноче взуття червоного кольору як символ жертв вбивств.</p>
      <p>Мітингувальники тримали плакати з надписами "Досить цього" та "Більше жодного життя". Вони також увімкнули сигналізацію та кричали на знак протесту проти замовчування проблеми насильства проти жінок. Також були згадані імена 22 жінок, вбитих чоловіками в Бельгії цього року.</p>
      <p>"Бельгія - це дуже складна країна з багатьма рівнями влади: федеральним, регіональним і комунальним, і всі ці рівні влади мало що роблять для боротьби з насильством над жінками", - заявила одна з організаторок акції Селін Кудрон.</p>
      <p>Згідно з даними бельгійської організації із боротьби з насильством над жінками Mirabal, у 2017 році у країні було зафіксовано 98 випадків вбивств жінок, що у співвідношенні з чисельністю населення є набагато вищим рівнем, ніж в інших європейських країнах.</p>
      <p>Напередодні десятки тисяч людей вийшли на марші проти насильства над жінками у Парижі та Римі. Акції проходять перед Міжнародним днем боротьби з насильством проти жінок, який відзначають 25 листопада.</p>
      <p>Нагадаємо, у Львові близько півсотні людей <a href="https://www.unn.com.ua/uk/news/1837547-u-lvovi-vidbulas-aktsiya-na-pidtrimku-aktsiy-protestu-v-gonkonzi">провели акцію підтримки</a> протестів в Гонконзі.</p>
    </article>
  </body>
</html>