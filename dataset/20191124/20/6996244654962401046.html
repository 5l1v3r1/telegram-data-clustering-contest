<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709897"/>
    <meta property="og:site_name" content="ישראל היום"/>
    <meta property="article:published_time" content="2019-11-24T20:53:36+00:00"/>
    <meta property="og:title" content="&quot;אעביר את חפציו של היטלר לעם היהודי&quot;"/>
    <meta property="og:description" content="איש העסקים הלבנוני שרכש את חפציו של הצורר הנאצי יעביר אותם לקרן היסוד • &quot;הפריטים עלולים לשמש גורמים אנטישמיים&quot;מסביב לעולם היהודי"/>
  </head>
  <body>
    <article>
      <h1>"אעביר את חפציו של היטלר לעם היהודי"</h1>
      <h2>איש העסקים הלבנוני שרכש את חפציו של הצורר הנאצי יעביר אותם לקרן היסוד • בראיון ל"ישראל היום" אמר: "הפריטים עלולים לשמש אנטישמים ואנטי ציונים"</h2>
      <address><time datetime="2019-11-24T20:53:36+00:00">24 Nov 2019, 20:53</time> by <a rel="author" href="https://www.israelhayom.co.il/writer_articles?tid=462" target="_blank">דן לביא</a></address>
      <p><b>"מעשה אצילי מהמעלה הראשונה":</b> לאחר שבועות של מאבק נגד <a href="https://www.israelhayom.co.il/article/707745">המכירה הפומבית של חפציו של אדולף היטלר</a>, הישועה הגיעה דווקא מהמקום הכי פחות צפוי, לאחר שאיש עסקים ממוצא לבנוני, עבדאללה שתילה, החליט לקנות את חפצי הצורר ולתרום אותם לקרן היסוד.</p>
      <p> שתילה סיפר הערב (ראשון) ל"ישראל היום" על החלטתו לקנות את <a href="https://www.israelhayom.co.il/article/708613">חפציו של היטלר</a> ולתרום אותם. "ראיתי בתקשורת שיש תלונה על בית המכירות ופניתי במהרה לקרן היסוד- איתם אני בקשר, במטרה  למנוע מהחפצים הללו להגיע לידיים הלא נכונות", והוסיף, "אנחנו חיים בתקופה בה הדעות נהיות קיצוניות מדי לכל כיוון. תחת החסות הזו צומחות אנטישמיות ואנטי ציוניות מסוכנות ופריטים כאלה עלולים לשמש אותם". </p>
      <figure>
        <img src="https://www.israelhayom.co.il/sites/default/files/u119527/AFP456456.jpg"/>
        <figcaption>
          <b>רקום בראשי התיבות AH. כובעו של היטלר, צילום: איי. אף. פי</b>
        </figcaption>
      </figure>
      <p>עוד הוסיף שתילה ואמר: "הכל קרה מהר. תרמתי זאת לקרן היסוד והם יחליטו אם החפצים יועברו ל'יד ושם' או לכל גורם אחר". שתילה, בן 45, נולד בלבנון ובגיל צעיר עבר יחד עם משפחתו לאיטליה. המשפחה המשיכה בנדודים באירופה עד שהשתקעה בשוויץ כעבדאללה היה בן 15. כיום שתילה הוא יזם בתחומי הנדל"ן, המסעדנות והמלונאות. </p>
      <p>במכירה הפומבית הוצעו למכירה, בין השאר, כובעו האישי של היטלר, שנמכר ב-50 אלף יורו, עותק של ספר של היטלר - מיין קאמפף שהיטלר הקדיש לבכיר המשטר הנאצי הרמן גרינג, מכונת כתיבה של מזכירתו של היטלר, ומכתבים ששלח, בין השאר לגרינג, לראש ה-SS היינריך הימלר ולבכירים נוספים במשטר. שתילה הוציא יותר מ-600 אלף יורו על חפציו. </p>
      <p>הרב מנחם מרגולין, יו"ר איגוד הארגונים היהודים באירופה (EJA) שהוביל את הקריאות לביטול המכירה הפומבית השנויה במחלוקת, הודה למר שתיל ואף הזמין אותו להיות אורח כבוד במשלחת פרלמנטרים ומדינאיים אירופאים שמוביל הארגון באושוויץ בינואר.</p>
      <figure>
        <img src="https://www.israelhayom.co.il/sites/default/files/u119527/YOMI-RIKNER_6786747.jpg"/>
        <figcaption>
          <b>"מרגש שיש אנשים שפועלים ללא ציניות". הרב מנחם מרגולין // צילום: יומי ריקנר</b>
        </figcaption>
      </figure>
      <p>מרגולין התייחס להחלטתו של שתילה לקנות את <a href="https://www.israelhayom.co.il/article/708905">חפציו של היטלר</a> ולתרום אותם. אמר: "מדובר במעשה אצילי מהמעלה הראשונה. לאור העובדה שבית המכירות הגרמני התעקש לקיים את המכירה למרות המחאה האדירה שלנו והסערה שנוצרה סביב הנושא בכל העולם, מרגש מאוד לראות שגם בשנת בסוף שנת 2019, עדיין יש בעולם אנשים שפועלים שלא בציניות ולוקחים על עצמם עול כלכלי שכזה על מנת להבטיח שהחפצים הבזויים הללו לא ישמשו לפיאור המורשת הנאצית ולא ישמשו את המבקשים להמשיך ולזרוע שנאה, גזענות ואלימות". </p>
      <p>גורם בקרן היסוד התייחס לתרומה ואמר: "נטפל בפרטים בחרדת קודש וכשיגיעו לידינו ניוועץ עם כלל הגורמים הרלבנטיים בכדי לקבל את ההחלטה הטובה ביותר כיצד לנהוג בהם".</p>
    </article>
  </body>
</html>