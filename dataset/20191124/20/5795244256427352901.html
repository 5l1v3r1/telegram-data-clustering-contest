<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/seks-u-shlyubi-yak-polipshiti-seksualne-zhittya-yak-priyti-do-kompromisu-v-stosunkah-50055219.html"/>
    <meta property="og:site_name" content="НВ"/>
    <meta property="article:published_time" content="2019-11-24T20:03:00+00:00"/>
    <meta property="og:title" content="Час зайнятися сексом. Як досягти злагоди у стосунках"/>
    <meta property="og:description" content="Склавши графік занять любощами, ви помітно полегшите ситуацію"/>
  </head>
  <body>
    <article>
      <h1>Час зайнятися сексом. Як досягти злагоди у стосунках</h1>
      <h2>Склавши графік занять любощами, ви помітно полегшите ситуацію</h2>
      <address>
        <time datetime="2019-11-24T20:03:00+00:00">24 Nov 2019, 20:03</time>
      </address>
      <p>
        <a href="https://nv.ua/ukr/opinion_author/kastlman.html">Майкл Кастлман<br/>Американський журналіст, письменник, автор the GreatSexGuidance</a>
      </p>
      <p>Нещодавно дослідники з Університету Ватерлоо в Онтаріо з’ясували, що в парах зі стажем розбіжність потреб є головною причиною хронічної сексуальної незадоволеності. Про те, що почати примирення можна з обговорення того, яка частота занять сексом буде прийнятною для вас обох, можна прочитати <a href="https://style.nv.ua/ukr/blogs/seks-u-shlyubi-golovna-prichina-nezadovolenosti-podruzhzhya-yak-polipshiti-seksualni-vidnosini-50053837.html">тут</a>. Компроміс не принесе повного задоволення жодному з вас, однак він зробить ситуацію менш безнадійною.</p>
      <p>Після того, як ви прийдете до угоди про те, наскільки часто потрібно займатися любощами, головним завданням стане здійснення цієї угоди.</p>
      <h3>Діставайте календарі</h3>
      <p>Через хронічну розбіжність бажань пари потрапляють у замкнене коло суперечок, яке зводить з розуму. Один благає: «Сьогодні? Сьогодні?». Другий відповідає: «Ні», або «Я не в настрої», або, найгірший варіант, «Можливо».</p>
      <p>«Можливо» доводить партнера з вищим лібідо до сказу. «То це означає так чи ні?». Його голос стає ще нещаснішим і жалібнішим, через що партнер з нижчим лібідо відчуває ще більший тиск і посилює оборону. Але, як правило, битва припиняється після того, як ви заздалегідь вносите секс у свій календар, зважаючи на ту частоту, про яку домовилися.</p>
      <p>Багатьом людям не до вподоби планування, вони наполегливо стверджують, що найкращий секс — спонтанний. Але після короткого палкого періоду на початку стосунків, спонтанний секс зазвичай сходить нанівець. Усталеним парам сексологи майже завжди рекомендують планування.</p>
      <aside>Секс ніколи не має бути примусом</aside>
      <p>Планування означає, що ви обидва знаєте, коли займетеся любощами. Як правило, це приносить величезне полегшення. Партнери з сильнішим бажанням можуть насолоджуватися передчуттям. Партнерам зі слабшим більше не доводиться відкидати постійні залицяння.</p>
      <p>Повсякденне життя стає менш напруженим. Образи вщухають. На зміну сексуальному конфлікту приходить визначеність і нехай і неохоче, але прийняття розкладу.</p>
      <h3>«Що, якщо у нас заплановано секс, а я не в настрої?»</h3>
      <p>Це запитання негайно ставлять у відповідь на пропозицію скласти графік партнери з нижчим лібідо. Але твердження, що «секс просто відбувається», коли партнери «в настрої» — міф. Коли пара страждає від розбіжностей, що отруюють життя, секс навряд чи «просто відбуватиметься». Один партнер завжди в настрої, другий — вкрай рідко або взагалі ніколи.</p>
      <p>Більшість людей вірить, що бажання передує сексу. Ви хочете зайнятися сексом і ви ним займаєтеся. Це справедливо для більшості чоловіків і деяких жінок.</p>
      <p>Але, як продемонстрували дослідження Розмарі Бассон, психіатра з Університету Британської Колумбії, багато жінок (і, ймовірно, чоловіки) з низьким лібідо кажуть, що до початку статевого акту вони налаштовані нейтрально. Однак потім, якщо процес їм приємний, вони розігріваються і врешті-решт відчувають бажання. Для таких людей бажання не причина сексу, а його наслідок.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatars/000/010/692/original/1f1695342c54407e130217137ef4c908.png&amp;stamp=1&amp;q=85&amp;w=115"/>
      </figure>
      <p>Майкл Кастлман<br/>Ключ до прекрасного сексу. Що головне і для чоловіків, і для жінок</p>
      <p>Якщо деякі люди не відчувають класичного статевого потягу, то навіщо ж вони займаються сексом? Щоб потішити партнера, випробувати приємні відчуття і висловити свою любов і прихильність — мотиви, які не можна назвати суто сексуальними.</p>
      <p>Як щодо нових відносин, коли коханці не можуть відірватися один від одного? Теорія Бассон застосовна і в цьому випадку. Люди з високим лібідо насолоджуються цим періодом, бо вони закохані і в них повно сексу.</p>
      <p>До того ж ті, хто більше зацікавлений в емоційній близькості, знають, що секс прокладає до неї дорогу, і тому, на початковому етапі відносин, коли особливо жадають любові і прихильності, також готові до частих занять сексом. Але, у міру того як закохана пара звикає до спільного життя, спрага близькості вщухає і партнери з нижчим лібідо рідше відчувають сексуальне бажання.</p>
      <p>Примітка для партнерів з вищим лібідо: не тисніть на ваших менш пристрасних коханих, стверджуючи, що «якщо ти не відчуваєш бажання до початку сексу, давай просто займатися ним тоді, коли я захочу, а ти будеш приходити в настрій у процесі». Це перекручене розуміння висновків, зроблених Бассон.</p>
      <p>Уявіть, що ваш партнер любить спілкуватися з якимись друзями. Вам вони теж подобаються, але менше. Як ви будете себе відчувати, якщо ваш партнер скаже: «Неважливо, що тобі вони менше подобаються. Просто підіграй, а до кінця вечора почнеш отримувати задоволення». Це може спрацювати раз на місяць — але не двічі на тиждень. Вся суть у тому, щоб домовитися про ту частоту, яка залишатиметься прийнятною для вас обох протягом тривалого часу. Секс ніколи не має бути примусом.</p>
      <p>Також важливо, щоб партнери з низьким лібідо відмовилися від думки, що перш, ніж зайнятися коханням, вони мають дочекатися слушного настрою. Планування дозволяє вам психологічно підготуватися, заздалегідь викликати в собі збудження і насолодитися процесом.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatar_colors/000/013/836/original/41055712b00fd0588512e9951f01b5ae.jpeg&amp;stamp=1&amp;q=85"/>
      </figure>
      <p>Юлія Ярмоленко<br/>Це важливіше за кохання. П’ять обов’язкових умов хорошого сексу</p>
      <p>Планування дозволяє парам припинити постійні сварки. Найімовірніше, через кілька місяців ваша думка про цей підхід поліпшиться, як і ваші стосунки.</p>
      <h3>Прийміть розклад із вдячністю</h3>
      <p>Після того, як ви складете свій календар занять сексом, прийміть його з позитивним настроєм. Жоден з вас не отримав бажаного повною мірою, але ви обидва проявили достатню гнучкість, щоб домовитися про частоту, прийнятну для обох. Постарайтеся думати про склянку як про наполовину повну.</p>
      <p>Уникайте несправедливих зауважень про величезну жертву, яку ви принесли. Ваш партнер вже знає про це — і він приніс таку саму жертву. Зробіть все залежне від вас, щоб припинити сварки. Дотримуйтесь компромісного графіку кілька місяців, а потім, якщо буде потрібно, перегляньте угоду.</p>
      <h3>Відновіть сексуальні ласки</h3>
      <p>Планування дає одну миттєву перевагу — ви знову можете отримувати насолоду від сексуальних проявів близькості. Дотики та обійми — це одні з найглибших задоволень у житті. Дослідження свідчать, що фізичні ласки без сексуальної складової вкрай благотворно впливають на відносини.</p>
      <p>Після того, як ви складете розклад занять любов’ю, ласкаві дотики втратять свій сексуальний заряд. Ви обоє зможете спокійно обійматися, знаючи, що все, що ви при цьому робите — це ділитеся ніжністю. Зазвичай це приносить полегшення, і дозволяє пестощам знову стати частиною ваших стосунків.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatar_colors/000/013/932/original/73a268458184ee0db68fec8f626e8bcf.jpeg&amp;stamp=1&amp;q=85"/>
      </figure>
      <p>Олександра Шиманова<br/>Поговоримо про це. Чому у вас немає сексу?</p>
      <p>Примітка для партнерів з вищим лібідо: не намагайтеся витлумачити спонтанні ласки як запрошення до сексу. Дотримуйтеся розкладу.</p>
      <h3>Намагайтеся повернути взаємну доброзичливість</h3>
      <p>Коли любляча пара занурена в хронічний конфлікт, кожен вважає, що партнер міг би поводитися доброзичливіше. Але ви не контролюєте партнера. Ви контролюєте тільки себе. Якщо ви хочете відновити гармонію у відносинах, докладіть усіх зусиль, аби самому стати милішим. Намагайтеся щодня демонструвати не менше одного стихійного вияву доброти.</p>
      <h3>Насолоджуйтесь вашим рішенням</h3>
      <p>Коли пари домовляються про взаємоприйнятну частоту і складають розклад, спочатку обидва почуваються насторожено. Це цілком очікувано. Доброзичливість було знищено. Довіру було зруйновано. І обидва більше думають про те, від чого відмовилися, ніж про те, чого набули.</p>
      <p>Але з часом, за умови, що ви обидва будете дотримуватися угоди, напруженість спаде. У вас, як і раніше, відрізнятимуться сексуальні потреби, але це вже не буде так ранити, як раніше, і ваші стосунки — зокрема сексуальні — покращаться. Згодом ви зрозумієте, що зуміли досягти чогось важливого. Ви прийшли до угоди, прийнятної для вас обох. Мої вітання.</p>
      <h3>Якщо впоратися самостійно не вдається</h3>
      <p>Спроби самостійно розв’язати проблему можуть не принести результатів, якщо хтось один або обидва наполягають, що в проблемі винен винятково другий партнер або ж що другий партнер неадекватний або не здатний на компроміс. Якщо ці звинувачення звучать знайомо, зверніться до сексолога. Розбіжність потреб у сексі — одна з тих проблем, з якими пари найчастіше звертаються до фахівців, тож у більшості сексологів є солідний досвід, який може допомогти з цим впоратися.</p>
      <p><i>Переклад</i> <a href="https://nv.ua/"><b><i>НВ</i></b></a></p>
      <p>
        <i>НВ володіє ексклюзивним правом на переклад і публікацію колонок Майкла Кастлмана. Републікацію повної версії тексту заборонено.</i>
      </p>
      <p>
        <a href="https://www.psychologytoday.com/intl/blog/all-about-sex/201909/how-resolve-desire-differences">
          <i>Оригінал</i>
        </a>
      </p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
      <p><b><i>Більше блогів</i></b> <a href="https://style.nv.ua/blogs.html"><b><i>тут</i></b></a></p>
      <p>
        <i>
          <a href="https://ru.depositphotos.com/47032065/stock-photo-beautiful-young-couple.html">Depositphotos</a>
        </i>
      </p>
    </article>
  </body>
</html>