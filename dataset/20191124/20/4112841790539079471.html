<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77692-Frozen-2-ovladlo-kina-po-celom-svete-s-trzbami-350-milionov-dolarov-Ford-vs-Ferrari-prekonal-hranicu-100-milionov-Box-Office"/>
    <meta property="og:site_name" content="REFRESHER"/>
    <meta property="article:published_time" content="2019-11-24T20:26:00+00:00"/>
    <meta property="og:title" content="Frozen 2 ovládlo kiná po celom svete s tržbami 350 miliónov dolárov. Ford vs Ferrari prekonal hranicu 100 miliónov (Box Office)"/>
    <meta property="og:description" content="Tohtotýždňové tržby podľa očakávaní ovládlo pokračovanie najväčšieho animáku všetkých čias."/>
  </head>
  <body>
    <article>
      <h1>Frozen 2 ovládlo kiná po celom svete s tržbami 350 miliónov dolárov. Ford vs Ferrari prekonal hranicu 100 miliónov (Box Office)</h1>
      <address><time datetime="2019-11-24T20:26:00+00:00">24 Nov 2019, 20:26</time> by <a rel="author">Dominik Vetrák</a></address>
      <p>
        <b>Tohtotýždňové tržby podľa očakávaní ovládlo pokračovanie najväčšieho animáku všetkých čias.</b>
      </p>
      <p>Vitaj pri ďalšom nedeľňajšom Box Office, poslednom v tomto mesiaci. Ford vs. Ferrari, bohužiaľ, nemal veľa priestoru hviezdiť na prvom mieste, no nedá sa povedať, že si práve s Frozen 2 kradnú divákov. Tento týždeň máme v TOP 10 rovno tri novinky. Poďme teda rovno od prvého miesta.</p>
      <p>Na ňom sa velebí <b>Frozen 2</b>. 6 rokov po premiére celkovo najúspešnejšieho animáku všetkých čias prichádza od Disney pokračovanie a ďalšia miliardová istota v kinách. Už to nie je vtipné myšiak, budúci rok snáď povolíš. Na prekvapenie nikoho sa snímke nesmierne darilo. Fanúšikovská základňa sa rapídne zvýšila a na pokračovanie boli zrejme zvedavé aj deti, ktoré vyrastali na jednotke. </p>
      <p>Na domácej pôjde sa mu za otvárací víkend podarilo zarobiť 127 miliónov dolárov. Ide o tretí najväčší štart animáku vôbec (hneď po The Incredibles 2 – $182 milliónov a Finding Dory – $135 milliónov). Nerátajúc Pixar, ide o najväčší animovaný opening v histórii Disney. Jednotka za otvárací víkend zarobila 67 miliónov dolárov (za predošlý týždeň už mala na konte 25), pričom ostala na hranici 400 miliónov dolárov. Dvojka pritom hravo prekoná pol miliardy len v USA a Kanade. </p>
      <figure>
        <iframe src="https://www.youtube.com/embed/bwzLiQZDw2I" width="700" height="370" data-service="Youtube" scrolling="no"/>
      </figure>
      <p>V zahraničí sa Frozen tiež neviedlo zle. Malo najväčší štart z animákov vôbec. V 37 teritóriách sa snímke podarilo zhrabnúť dokopy 223 miliónov dolárov, a tak celkový súčet zatiaľ činí 350 miliónov dolárov. A len tak mimochodom, animák otvoril v Číne za 53 miliónov dolárov, Kórea pridala 31,5 milióna a Japonsko 18,2. To máme vyše stovku len z 3 krajín. Ešte stále nás čakajú premiéry v Brazílii, Rusku či Taliansku, no už teraz je jasné, že pôjde o veľký úspech a takmer určite sa prekonajú aj tržby jednotky.</p>
      <p>Prehlásiť to však budeme môcť až budúcu nedeľu. Každý sa totiž bojí takzvaného frontloading, keď sa väčšina divákov nahrnie do kín v otvárací víkend a tržby následne rapídne klesnú. Netreba však zabúdať na fakt, že ide o animák a decká naň budú chodiť do kina ešte v novom roku. Frozen 2 má na konte viacero rekordov, pričom spomenúť sa ešte patrí najväčší globálny a zahraničný opening v IMAX kinách (18 miliónov dolárov). </p>
      <related>
        <a href="https://refresher.sk/76714-Frozen-2-ta-zoberie-na-pozoruhodnu-cestu-V-novom-diele-sa-mozes-tesit-na-znamych-hrdinov"/>
      </related>
      <p>Disneymu sa už po tretíkrát podarilo prekonať hranicu 3 miliárd zarobených v kinách. Rekordom je 3,07 miliardy, čo prekonajú v najbližších dňoch. A to tu máme ešte Star Wars, takže je možné, že nový rekord bude činiť niečo cez 4,5 miliardy dolárov za jeden rok. A to prosím pekne len s 9 filmami a jedným dokumentom v kinách  (Spidey sa neráta, inak by to bolo cez 5 a pol miliardy).</p>
      <p>Ťažko povedať, či by sa myšiakovi podobne darilo, aj keby do kín ročne posielali dvojnásobok filmov. To by sa ale už bili sami so sebou. Táto stratégia je pre nich nesmierne výhodná a očividne funguje, takže sa na nej veľa meniť nebude. Poďme ale už na druhé miesto, kde sedí nami milovaný<b> Ford vs. Ferrari.</b></p>
      <figure>
        <iframe src="https://www.youtube.com/embed/I3h9Z89U9ZA" width="700" height="370" data-service="Youtube" scrolling="no"/>
      </figure>
      <p><b>Tohtoročný najlepší hollywoodsky film zarobil behom 10 dní v kinách 103 miliónov dolárov</b> a na domácej pôde zaznamenal v porovnaní s minulým víkendom 49% prepad, čo nie je až tak tragické. Dokopy má doma 57 miliónov, o 12 viac, ako v celom zahraničí. To je trochu smutný pohľad na vkus Európy a Ázie, ale s tým my už nič nenarobíme (ty áno, ak pôjdeš do kina). Azda všetci očakávali, že v druhom týždni sa zahraničné tržby ukážu v lepšom svetle, no opak je pravdou.</p>
      <related>
        <a href="https://refresher.sk/76654-Oscarove-vykony-Christiana-Balea-a-Matta-Damona-ta-posadia-na-zadok-v-adrenalinovych-pretekoch-Forda-a-Ferrari-Recenzia"/>
      </related>
      <p>Situáciu budeme monitorovať a dúfame, že najbližšie týždne sa tržby udržia a geniálna novinka režiséra Jamesa Mangolda s oscarovými výkonmi Matta Damona a Christiana Balea získa potrebné množstvo peňazí na to, aby sa dostala do zelených čísel. Na treťom mieste máme novinku <b>A Beautiful Day in the Neighborhood s Tomom Hanksom v hlavnej role</b>. Ide o biografiu Freda Rogersa, milovaného herca, producenta a tvorcu najmä detského programu. Viac sa o snímke dozvieš<b><a href="https://refresher.sk/76531-Tom-Hanks-ako-dobrosrdecny-moderator-meni-ludske-zivoty-Zautoci-emotivna-drama-na-Oscara"> tu. </a></b></p>
      <figure>
        <iframe src="https://www.youtube.com/embed/-VLEPhfEN2M" width="700" height="370" data-service="Youtube" scrolling="no"/>
      </figure>
      <p>Na domácej pôjde dokázal Hanks utŕžiť 13,5 milióna, čo je na podobne ladený film veľmi slušný výkon. V Česku a na Slovensku bude snímka premiérovať až v marci, no nejde práve o film, ktorý by dokázal mimo USA tak silno vystreliť. O jeho tržbách si teda povieme viac až o pár týždňov, keď bude jasnejšie, ako na tom je. </p>
      <p>4. miesto okupuje ďalšia novinka. <b>21 Bridges</b> je podľa recenzií priemernou policajnou drámou s charizmatickým Chadwickom Bosemanom v hlavnej role. U nás sa premiéry zrejme nedočkáme, ale je to jedna z mála možností vidieť Taylora Kitscha na striebornom plátne, takže je to aj škoda. Snímka stála údajne len niečo cez 33 miliónov dolárov a ani reklamná masáž nebola až taká agresívna. Až v nasledujúcich týždňoch a po premiére mimo USA a Kanady sa dozvieme, či sa dokáže dostať do plusu.</p>
      <figure>
        <iframe src="https://www.youtube.com/embed/qaZoSTG10lw" width="700" height="370" data-service="Youtube" scrolling="no"/>
      </figure>
      <p>Zvyšok rebríčka už tvoria počiny z minulých týždňov. Ich výsledky si môžeš prezrieť už tradične v prehľadnej tabuľke. V TOP 10 sa ešte zubami nechtami drží Joker. Ten tam pravdepodobne vydrží až do budúcej nedele. Charlieho anjeli klesli už po druhom víkende na 8. priečku a celosvetovo majú na konte slabučkých 43 miliónov dolárov, takže pôjde o slušné kasové fiasko.</p>
      <p>
        <i>To je od nás pre tentokrát všetko. Pokiaľ sa chceš v tabuľke lepšie orientovať, <b>Minulý týždeň</b> (<b>MT</b>) znamená poradie snímok pred siedmimi dňami (<b>N</b> je novinka a nedá sa teda nijako porovnávať).</i>
      </p>
      <p>
        <i><b>Víkend USA prezradí</b>, koľko zarobila snímka na pôde Spojených štátov, pod <b>-/+</b> sa skrýva údaj o percentuálnom náraste/strate tržieb v porovnaní s minulým týždňom. <b>Celosvetovo</b> je jednoduchý súčet všetkých tržieb na planéte a <b>Týždeň</b> ti napovie, ako dlho už snímka beží v kinách.</i>
      </p>
      <p>Na záver ešte dodáme, že naša rubrika Box Office je pravidelná a sledovať ju na našom webe môžeš v pravidelných týždňových intervaloch (predchádzajúce časti spolu s ďalšími informáciami o tržbách nájdeš <a href="http://filmkult.refresher.sk/box-office"><b>na tomto odkaze</b></a>).</p>
      <p>*Celosvetové údaje označené hviezdičkou značia, že ide len o tržby z USA</p>
      <table bordered="">
        <tr>
          <td>Poradie</td>
          <td>MT</td>
          <td>Názov filmu</td>
          <td>Víkend USA</td>
          <td>-/+</td>
          <td>Celosvetovo</td>
          <td>Týždeň</td>
        </tr>
        <tr>
          <td>1.</td>
          <td>N</td>
          <td>Frozen 2</td>
          <td>$127,000,000</td>
          <td align="center">N</td>
          <td>$350,200,000</td>
          <td align="center">N</td>
        </tr>
        <tr>
          <td>2.</td>
          <td>1.</td>
          <td>Ford vs. Ferrari</td>
          <td>$16,000,000</td>
          <td align="center">-49%</td>
          <td>$103,789,570</td>
          <td align="center">2.</td>
        </tr>
        <tr>
          <td>3.</td>
          <td>N</td>
          <td>
            <b>A Beautiful Day in the Neighborhood</b>
          </td>
          <td>$13,500,000</td>
          <td align="center">N</td>
          <td>$13,500,000*</td>
          <td align="center">N</td>
        </tr>
        <tr>
          <td>4.</td>
          <td>N</td>
          <td>21 Bridges</td>
          <td>$9,300,000</td>
          <td align="center">-33%</td>
          <td>$9,300,000*</td>
          <td align="center">N</td>
        </tr>
        <tr>
          <td>5.</td>
          <td>2.</td>
          <td>Midway</td>
          <td>$4,700,000</td>
          <td align="center">-45%</td>
          <td>$85,457,096</td>
          <td align="center">3.</td>
        </tr>
        <tr>
          <td>6.</td>
          <td>4.</td>
          <td>Playing with Fire</td>
          <td>$4,615,000</td>
          <td align="center">-45%</td>
          <td>$36,121,647</td>
          <td align="center">3.</td>
        </tr>
        <tr>
          <td>7.</td>
          <td>7. </td>
          <td>The Good Liar</td>
          <td>$3,375,000</td>
          <td>-40%</td>
          <td>$17,165,794</td>
          <td align="center">2.</td>
        </tr>
        <tr>
          <td>8.</td>
          <td>3.</td>
          <td>Charlie’s Angels</td>
          <td>$3,175,000</td>
          <td>-62%</td>
          <td>$43,540,592</td>
          <td align="center">2.</td>
        </tr>
        <tr>
          <td>9.</td>
          <td>5.</td>
          <td>Last Christmas</td>
          <td>$3,040,000</td>
          <td>-53%</td>
          <td>$51,792,390</td>
          <td align="center">3.</td>
        </tr>
        <tr>
          <td>10. </td>
          <td>8.</td>
          <td>Joker</td>
          <td>$2,820,000</td>
          <td>-47%</td>
          <td>$1,035,731,813</td>
          <td align="center">8.</td>
        </tr>
      </table>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/73426-Nazov-Frozen-2-nebude-klasicky-ocislovany-a-Toy-Story-4-meni-rezisera"/>
        <a href="https://refresher.sk/71687-Exprezident-USA-Barack-Obama-dostane-televiznu-show-a-Joel-Edgerton-natoci-dramu-o-gayovi-ktory-vyrasta-vo-fanaticky-veriacej-rodine"/>
        <a href="https://refresher.sk/71311-Frozen-2-bude-mat-epickejsi-pribeh-a-zavedie-nas-do-novych-koncin-mraziveho-sveta"/>
        <a href="https://refresher.sk/71208-Na-internet-unikol-prvy-obrazok-z-ocakavaneho-animaku-Frozen-2"/>
        <a href="https://refresher.sk/68629-Disney-a-Pixar-nas-po-Frozen-2-ohuria-trojicou-originalnych-animakov-O-com-bude-Soul-Onward-ci-exoticka-Raya"/>
        <a href="https://refresher.sk/69296-Matt-Damon-posadi-Christiana-Balea-do-auta-ktore-musi-porazit-Ferrari-Sleduj-vynikajuci-trailer-pre-Ford-vs-Ferrari"/>
        <a href="https://refresher.sk/63025-Elsa-a-Anna-bojuju-proti-novym-nebezpecenstvam-Debutove-zabery-z-animaku-Frozen-2-lakaju-na-dospelejsi-pribeh"/>
        <a href="https://refresher.sk/52243-Bude-Elsa-vo-Frozen-2-lesbicka-Tvorcovia-tuto-moznost-nevylucili"/>
      </related>
    </article>
  </body>
</html>