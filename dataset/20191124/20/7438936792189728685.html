<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Bruntal-Pacienty-Podhorske-nemocnice-prevazi-novy-a-moderni-sanitni-vuz-604512"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T20:32:00+00:00"/>
    <meta property="og:title" content="Bruntál: Pacienty Podhorské nemocnice převáží nový a moderní sanitní vůz"/>
    <meta property="og:description" content="Rychlou, ale zároveň bezpečnou a pohodlnou jízdou sváží denně zkušení řidiči Dopravní zdravotní služby Podhorské nemocnice s pracovišti v Bruntále a Rýmařově, člena skupiny AGEL, pacienty z celého regionu i nepřístupných horských oblastí. Umožňuje to nový sanitní vůz, který má náhon na všechna čtyři kola i moderní transportní vybavení. Měsíčně nemocniční vozový park přepraví více než 2 tisíce pacientů, kteří se nemohou sami dostavit na vyšetření. Jeden vůz najede ročně přes 60 tisíc kilometrů."/>
  </head>
  <body>
    <article>
      <h1>Bruntál: Pacienty Podhorské nemocnice převáží nový a moderní sanitní vůz</h1>
      <address>
        <time datetime="2019-11-24T20:32:00+00:00">24 Nov 2019, 20:32</time>
      </address>
      <p>
        <b>Rychlou, ale zároveň bezpečnou a pohodlnou jízdou sváží denně zkušení řidiči Dopravní zdravotní služby Podhorské nemocnice s pracovišti v Bruntále a Rýmařově, člena skupiny AGEL, pacienty z celého regionu i nepřístupných horských oblastí. Umožňuje to nový sanitní vůz, který má náhon na všechna čtyři kola i moderní transportní vybavení. Měsíčně nemocniční vozový park přepraví více než 2 tisíce pacientů, kteří se nemohou sami dostavit na vyšetření. Jeden vůz najede ročně přes 60 tisíc kilometrů.</b>
      </p>
      <p>Denně vyjíždí nový sanitní vůz typu Volkswagen T6 4motion do všech směrů jesenického podhůří, kde vyzvedává ve smluveném čase pacienty a převáží je do Podhorské nemocnice, ale i do vzdálených měst Olomouce, Prahy i Ostravy k vyšetření či zákrokům. Bezplatný převoz sanitkou objednává sám lékař na základě diagnózy pacienta a je hrazený ze zdravotního pojištění. Zpoplatněný převoz sanitkou si zájemci objednají také telefonicky na dispečinku na čísle 554 700 252 a vyjde na 17 korun za kilometr.</p>
      <p>Na převážené pacienty čeká klimatizovaný ambulantní prostor, bezpečí i pohodlí. „Vozíme seniory i ležící pacienty, které snadno naložíme přes nástupní rampu ukotvenou k podlaze transporteru a sedačku nebo lehátko pevně ukotvíme do podlahy, takže při jízdě kopcovitým terénem a serpentinami nehrozí převržení. Pro přesun pacientů do a vně sanitky využíváme nosítka s nosností až 250 kg, polohovatelným podhlavníkem a sklopnými bočními madly, které zajistí bezpečnou a pohodlnou jízdu pro pacienta,“ popisuje vnitřní vybavení sanitky Richard Mareš, vedoucí dopravy Podhorské nemocnice, která nový sanitní vůz v ceně 1,3 milionu korun pořídila ze svých zdrojů.</p>
      <p>Zkušenosti s vychytávkami pro pacienty uvnitř sanitky Dopravní zdravotní služby mají řidiči bohaté a chválí si, že transporter poskytuje komfort i řidiči. „Náhon na všechna čtyři kola mi pomáhá hladce a bezpečně projet až do srdce Jeseníků, na Ovčárnu a Praděd, které patří do naší spádové oblasti a kde jsem především v zimě rád za protiprokluzového asistenta pro rozjezdy na kluzkém terénu a stabilizační systém ESP,“ vyjmenovává Richard Mareš, který jezdí se sanitním vozem již 16 let a řízení se věnuje od svých 18 let, kdy začínal jako řidič kamionu. Podle něj je důležitým předpokladem, aby měl řidič z povolání svou práci jako koníček a životní vášeň. Každý řidič má proto také k dispozici pouze jednu sanitku z devíti vozů, se kterou jezdí a má za ni větší pocit zodpovědnosti.</p>
      <p>Celkem devět sanitních vozů dopravní služby Podhorské nemocnice slouží pacientům všech oddělení k urgentnímu transportu, převozu na vyšetření i zákroky. V Podhorské nemocnici v Bruntále i Rýmařově je ročně ošetřeno více než 257 tisíc pacientů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Bruntal-Narodil-se-Jeff-Porod-byl-delsi-ale-strom-je-krasny-a-statny-604502"/>
        <a href="https://www.parlamentnilisty.cz/politika/obce-volicum/Bruntal-Za-mestskym-parkem-vznikne-nova-cyklostezka-602773"/>
        <a href="https://www.parlamentnilisty.cz/arena/nazory-a-petice/Jana-Zwyrtek-Hamplova-Uzemni-studie-krajiny-ORP-Bruntal-miri-ke-Krajskemu-a-Ustavnimu-soudu-602003"/>
        <a href="https://www.parlamentnilisty.cz/politika/obce-volicum/Bruntal-Laboratore-v-Podhorske-nemocnici-pouzivaji-novy-laboratorni-system-601572"/>
      </related>
    </article>
  </body>
</html>