<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Wywiady/311249929-Mikolaj-Wild-CPK-to-projekt-polityczny.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Mikołaj Wild: CPK to projekt polityczny"/>
    <meta property="og:description" content="Doszliśmy do przełomowego momentu – mówi Mikołaj Wild, pełnomocnik rządu ds. budowy CPK."/>
  </head>
  <body>
    <article>
      <h1>Mikołaj Wild: CPK to projekt polityczny</h1>
      <address><time datetime="2019-11-24T20:00:00+00:00">24 Nov 2019, 20:00</time> by <a rel="author">Danuta Walewska</a></address>
      <p>
        <b>Doszliśmy do przełomowego momentu – mówi Mikołaj Wild, pełnomocnik rządu ds. budowy CPK.</b>
      </p>
      <p>
        <b>Nie będzie pan już pełnomocnikiem ds. budowy Centralnego Portu Komunikacyjnego?</b>
      </p>
      <p>Doszliśmy w tym projekcie do przełomowego momentu. Z jednej strony określiliśmy kluczowe parametry Portu Solidarność, wytyczyliśmy przebieg linii kolejowych prowadzących do CPK, przygotowaliśmy projekt rządowego planu wieloletniego, który zapewni inwestycji stabilne finansowanie. Zbudowaliśmy międzynarodowe i branżowe poparcie, prowadzimy dialog z mieszkańcami. Ale od tego, co będzie się działo w ciągu najbliższego roku – dwóch lat, zależy powodzenie całej inwestycji. Musimy ruszyć na szeroką skalę z badaniami środowiskowymi na terenie całej Polski, a także wybrać spośród najlepszych portów lotniczych świata doradcę strategicznego. Mieszkańcy oczekują, że niebawem będziemy gotowi do rozpoczęcia dobrowolnych wykupów gruntów. Jeżeli wszystko się powiedzie, w trakcie tej kadencji Sejmu koparki i buldożery wjadą na budowę Portu Solidarność i nowych tras kolejowych.</p>
      <p>Projekt CPK rozwinął się już na tyle, że funkcji sponsora projektu i kierownika merytorycznego nie może dłużej pełnić jedna i ta sama osoba. Do roli „sponsora" projektu potrzebujemy pełnokrwistego polityka.</p>
      <p>
        <b>Czytaj także: <i><a href="https://www.rp.pl/Lotnictwo/309129998-Trzy-nowe-pomysly-na-projekt-CPK.html">Trzy nowe pomysły na projekt CPK</a></i></b>
      </p>
      <p>
        <b>Pana zdaniem CPK jest projektem politycznym?</b>
      </p>
      <p>Oczywiście! W najlepszym znaczeniu tego słowa. CPK jest projektem, który może przeobrazić całe sektory gospodarki. CPK rozumiany inaczej niż niż game changer nie ma sensu. Potrzebny jest nie tylko silny, merytoryczny zespół, ale także zasoby, do których dostęp mają tylko politycy. Znając mojego następcę, jestem przekonany, że podoła temu zadaniu.</p>
      <p>
        <b>Co w sprawie CPK udało się zrobić dotychczas?</b>
      </p>
      <p>Koncepcja CPK została przyjęta przez rząd zaledwie dwa lata temu, ustawa o CPK półtora roku temu, a spółka CPK powołana rok temu. Składała się wówczas z kilku osób, które pracowały na swoich prywatnych laptopach. Dofinansowanie spółki umożliwiające początek poważnych prac nastąpiło cztery miesiące temu.</p>
      <p>Jeżeli chodzi o sam Port Solidarność, to już na starcie działania spółki stworzyliśmy solidny biznesplan, który wykazał bardzo atrakcyjną stopę zwrotu. Jego zasadność została potwierdzona w ramach testu prywatnego inwestora. Zgodnie z biznesplanem określiliśmy podstawowe parametry lotniska. Ten ponad 300-stronicowy techniczny dokument skonsultowaliśmy z ponad setką podmiotów.</p>
      <p>
        <b>Co z obiecywaną rozbudową sieci kolejowej?</b>
      </p>
      <p>Zmieniliśmy stosowne rozporządzenia Rady Ministrów, proponując po raz pierwszy w historii Polski spójny system kolejowy obejmujący zasięgiem cały kraj. Podzieliliśmy się planowanymi inwestycjami z PKP PLK, określając, kto za co odpowiada, a dzięki konsultacjom w regionach wyeliminowaliśmy potencjalne kolizje z planami samorządów. Z początkiem 2020 r. ruszą badania środowiskowe.</p>
      <p>
        <b>Jak pan widzi przyszłą rolę pełnomocnika rządu ds. CPK?</b>
      </p>
      <p>Z jednej strony polega ona na podejmowaniu decyzji strategicznych. Chodzi o takie pytania: co dalej z Lotniskiem Chopina? Z którą ze światowych gospodarek będziemy pracować? W jakiej kolejności budować trasy kolejowe?</p>
      <p>Eksperci mogą przedłożyć dane umożliwiające podjęcie racjonalnej decyzji. Z drugiej strony rola politycznego „sponsora" polega na zapewnieniu zasobów. Megaprojekty zmieniają całe społeczności, otoczenie regulacyjne, praktykę organów administracji, zamówień publicznych itd. Polityk, będący pełnomocnikiem całego rządu, może więc odcisnąć swój ślad na całych obszarach życia społecznego.</p>
      <p>
        <b>Czy plan uruchomienia CPK w 2027 r. nadal jest realny?</b>
      </p>
      <p>Spotkaliśmy się z doradcami technicznymi AECOM i Arcadis, którzy potwierdzili, że realizacja projektu w tym terminie może być osiągalna. Tyle że wymaga to nie tylko profesjonalnego podejścia do zarządzania, ale również głębokich zmian prawnych i tolerancji dla ryzyka, czyli innymi słowy: stałego politycznego zaangażowania.</p>
      <p>
        <b>Wspomniał pan o doradcy strategicznym dla projektu CPK. Miałoby nim być któreś z wielkich lotnisk przesiadkowych?</b>
      </p>
      <p>W listopadzie ruszył wybór doradcy spośród lotnisk, które mogą się pochwalić doskonałością operacyjną w zarządzaniu ruchem pasażerskim i cargo. W grę wchodzi grono portów odprawiających ponad 45 mln pasażerów rocznie i posiadających wymagane doświadczenie. Doradca zapewni nam gigantyczny zastrzyk wiedzy, którego będziemy potrzebować przed otwarciem Portu Solidarność i po nim.</p>
      <p>
        <b>Czyli Tokio, Singapur, Seul, Hongkong, a może Dubaj czy Dauha?</b>
      </p>
      <p>Na świecie jest wiele inspirujących przykładów. Jesteśmy w kontakcie z najlepszymi.</p>
      <p>
        <b>Jest pan lotniczym ekspertem, a nie politykiem. Co zamierza pan robić po odejściu ze stanowiska sekretarza stanu?</b>
      </p>
      <p>Nie jest możliwe dalsze łączenie funkcji merytorycznego kierownika projektu i roli „sponsora" odpowiedzialnego za stabilne poparcie polityczne. Obie misje są na tyle ważne, że jeżeli którakolwiek z nich nie będzie realizowana z pełną determinacją, projekt utknie – tak jak wiele innych w Polsce i na świecie. Zamierzam ubiegać się o stanowisko prezesa spółki CPK. Oczywiście, o ostatecznym wyborze zadecyduje konkurs.</p>
    </article>
  </body>
</html>