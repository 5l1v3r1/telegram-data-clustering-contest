<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/173033"/>
    <meta property="og:site_name" content="НикВести"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Виноробня «Сливино»: Як сім'я біологів з Побужжя стала виноробами"/>
    <meta property="og:description" content="Надихнувшись історіями предків, родина з Миколаївщини збудувала виноробню в стилі 19 століття. Вона перша у 2018 році отримала ліцензію для крафтових виноробів і має багато красивих мрій."/>
  </head>
  <body>
    <article>
      <h1>Виноробня «Сливино»: Як сім'я біологів з Побужжя стала виноробами</h1>
      <address><time datetime="2019-11-24T20:00:00+00:00">24 Nov 2019, 20:00</time> by <a rel="author">https://www.facebook.com/profile.php?id=100022307811870, Валентин Молдован</a></address>
      <figure>
        <img src="http://nikvesti.com/images/imageeditor/2019/11/25/173033/173033_0.jpg"/>
      </figure>
      <p>Надихнувшись історіями предків, родина з Миколаївщини збудувала виноробню в стилі 19 століття. Вона перша у 2018 році отримала ліцензію для крафтових виноробів і має багато красивих мрій.</p>
      <p>Курдючний баран Давид Маркович любить мускат. Він працює на «Виноробні Сливино» прибиральником: їсть пресовані ягоди винограду й амброзію, яка влітку лютує на Миколаївщині. Давиду Марковичу тут подобається: крім виноградних смаколиків, він завжди оточений увагою відвідувачів винних дегустацій.</p>
      <figure>
        <img src="http://nikvesti.com/images/imageeditor/2019/11/25/173033/173033_1.jpg"/>
      </figure>
      <blockquote>—У 2015 році в нас з'явилися перші грона винограду і їх з'їли шпаки. Ми вирішили встановити сигналізацію, ви одразу її почуєте, — сміється <b>Михайло Молчанов</b>.</blockquote>
      <p>Його сім'я відроджує виноробство на Миколаївщині, неподалік від ОТГ Веснянське. Вона перша у 2018 році отримала ліцензію на виробництво вина для крафтових виноробів за спрощеною процедурою. Допоміг закон, який скасував необхідність отримувати 150 дозволів.</p>
      <p>Зараз на схилах Південного Бугу сім'я тільки починає історію власної «Виноробні Сливино», маючи в активі виноградник всього на 500 кущів. На цьому Молчанови не збираються зупинятися і вже заклали 6 га нових насаджень.</p>
      <figure>
        <img src="http://nikvesti.com/images/imageeditor/2019/11/25/173033/173033_2.jpg"/>
      </figure>
      <blockquote>— Моя сім'я виробляє і продає бутельовану воду та системи її очистки. Ми лідери у цій сфері в Миколаївській області. Поблизу нашого підприємства були вільні 2 га землі і ми вирішили посадити трохи винограду, — згадує син Георгій.</blockquote>
      <p>Це було у 2012 році. Завод з розливання води розташований на території колишнього райагропостачу. У радянські часи такі підприємства ремонтували техніку, спорядження, були своєрідними промисловими базами.</p>
      <figure>
        <img src="http://nikvesti.com/images/imageeditor/2019/11/25/173033/173033_3.jpg"/>
      </figure>
      <p>Тоді для розміщення підприємств на схилі балок робили терасування. На одній з таких терас на березі Південного Бугу і розташована виноробня. На згаданих 2 га неродючої землі спочатку пробували вирощувати ожину, але вона не прижилася. Після цього агроном підприємства «Радісний сад» порадив посадити там виноград.</p>
      <figure>
        <img src="http://nikvesti.com/images/imageeditor/2019/11/25/173033/173033_4.jpg"/>
      </figure>
      <blockquote>— Це була експериментальна ділянка. У 2012 році ми висадили каберне, одеський чорний, шардоне, сухолиманський, піно грі, піно нуар, сапераві, ркацителі. У 2016 році вперше зробили вино з молодого винограду, — згадує <b>Георгій Молчанов</b>.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_5.jpg"/>
      </figure>
      <figure>
        <img src="http://nikvesti.com/images/imageeditor/2019/11/25/173033/173033_6.jpg"/>
      </figure>
      <p>Традиції вирощування винограду на Миколаївщині давні. Власників «Виноробні Сливино» надихнула історія колишнього винороба-сусіда Анатолія Бредіхіна, який мав виноградники за 10 км від виноробні Молчанових.</p>
      <p>У 1876 році піонер виноробства в Херсонській губернії Анатолій Бредіхін, брат відомого астронома Федора Бредіхіна, заклав виноградник та заснував виноробню на «Горобчанській косі», що недалеко від Петрово-Солонихи на Південному Бузі. Це було найбільше винне шато того часу.</p>
      <p>На жаль, зараз шато Бредіхіна зруйноване. Воно розташоване на території військового полігону «Широкий лан». Під час навчань територія навколо виглядає, як у фільмі «Апокаліпсис сьогодні», тому надії на відновлення виноробні мізерні.</p>
      <figure>
        <img src="http://nikvesti.com/images/imageeditor/2019/11/25/173033/173033_7.jpg"/>
      </figure>
      <blockquote>— Надихнувшись історією Бредіхіна, ми збудували виноробню у стилі 19 століття і вже назвали одне з вин на честь старих винних традицій — «Скарби Бредіхіна». Про те, як наші стежки переплелися з Анатолієм Бредіхіним, ми розповідаємо під час винних турів, — зазначає <b>Георгій Молчанов</b>.</blockquote>
      <p>До приходу у виноробство Георгій був моряком.</p>
      <blockquote>— Мій тато — гідробіолог, мама — біолог. Я — спеціаліст із судноплавства, п'ять років працював на торговому флоті в Північному морі. Мене спочатку не цікавив сімейний бізнес, бо я вважав, що треба заробляти самому, — згадує він.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_8.jpg"/>
      </figure>
      <p>У 2014 році все змінила Революції гідності.</p>
      <blockquote>— Я вирішив, що варто почати будувати щось своє в Україні. Так ми звернули увагу на вино. Тоді вже підріс виноград і потрібно було думати, що з ним робити, — додає винороб.</blockquote>
      <p>Виноградник, який у серпні тільки готувався віддати господарям свій урожай, сповнюється гучними пташиними голосами.</p>
      <blockquote>— Ми транслюємо запис криків диких птахів, щоб відлякувати шпаків. Інакше залишимося без урожаю. Сигналізація починає кричати з 6 ранку. Я вже звик, — сміється власник виноградника.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_9.jpg"/>
      </figure>
      <figure>
        <img src="http://nikvesti.com/images/imageeditor/2019/11/25/173033/173033_10.jpg"/>
      </figure>
      <p>Господарі планують збудувати готель для гостей, а тим часом ремонтують альтанку на 50 місць для дегустацій.</p>
      <figure>
        <img src="http://nikvesti.com/images/imageeditor/2019/11/25/173033/173033_11.jpg"/>
      </figure>
      <p>До роботи підходять нетривіально.</p>
      <blockquote>— Поблизу є глиняний кар'єр, поряд працював цегельний завод. Старі будинки біля Миколаєва накриті червоною черепицею «марселька», форми для якої у 19 столітті привезли з Марселя. Ми збираємо цю черепицю, щоб накрити нею альтанку. На деякій навіть збереглися дореволюційні назви, — показує <b>Георгій Молчанов</b>.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_12.jpg"/>
      </figure>
      <p>Вино можна спробувати на виноробні або замовити через сайт.</p>
      <blockquote>— Ми ще не вийшли з аматорства, та будемо рухатися до професійного виноробства, — додає батько.</blockquote>
      <p>У середньому з куща винограду тут збирають 5-15 кг ягід. У 2019 році врожайність нижча: рослини хворіли. За рік компанія виробляє близько 3 тонн вина. На більші обсяги виноробня зможе вийти за п'ять років, коли виросте молодий виноградник.</p>
      <blockquote>— Ми робимо натуральні вина. На наступний рік вино має бути випитим. Ми не закладаємо вино на витримку, — розповідає Георгій.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_13.jpg"/>
      </figure>
      <figure>
        <img src="http://nikvesti.com/images/imageeditor/2019/11/25/173033/173033_14.jpg"/>
      </figure>
      <p>Весь процес тут ручний. Виноград з поля потрапляє в подрібнювач і прес. Далі виноградне сусло переливають в нержавіючі ємності. Воно настоюється, освітлюється, знімається дріжджовий осад. Після цього вино переливають у дерев'яні бочки для зберігання в погребі і згодом розливають у пляшки.</p>
      <p>Господарі прийняли десять дегустаційних груп з Одеси, Херсона та Миколаєва, але кажуть, що крафтове вино в Україні переживає лише добу Просвітництва.</p>
      <blockquote>— Ми тільки тренуємося працювати в легальному полі, — каже Георгій.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_15.jpg"/>
      </figure>
      <p>Саме він займався отриманням ліцензії на виробництво вина за спрощеною процедурою, яку підтримав парламент у 2018 році. Спрощене ліцензування для малих виноробів сприяло виходу з підпілля частини виробників. </p>
      <p>Для оформлення ліцензії потрібно п'ять документів, 30 днів і 780 грн щороку, інакше — штраф 85 тис грн і кримінальна відповідальність за виготовлення фальсифікованої продукції. Це стосується лише виноробів, які продають вино.</p>
      <figure>
        <img src="http://nikvesti.com/images/imageeditor/2019/11/25/173033/173033_16.jpg"/>
      </figure>
      <p>За словами Михайла Молчанова, для розвитку виноробства в Україні слід спростити податкове адміністрування процесів для малого виробника.</p>
      <blockquote>— Нам потрібні ті самі звіти та документообіг, що й великим виробникам вина. Ми раз на рік розливаємо вино і пропонуємо так само раз на рік звітувати про це ДФС. Тобто раз на рік задекларували вино, ДФС це перевірила, ми сплатили акциз і далі спокійно працюємо, — мріє власник «Виноробні Сливино».</blockquote>
      <p>Окрема історія — акцизні марки. Їх дизайн злякає іноземця, бо за кордоном використовують ледь помітну наклейку або вона зовсім відсутня. Отримати марку — справжня епопея. Її варто замовляти за два місяці до використання.</p>
      <figure>
        <img src="http://nikvesti.com/images/imageeditor/2019/11/25/173033/173033_17.jpg"/>
      </figure>
      <figure>
        <img src="http://nikvesti.com/images/imageeditor/2019/11/25/173033/173033_18.jpg"/>
      </figure>
      <p>Винороби очікують, що акцизну марку скасують, бо це рудимент радянської бюрократії. Для держави марка — це додаткові витрати (0,19 коп), і вона ніяк не допомагає контролювати обіг нелегальної продукції, переконані винороби.</p>
      <p>Дерегуляція у виноробстві, на відміну від зернового бізнесу, дозволить створити значно більше робочих місць, у тому числі — в суміжних галузях, додають вони.</p>
      <blockquote>— Виноград — це завжди красиво. Хочеться жити в красивій місцевості, де не лише амброзія на полях. Ми хочемо, щоб молодь споживала локальне сухе вино, традиційне для цього регіону, — резюмують власники виноробні.</blockquote>
      <figure>
        <img src="http://nikvesti.com/images/imageeditor/2019/11/25/173033/173033_19.jpg"/>
      </figure>
      <p>Оксана Пирожок, <a href="https://www.epravda.com.ua/publications/2019/11/23/654011/">Економічна правда</a></p>
    </article>
  </body>
</html>