<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ne-bulo-ni-strakhu-ni-boliu-v-ukraini-vpershe-na-raionnomu-rivni-transplantuvaly-nyrku-shcho-rozpovila-patsiientka-203396.html"/>
    <meta property="og:site_name" content="5 канал"/>
    <meta property="article:published_time" content="2019-11-24T20:03:00+00:00"/>
    <meta property="og:title" content="&quot;Не було ні страху, ні болю&quot;: в Україні вперше на районному рівні трансплантували нирку – як почувається пацієнтка"/>
    <meta property="og:description" content="Операція тривала три з половиною години, лікарі називають її унікальною для районного рівня медицини"/>
  </head>
  <body>
    <article>
      <h1>"Не було ні страху, ні болю": в Україні вперше на районному рівні трансплантували нирку – як почувається пацієнтка</h1>
      <address>
        <time datetime="2019-11-24T20:03:00+00:00">24 Nov 2019, 20:03</time>
      </address>
      <p>Першу в Україні трансплантацію нирки у лікарні районного рівня зробили в Ковелі. Донорський орган отримала 34-річна пацієнтка з хронічним пієлонефритом. 6 років їй проводили сеанси гемодіалізу та 3 роки вона перебувала в черзі на трансплантацію нирки у Запоріжжі. Черги так і не дочекалася, тож на пропозицію волинських медиків зробити операцію на місці – погодилася. Донором став її ж чоловік. Як нині почуває себе подружжя – у сюжеті.</p>
      <figure>
        <iframe src="https://www.youtube.com/embed/JnWvBKG6fZ8" width="745" height="451" data-service="Youtube" scrolling="no"/>
      </figure>
      <p>"Не було ні страху, ні болю. Радість. Порівняно, що я на діалізі була і що пересадили нирку. Слава Богу, що нирка прижилася і вона заробила", - ділиться пацієнтка.</p>
      <p>Під час медичних оглядів та консультацій з'ясувалося, що донором може стати чоловік Надії.</p>
      <blockquote>"Інших варіантів в нас немає. В Києві були, в Запоріжжі. Не думали, що в лікарні буде настільки якісно зроблено все", - розповідає Віталій Федоров, чоловік Надії.</blockquote>
      <p>Пересадка нирки тривала три з половиною години. Лікарі називають її унікальною для районного рівня медицини.</p>
      <p>"В нас в Україні є тільки 5 центрів, які займаються трансплантацією нирки. Те, що лікарня такого рівня має ліцензію на трансплантацію і ми йдемо, як перші ластівки. Виключно наші лікарі з лікарні, виключно власними силами. Проходили довготривале навчання у Львові, Києві, Бресті в Білорусі, Німеччині, Австрії", - пояснює  Сергій Мазурок, завідувач хірургічного відділення.</p>
      <p>Поки що в Україні донором може стати лише рідний пацієнта. Ковельські лікарі сподіваються, що у 2020-му  запрацює закон про трансплантацію. Документ розширює перелік людей, які готові стати донорами.</p>
      <blockquote>"Є біля 3000 людей в рік, які потребують даних типів оперативних втручань. Нирки, печінка, легені, це все можна робити. І серце", - каже Олег Самчук, директор Ковельського міського територіально-медичного об'єднання.</blockquote>
      <p>До кінця року в Ковелі планують зробити ще 3 операції з пересадки нирок. Лікарі кажуть, що вартість трансплантації у їхньому медзакладі всемеро разів менша, ніж за кордоном.</p>
      <p>
        <i>
          <b>Олег Ткачук, "5 канал"</b>
        </i>
      </p>
    </article>
  </body>
</html>