<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/borisov-pristigna-vav-vashington.html"/>
    <meta property="og:site_name" content="News.bg"/>
    <meta property="article:published_time" content="2019-11-24T20:26:29+00:00"/>
    <meta property="og:title" content="Борисов пристигна във Вашингтон"/>
    <meta property="og:description" content="Предстоящата среща с Тръмп е ключова стъпка за задълбочаване на партньорството..."/>
  </head>
  <body>
    <article>
      <h1>Борисов пристигна във Вашингтон</h1>
      <address>
        <time datetime="2019-11-24T20:26:29+00:00">24 Nov 2019, 20:26</time>
      </address>
      <p><b>Премиерът Бойко Борисов пристигна във Вашингтон,</b> където утре ще се срещне с президента на Съединените американски щати Доналд Тръмп в Белия дом, съобщиха от правителствената пресслужба.</p>
      <p><a href="https://news.bg/bulgaria/tramp-priema-borisov-v-beliya-dom-na-25-noemvri.html"><b>Предстоящата среща</b> </a>между двамата държавни лидери е ключова стъпка за задълбочаване на стратегическото партньорство между двете държави. България и САЩ са <b>съюзници и стратегически партньори</b> и страната ни има интерес да надгражда сътрудничеството в редица сфери като сигурност и отбрана, енергетика, борба срещу тероризма, образование и наука, връзки между народите.</p>
      <p>България и САЩ имат отлични отношения в областта на <b>сигурността и отбраната,</b> както по двустранна линия, така и в рамките на НАТО. Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана.</p>
      <p>В този контекст страната ни разглежда договорите за доставка на<b> самолетите F-16 Block 70</b> не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно.</p>
      <p><b>Съвместните военни учения</b> в България, които се провеждат целогодишно, са също от съществено значение за подобряване на оперативната съвместимост на българските въоръжени сили с тази на другите държави членки на НАТО.</p>
      <p>В рамките на посещението във Вашингтон, в обсега на вниманието на премиера Борисов ще бъдат и <b>въпроси от енергийната сфера</b>. Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и <b>диверсификация на енергийните източници и маршрути,</b> включително посредством внос на втечнен природен газ. До момента министър-председателят Борисов последователно е изтъквал пред представителите на висшата американска администрация ползите от реализирането на проекти като газоразпределителния център "Балкан", "Балкански поток", интерконектора Гърция-България, както и възможностите за развитие на пазара на втечнен природен газ.</p>
      <p>България има интерес също така да задълбочи <b>търговско-икономическите си отношения</b> със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щ. д. Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори.</p>
      <p>Задълбочаването на контактите между нашите приятелски народи също представлява добра основа за възходящото развитие на <b>стратегическото партньорство между България и САЩ.</b> В този контекст страната ни разглежда като ключово сътрудничеството в областта на <b>образованието и науката,</b> които са основополагащи за просперитета на всяка държава.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2595722043989183%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>