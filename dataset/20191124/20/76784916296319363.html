<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/uszas/2019/11/24/uszoliga_hosszu_katinkaek_lemarad_donto_iron_bernek_kapas/"/>
    <meta property="og:site_name" content="Index.hu"/>
    <meta property="article:published_time" content="2019-11-24T20:48:00+00:00"/>
    <meta property="og:title" content="Hosszú Katinka csapata nem döntőzhet az úszóligában"/>
    <meta property="og:description" content="Bernek és Kapás viszont úszik Las Vegasban."/>
  </head>
  <body>
    <article>
      <h1>Hosszú Katinka csapata nem döntőzhet az úszóligában</h1>
      <address><time datetime="2019-11-24T20:48:00+00:00">24 Nov 2019, 20:48</time> by <a rel="author">efjé</a></address>
      <p>Hosszú Katinka csapata, az Iron a harmadik helyen végzett a Nemzetközi Úszóliga (ISL) londoni állomásán, így eldőlt, hogy nem lesz ott a sorozat Las Vegas-i döntőjében, írja az MTI.</p>
      <p>A brit fővárosban a Chad Le Clos fémjelezte Energy Standard nyert.</p>
      <p>A nagydöntőben Európát az Energy Standard mellett a Bernek Pétert és Kapás Boglárkát is soraiban tudó London Roar képviseli, míg a házigazdáktól a Cali Condors és a Los Angeles Current úszói versenyeznek majd.</p>
      <p>Az ISL-sorozat állomásain egyszerre négy csapat küzd egymással, együttesenként 12 férfi és 12 női úszó vehet részt egy versenyen, egy számban klubonként két úszó versenyez, a helyezések alapján pontokat kapnak a csapatok, így alakul ki a végső sorrend. Az egyéni számokban, 9, 7, 6, 5, 4, 3, 2, 1 pontot kapnak a csapatok, a váltók dupla szorzóval járnak, az úgynevezett csillagszóró futamban - amelyben az 50 méter gyorsot egymás után háromszor kell leúszniuk a versenyzőknek, de mindegyik végén feleződik a mezőny - pedig akár triplázni is lehet.</p>
      <related>
        <h4>Kapcsolódók (3)</h4>
        <a href="https://index.hu/sport/2019/11/09/hosszu_katinka_masodik_osszetettben_az_uszo_vilagkupan/"/>
        <a href="https://index.hu/sport/uszas/2019/10/27/isl_budapest_hosszu_katinka/"/>
        <a href="https://index.hu/sport/uszas/2019/10/25/hosszu_katinka_uszas_otven_gyors_sprinter_akarok_lenni/"/>
      </related>
    </article>
  </body>
</html>