<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/doua-masini-au-cazut-intr-o-groapa-nesemnalizata-din-drumul-taberei.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T20:52:53+00:00"/>
    <meta property="og:title" content="Două mașini au căzut într-o groapă nesemnalizată din Drumul Taberei"/>
    <meta property="og:description" content="Două mașini au căzut, duminică seara, într-o groapă nesemnalizată de pe Aleea Compozitorilor din Drumul Taberei, a anunțat consilierul general PNL Ciprian"/>
  </head>
  <body>
    <article>
      <h1> Două mașini au căzut într-o groapă nesemnalizată din Drumul Taberei </h1>
      <address><time datetime="2019-11-24T20:52:53+00:00">24 Nov 2019, 20:52</time> by <a rel="author">Redacția</a></address>
      <p>Două mașini au căzut, duminică seara, într-o groapă nesemnalizată de pe Aleea Compozitorilor din Drumul Taberei, a anunțat consilierul general PNL Ciprian Ciucu. Informația a fost confirmată și de ISU, care a trimis forțe la fața locului, însă nefiind persoane rănite sau încarcerate, nu a fost nevoie de intervenția acestora.</p>
      <p>„Este o groapă care pare făcută de RADET pentru schimbarea unor țevi și, din primele informații, pare să nu fi fost corect semnalizată. La fața locului au ajuns reprezentanți ai RADET și polițiști. A doua mașină a căzut peste prima mașină, norocul a făcut ca șoferul primei mașini să nu fie lovit”, a precizat Ciprian Ciucu pentru G4Media.ro.</p>
      <figure>
        <img src="https://cdn.g4media.ro/wp-content/uploads/2019/11/accident-masina-sursa-Ciprian-Ciucu.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/accident-masina-sursa-Ciprian-Ciucu-1024x768.jpeg"/>
      </figure>
      <p>Contactați de G4Media.ro, reprezentanții ISU București Ilfov au precizat că la fața locului au fost trimise o autospecială de stingere, un echipaj de descarcerare și o ambulanță SMURD. La fața locului s-a constatat că nu sunt persoane rănite sau încarcerate, astfel că echipajele s-au retras.</p>
      <p>Pentru scoaterea mașinilor din groapă ar urma să intervină ADP cu o macara, potrivit reprezentanților ISU.</p>
      <p>
        <i>Sursa foto: Ciprian Ciucu</i>
      </p>
    </article>
  </body>
</html>