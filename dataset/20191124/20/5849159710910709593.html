<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/sports-are-more-important-in-students-life-1-1-10610531.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T20:20:00+00:00"/>
    <meta property="og:title" content="విద్యార్థులు క్రీడల్లోనూ రాణించాలి!"/>
    <meta property="og:description" content="పెన్‌పహాడ్‌: ఆదర్శ పాఠశాలలు ఇతర పాఠశాలలకు ఆదర్శంగా ఉండాలని, విద్యార్థులు విద్యతో పాటు జాతీయ, అంతర్జాతీయ స్థాయి క్రీడల్లోనూ రాణించాలని విద్యుత్‌ శాఖ మంత్రి గుంట"/>
  </head>
  <body>
    <article>
      <h1>విద్యార్థులు క్రీడల్లోనూ రాణించాలి!</h1>
      <address>
        <time datetime="2019-11-24T20:20:00+00:00">24 Nov 2019, 20:20</time>
      </address>
      <p>పెన్‌పహాడ్‌: ఆదర్శ పాఠశాలలు ఇతర పాఠశాలలకు ఆదర్శంగా ఉండాలని, విద్యార్థులు విద్యతో పాటు జాతీయ, అంతర్జాతీయ స్థాయి క్రీడల్లోనూ రాణించాలని విద్యుత్‌ శాఖ మంత్రి గుంటకండ్ల జగదీశ్‌రెడ్డి సూచించారు. ఆదివారం సూర్యాపేట జిల్లా, పెన్‌పహాడ్‌ మండలం, అనాజిపురం ఆదర్శ పాఠశాలలో జిల్లా స్థాయి ఆదర్శ పాఠశాలల అథ్లెటిక్స్‌ క్రీడలను ప్రారంభించారు. జిల్లాలోని అన్ని ఆదర్శ పాఠశాలల విద్యార్థులు పాల్గొని లాంగ్‌ మార్చ్‌ నిర్వహించగా మంత్రి క్రీడాజ్యోతిని వెలిగించి జాతీయ జెండా ఎగరువేశారు. <br/><br/>ఈ సందర్భంగా మంత్రి మాట్లాడుతూ..గత ఉమ్మడి పాలనలో ప్రభుత్వ విద్య పేద విద్యార్థులకు అందలేదని పేర్కొన్నారు. తెలంగాణ రాష్ట్ర ఏర్పాటుతో టీఆర్‌ఎస్‌ పాలనలో ప్రభుత్వ విద్యకు ప్రత్యేక గుర్తింపు వచ్చిందన్నారు. ఆదర్శ పాఠశాలలతో పాటు సామాజిక వర్గాల వారీగా గురుకుల రెసిడెన్షియల్‌ పాఠశాలలను నెలకొల్పి వాటిని కార్పొరేట్‌ పాఠశాలలకు దీటుగా తీర్చిదిద్దుతున్నట్లు తెలిపారు. నేడు గురుకుల, మోడల్‌ పాఠశాలల్లో అడ్మిషన్ల కోసం పోటీ అంతా ఇంతా కాదన్నారు. ప్రతి ప్రభుత్వ పాఠశాలలో నాణ్యమైన విద్య పాటుతో సన్న బియ్యంతో రుచికరమైన భోజనం అందిస్తున్నట్లు తెలిపారు అంతేకాకుండా ఆదర్శ పాఠశాలల విద్యార్థులు ఎంతో మంది ఐఐటీ, ఎన్‌ఐటీ, మెడిసిన్‌లో సీట్లు సాధించడం సంతోషకరమన్నారు. విద్యార్థులు చదువుతో పాటు క్రీడల్లోనూ రాణించి ఉపాధ్యాయులు, తల్లిదండ్రులకు, దేశానికి పేరు తీసుకురావాలని సూచించారు. ఈ సందర్భంగా విద్యార్థుల సాంస్కృతిక కార్యక్రమాలు అలరించాయి. అనంతరం అనాజిపురం ఆదర్శ పాఠశాలలో వంటగది, డైనింగ్‌హాల్‌ నిర్మాణాలకు మంత్రి శంకుస్థాపన చేశారు. కార్యక్రమంలో జిల్లా గ్రంథాలయ సంస్థ చైర్మన్‌ నిమ్మల శ్రీనివాస్‌గౌడ్‌, ఎంపీపీ నెమ్మాది భిక్షం, జడ్పీటీసీ మామిడి అనితాఅంజయ్య, సూర్యాపేట ఎంపీపీ, జడ్పీటీసీలు రవీందర్‌రెడ్డి, జీడి భిక్షం, ఎస్‌ఎంసీ చైర్మన్‌ కొండా జానకిరాములు, సర్పంచ్‌ చెన్ను శ్రీనివాస్‌రెడ్డి తదితరులు పాల్గొన్నారు.</p>
    </article>
  </body>
</html>