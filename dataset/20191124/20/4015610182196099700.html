<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816002"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T20:59:00+00:00"/>
    <meta property="og:title" content="Етър без Яни Пехливанов срещу Ботев (Пд)"/>
    <meta property="og:description" content="Eтър гостува на Ботев (Пловдив) с амбиция да продължат победите след хубавия успех над Черно море. Мачът е в понеделник от 17:30 ч. в Коматево и ще ..."/>
  </head>
  <body>
    <article>
      <h1>Етър без Яни Пехливанов срещу Ботев (Пд)</h1>
      <address><time datetime="2019-11-24T20:59:00+00:00">24 Nov 2019, 20:59</time> by <a rel="author">SPORTAL.BG</a></address>
      <p>Eтър гостува на Ботев (Пловдив) с амбиция да продължат победите след хубавия успех над Черно море. Мачът е в понеделник от 17:30 ч. в Коматево и ще бъде ръководен от Георги Димитров от София с асистенти Петър Джугански и Димитър Димитров. Халфът Яни Пехливанов, който може да играе и в защитата, е единственият отсъстващ за предстоящото гостуване. Той още се възстановява от травмата, но следващата седмица ще е готов, увери старши треньорът Росен Кирилов. Добрата новина е, че Красимир Станоев и Флорент Боджадж са възстановени и ще са в групата за мача. Трайно отсъстващият таран Иван Петков едва ли ще се завърне за оставащите 4 мача и треньорският щаб, както и самият футболист, са на мнение да не избързва и да проведе пълноценна зимна подготовка. При "болярите" има настроение след важната победа в последния кръг над Черно море и те вярват, че могат да си тръгнат с точки от Пловдив. "Много пъти съм казвал, че няма леки мачове, така че и този ще е труден. Настроение обаче има. Амбицирани сме да направим хубав мач и да спечелим точки", коментира преди тръгването старши треньорът Росен Кирилов.</p>
    </article>
  </body>
</html>