<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/athlitismos/arthro/den_trabikse_o_pao_kai_gkelare_0_0_sto_agrinio-589337/"/>
    <meta property="og:site_name" content="Real.gr"/>
    <meta property="article:published_time" content="2019-11-24T20:48:00+00:00"/>
    <meta property="og:title" content="Κόλλησαν στη βροχή, έμειναν στο 0-0 Αστέρας Τρίπολης και Βόλος"/>
    <meta property="og:description" content="Ο Παναθηναϊκός δεν κατάφερε να δώσει συνέχεια στα θετικά αποτελέσματα των ντέρμπι κι έμεινε στο 0-0 με αντίπαλο τον μαχητικό Παναιτωλικό στο Αγρίνιο."/>
  </head>
  <body>
    <article>
      <h1>
        <a href="https://www.real.gr/athlitismos/arthro/kollisan_sti_broxi_emeinan_sto_0_0_asteras_tripolis_kai_bolos-589316/">Κόλλησαν στη βροχή, έμειναν στο 0-0 Αστέρας Τρίπολης και Βόλος</a>
      </h1>
      <address><time datetime="2019-11-24T20:48:00+00:00">24 Nov 2019, 20:48</time> by <a rel="author">filathlos.gr</a></address>
      <p>
        <b>Ο Παναθηναϊκός δεν κατάφερε να δώσει συνέχεια στα θετικά αποτελέσματα των ντέρμπι κι έμεινε στο 0-0 με αντίπαλο τον μαχητικό Παναιτωλικό στο Αγρίνιο.</b>
      </p>
      <p>Το τριφύλλι δεν είχε καλή εικόνα, στο δεύτερο ημίχρονο βρήκε φάσεις για να σκοράρει, αλλά παράλληλα κινδύνεψε κιόλας, με τον Διούδη στην τελευταία φάση του ματς να κρατάει το μηδέν σε σουτ του Ντίαζ.</p>
      <p>Το τελικό 0-0 προφανώς και δεν… κάνει στους πράσινους, που θέλουν να μαζέψουν όσο το δυνατό περισσότερους βαθμούς για να μπουν στα playoffs, αλλά δεν ικανοποιεί απόλυτα ούτε και τον Παναιτωλικό που θέλει να μείνει στην κατηγορία και παρέμεινε χωρίς νίκη για 11η αγωνιστική.</p>
      <p>Το ματς ειδικά στο δεύτερο ημίχρονο είχε αρκετή ένταση, περισσότερες φάσεις και θα μπορούσε κάποιος από τους δύο ν' άνοιγε το σκορ. Αυτό δεν έγινε, με το 0-0 να σφραγίζει τις προσπάθειες των παικτών.</p>
      <p>Ο Παναθηναϊκός από την αρχή του παιχνιδιού πήρε την πρωτοβουλία των κινήσεων έχοντας την κατοχή της μπάλας αλλά χωρίς ουσία και φάσεις. Οι γηπεδούχοι φρόντισαν να κλείσουν τους διαδρόμους και να ψάξουν τις αντεπιθέσεις, χωρίς, όμως, να καταφέρουν κι αυτοί να απειλήσουν την εστία του Διούδη σε καμία περίπτωση. Οι πράσινοι δεν είχαν τη σωστή τελική επιλογή έξω από την περιοχή του Κνετ, με τον Παναιτωλικό να παίζει πολύ δυνατά και να μην αφήνει ανοιχτούς διαδρόμους.</p>
      <p>Ο Δώνης, που ξεκίνησε με 4-2-3-1, άλλαξε το σχήμα σε 4-4-2 από το 30’ και μετά, βάζοντας τον Κολοβό στο πλάι του Μακέντα, αλλά και πάλι ο Παναθηναϊκός ήταν ακίνδυνος, όπως και ο Παναιτωλικός που απλά αμυνόταν θέλοντας να κρατήσει το μηδέν στην άμυνα. Είναι χαρακτηριστικό πως το πρώτο μέρος ολοκληρώθηκε όχι απλά χωρίς ευκαιρία από τις δύο ομάδες, αλλά και με μόλις δύο τελικές προσπάθειες, μία για κάθε ομάδα.</p>
      <p>Το δεύτερο ημίχρονο ήταν εντελώς διαφορετικό. Με τον Παναιτωλικό να απειλεί στην αρχή του και στο φινάλε του, τον Παναθηναϊκό να γίνεται περισσότερο απειλητικός, αλλά να τα περιμένει όλα από τον Φεντερίκο Μακέντα. Μπουζούκης, Χατζηγιοβάνης και Κολοβός δεν βοήθησαν, ο Περέα δε φάνηκε όταν μπήκε, το ίδιο και ο Μολό.</p>
      <p>Οι γηπεδούχοι άγγιξαν το γκολ στο 52’ με τον Λουσέρο να στέλνει την μπάλα στο δοκάρι σε κενή εστία και ένα λεπτό αργότερα ο Μακέντα μπήκε από τα δεξιά, γύρισε για τον Χατζηγιοβάνη, αλλά πριν αυτός σπρώξει την μπάλα στα δίχτυα ήρθε ο Σανιά να διώξει σε κόρνερ. Τέσσερα λεπτά αργότερα, ο Μακέντα πάτησε και πάλι στην περιοχή από τα αριστερά, αλλά το σουτ που επιχείρησε βρήκε σε ετοιμότητα τον Κνετ, με τον Ιταλό φορ να δημιουργεί και τη μεγάλη ευκαιρία του 61’, όταν γύρισε την μπάλα στον Γιόχανσον, το πλασέ του οποίου κόντραρε στον Λουσέρο και έφυγε κόρνερ.</p>
      <p>Ο Παναιτωλικός είχε απάντηση στο 63’ με σουτ του Τσιγγάρα που έφυγε λίγο άουτ, ενώ στο τελευταίο 25λεπτο ο ρυθμός έπεσε και πάλι. Ο Δώνης πέρασε Περέα και Μολό, δύο αλλαγές που δε βοήθησαν καθόλου και κινήθηκαν στη μετριότητα, ενώ στο φινάλε φοβήθηκε μη χάσει το ματς, βάζοντας στο γήπεδο και τον Νούνες.</p>
      <p>Οι γηπεδούχοι πίεσαν με συνεχόμενα κόρνερ στο φινάλε και μια μεγάλη ευκαιρία στην τελευταία φάση του αγώνα. Ο Ντίαζ έφυγε στην πλάτη της άμυνας, αλλά ο Διούδης με μια τεράστια επέμβαση κράτησε το μηδέν για την εστία του και τον βαθμό για την ομάδα του.</p>
      <p><b>Παναιτωλικός (Μάκης Χάβος):</b> Κνετ, Σανιά, Λιάβας, Γιοβάνοβιτς, Λουσέρο, Ντίαζ, Τσιγγάρας, Ταχάρ, Ρομάν (62’ Φυτόπουλος), Ντάλσιο (46’ Αριγίμπι), Μπαϊροβιτς (82’ Ντουάρτε).</p>
      <p><b>Παναθηναϊκός (Γιώργος Δώνης)</b>: Διούδης, Γιόχανσον, Πούγγουρας, Σένκεφελντ, Χατζηθεοδωρίδης, Κουρμπέλης, Δώνης (85’ Νούνες), Μπουζούκης (64’ Περέα), Χατζηγιοβάνης, Κολοβός (77’ Μολό), Μακέντα</p>
    </article>
  </body>
</html>