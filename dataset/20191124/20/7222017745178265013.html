<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/sfragise-ton-titlo-o-anikitos-rafa/"/>
    <meta property="og:site_name" content="Tennis24"/>
    <meta property="article:published_time" content="2019-11-24T20:19:54+00:00"/>
    <meta property="og:title" content="Σφράγισε τον τίτλο ο ανίκητος Ράφα! – VIDEO"/>
    <meta property="og:description" content="Ο Ραφαέλ Ναδάλ ολοκλήρωσε με θριαμβευτικό τρόπο μια ασύλληπτη εβδομάδα στο Davis Cup Finals κερδίζοντας τον εξαιρετικό Ντένις Σαποβάλοφ και οδηγώντας την Ισπανία στον έκτο Davis Cup τίτλο της!   Είναι η “ζωντανή ιστορία” του ισπανικού τένις! Και είναι πλέον μέλος των πέντε από τους έξι Davis Cup τίτλους της χώρας του! Ο λόγος για […]"/>
  </head>
  <body>
    <article>
      <h1>Σφράγισε τον τίτλο ο ανίκητος Ράφα! – VIDEO</h1>
      <address>
        <time datetime="2019-11-24T20:19:54+00:00">24 Nov 2019, 20:19</time>
      </address>
      <h3>Ο Ραφαέλ Ναδάλ ολοκλήρωσε με θριαμβευτικό τρόπο μια ασύλληπτη εβδομάδα στο Davis Cup Finals κερδίζοντας τον εξαιρετικό Ντένις Σαποβάλοφ και οδηγώντας την Ισπανία στον έκτο Davis Cup τίτλο της!</h3>
      <p>Είναι η “ζωντανή ιστορία” του ισπανικού τένις!</p>
      <p>Και είναι πλέον μέλος των πέντε από τους έξι Davis Cup τίτλους της χώρας του!</p>
      <p>Ο λόγος για τον ανυπέρβλητο, τον μοναδικό, τον ανίκητο αυτήν την εβδομάδα Ράφα Ναδάλ που έβαλε το τελευταίο “λιθαράκι” στον θρίαμβο της χώρας του στο παρθενικό Davis Cup Finals της Μαδρίτης!</p>
      <p>Ο 33χρονος Ισπανός έκανε πράγματα και θαύματα αυτήν την εβδομάδα στη Μαδρίτη δείχνοντας το ασίγαστο πάθος του για τη χώρα του και το άθλημα γενικότερα, δίνοντας ό,τι είχε και δεν είχε την τελευταία εβδομάδα μιας κοπιαστικής σεζόν!</p>
      <p>Δίχως να χάσει ούτε ένα(!) ματς σε μονά και διπλά, δίχως κανείς να μπορέσει να του σπάσει το σερβίς στη διοργάνωση(!), ο Ράφα βάζει “φαρδιά πλατιά” την υπογραφή του σε αυτό το τρόπαιο που ανήκει στη χώρα του!</p>
      <p>Μαζί με τους Ρομπέρτο Μπαουτίστα Αγούτ (συγκινητικός για τη νίκη του μόλις δύο μέρες μετά το θάνατο του πατέρα του), Πάμπλο Καρένιο Μπούστα, Μαρσέλ Γκρανόγιερς και Φελισιάνο Λόπεζ (όλου τους έπαιξαν τουλάχιστον ένα ματς), και με “ενορχηστρωτή” τον Σέρχι Μπρουγκέρα, κατακτά ένα τρόπαιο που τελειώνει μια καταπληκτική για αυτόν σεζόν με τον καλύτερο δυνατό τρόπο!</p>
      <p>Μία σεζόν στην οποία κατέκτησε δύο Grand Slam τίτλους, το Davis Cup και επανήλθε στο Νο1 του κόσμου!</p>
      <p>Και παντρεύτηκε, φυσικά, την αγαπημένη του Σίσκα Περέγιο (πλέον Ναδάλ)!</p>
      <p>Όλα αυτά μετά τη δύσκολη νίκη του στο δεύτερο αγώνα μονού των τελικών της Κυριακής κόντρα σε έναν εξαιρετικό Ντένις Σαποβάλοφ που, ειδικά στο δεύτερο σετ, έκανε απίστευτα πράγματα αλλά και πάλι αυτό δεν στάθηκε αρκετό κόντρα στην κλάση και το πάθος του Ράφα για τη νίκη.</p>
      <p>Με <b>6-3, 7-6(7), </b>ο Ράφα έκαμψε τη σθεναρή αντίσταση του “Σάπο” και σωριάστηκε στο έδαφος της Caja Magica πριν γίνει ένα “κουβάρι” με τους συμπαίκτες και συμπατριώτες του πανηγυρίζοντας μια πολύ σημαντική στιγμή (από τις άπειρες που έχει ζήσει) στην καριέρα του!</p>
      <figure>
        <iframe src="https://www.youtube.com/embed/-gQStAXHFQo" width="696" height="392" data-service="Youtube" scrolling="no"/>
      </figure>
      <p>Νωρίτερα, ο Ρομπέρτο Μπαουτίστα Αγούτ, μόλις δύο μέρες μετά το θάνατο του πατέρα του, είχε θέσει τις βάσεις για τη νίκη της Ισπανίας κόντρα στον Καναδά<a href="https://www.tennis24.gr/mia-anasa-apo-ton-titlo-i-ispania/"><b> κερδίζοντας τον Φελίξ Οζέρ-Αλιασίμ.</b></a></p>
      <p>Ο Ράφα ήταν εξαιρετικός στο πρώτο σετ και χρειάστηκε ένα break για να το πάρει ελεγχόμενα καθώς σέρβιρε και πάλι τρομακτικά μην αφήνοντας τον Σαποβάλοφ να τον απειλήσει καθόλου.</p>
      <p>Ο εκρηκτικός, όμως, Καναδός έδειξε πολλά από τα στοιχεία που θα τον καθιερώσουν στο μέλλον στους κορυφαίους τενίστες στον κόσμο στο δεύτερο σετ.</p>
      <p>Εκεί πίεσε πάρα πολύ τον Ράφα φτάνοντας σε ένα break point στα μέσα του σετ δίχως να το πάρει, παίζοντας άφοβο επιθετικό τένις παγκόσμιας κλάσης.</p>
      <p>Τελικά, ένα συγκλονιστικό tie break έκρινε την έκβαση του ματς με τον Ναδάλ να έχει δύο match points στο 6-4, τον Σαποβάλοφ να τα σώζει με απίστευτο τένις, να έχει ένα δικό του set point στο 7-6 πριν ο Ράφα πει την τελευταία κουβέντα διατηρώντας την ψυχραιμία του όπως μόνο αυτός ξέρει!</p>
      <figure>
        <iframe data-src="https://twitter.com/DavisCupFinals/status/1198706515663818753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198709388514668546?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1198713968870805504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Αυτό ήταν το ιδανικό τέλος για τους οικοδεσπότες Ισπανούς σε ένα παρθενικό Davis Cup Finals με τα καλά του και με τα στραβά του, με το μόνο σίγουρο να είναι το γεγονός πως οι επόμενες εκδόσεις θα διαφοροποιήσουν κάποια πράγματα  ώστε η ροή της διοργάνωσης να είναι πιο εύρυθμη.</p>
      <p>Μάλιστα, αυτό είναι το τέλος συνολικά της τενιστικής σεζόν 2019 από αγωνιστικής άποψης!</p>
      <p>Ακολουθούν περίπου 40 μέρες αγωνιστικής απραξίας όπου θα έχουμε όλο τον χρόνο να κάνουμε, σε ειδικά αφιερώματα, μία πληρέστατη ανασκόπηση της φετινής σεζόν με ειδική έμφαση στα όσα απίστευτα έκανε ο Στέφανος Τσιτσιπάς με αποκορύφωμα τον τίτλο του στο ATP Finals!</p>
      <figure>
        <iframe src="https://www.youtube.com/embed/JQMiApZeNOg" width="696" height="392" data-service="Youtube" scrolling="no"/>
      </figure>
      <p><a href="https://www.daviscupfinals.com/schedule/groups">DAVIS CUP FI</a><a href="https://www.daviscupfinals.com/schedule/groups">NALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
      <p>
        <b>Κώστας Αϊτάκης</b>
      </p>
    </article>
  </body>
</html>