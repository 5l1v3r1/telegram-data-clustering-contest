<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321918/Verwarde-man-gooit-jongen-in-het-water-in-Almelo"/>
    <meta property="og:site_name" content="RTV Oost"/>
    <meta property="article:published_time" content="2019-11-24T20:55:28+00:00"/>
    <meta property="og:title" content="Verwarde man gooit jongen in het water in Almelo"/>
    <meta property="og:description" content="Een verwarde man heeft vanmiddag een kind in het water gegooid op het Marktplein in Almelo. De moeder sprong haar zevenjarige zoon achterna om hem uit het water te halen. De vader van de jongen raakte in gevecht met de dader. Tijdens die worsteling vielen beide mannen in het water."/>
  </head>
  <body>
    <article>
      <h1>Verwarde man gooit jongen in het water in Almelo</h1>
      <address>
        <time datetime="2019-11-24T20:55:28+00:00">24 Nov 2019, 20:55</time>
      </address>
      <slideshow>
        <figure>
          <img src="https://imgo.rgcdn.nl/e416f47ddc054ca298d1329bba3fd89a/opener/Politie-telefoonnummer-112-Foto-RTV-Oost-Wouter-de-Wilde.jpg?v=iYVLeEMcjQhXMhTToZ3sbQ2"/>
        </figure>
        <figure>
          <img src="https://imgo.rgcdn.nl/e416f47ddc054ca298d1329bba3fd89a/opener/Politie-telefoonnummer-112-Foto-RTV-Oost-Wouter-de-Wilde.jpg?v=iYVLeEMcjQhXMhTToZ3sbQ2"/>
        </figure>
        <figcaption>Politie, telefoonnummer, 112 (Foto: RTV Oost/Wouter de Wilde)</figcaption>
      </slideshow>
      <p>Een verwarde man heeft vanmiddag een kind in het water gegooid op het Marktplein in Almelo. De moeder sprong haar zevenjarige zoon achterna om hem uit het water te halen. De vader van de jongen raakte in gevecht met de dader. Tijdens die worsteling vielen beide mannen in het water. </p>
      <p>Uiteindelijk werden de vier drenkelingen door de politie aan de kant geholpen. Agenten waren gealarmeerd door winkelend publiek. </p>
      <p>De verwarde man is aangehouden. Waarom hij de jongen in het water gooide, is niet bekend. De politie heeft één getuige kunnen horen, maar is nog op zoek naar getuigen. De politie gaat er van uit dat veel meer mensen hebben gezien wat er vanmiddag gebeurde op het Marktplein. </p>
      <p>De politie is ook geïnteresseerd in het gedrag van de man vlak voor het incident.</p>
      <p>Het zevenjarig slachtoffer heeft van de politie een troostbeertje gekregen voor de eerste schrik. Voor het gezin wordt nazorg geregeld, meldt de politie <a href="https://www.facebook.com/politie.almelo/">op Facebook</a>. </p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Verwarde+man+gooit+jongen+in+het+water+in+Almelo">06 - 57 03 33 33</a>.</aside>
    </article>
  </body>
</html>