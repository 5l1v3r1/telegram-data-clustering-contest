<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-swinoujscie-wstrzymany-ruch-promow-i-statkow-powodem-900-kil,nId,3352401"/>
    <meta property="og:site_name" content="RMF24"/>
    <meta property="article:published_time" content="2019-11-24T20:18:23+00:00"/>
    <meta property="og:title" content="Świnoujście: Wstrzymany ruch promów i statków. Powodem 900-kilogramowa mina lotnicza"/>
    <meta property="og:description" content="Ważącą ponad 900 kilogramów minę lotniczą z czasów II wojny światowej wywiozą w poniedziałek saperzy w Świnoujściu. Osoby wybierające się rano na wyspę Uznam muszą liczyć się z utrudnieniami. Będzie wstrzymany ruch statków i promów. Zostaną także zamknięte ulice położone najbliżej toru wodnego."/>
  </head>
  <body>
    <article>
      <h1>Świnoujście: Wstrzymany ruch promów i statków. Powodem 900-kilogramowa mina lotnicza</h1>
      <address><time datetime="2019-11-24T20:18:23+00:00">24 Nov 2019, 20:18</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Ważącą ponad 900 kilogramów minę lotniczą z czasów II wojny światowej wywiozą w poniedziałek saperzy w Świnoujściu. Osoby wybierające się rano na wyspę Uznam muszą liczyć się z utrudnieniami. Będzie wstrzymany ruch statków i promów. Zostaną także zamknięte ulice położone najbliżej toru wodnego.</b>
      </p>
      <figure>
        <img src="https://i.iplsc.com/zdj-ilustracyjne/0009ES4DANE392HB-C123-F4.png"/>
        <figcaption>Zdj. ilustracyjne<cite>/ Marcin Bielecki /PAP</cite></figcaption>
      </figure>
      <p>Marynarze z 8. Flotylli Obrony Wybrzeża będą wydobywali z Kanału Piastowskiego <b>brytyjską lotniczą minę morską typu Mk VI. </b>Niewybuch leży na torze wodnym Szczecin - Świnoujście. Natrafiła na niego firma pracująca na zlecenie urzędu morskiego. Trwają tam prace przygotowawcze do pogłębienia toru wodnego.</p>
      <p>Podczas samego wydobycia i transportu bomby poza główki portu w Świnoujściu wprowadzone zostaną <b>ograniczenia w ruchu statków</b>. Dla statków wchodzących z redy portu w kierunku Zalewu Szczecińskiego ruch zostanie wstrzymany w godzinach 6.30 - 10.00. W tych samych godzinach wstrzymany zostanie ruch dla statków wychodzących z Zalewu Szczecińskiego na Zatokę Pomorską. Dla statków nawigujących w granicach portu ruch zostanie wstrzymany w godzinach 9.00 - 10.00.<br/><br/><b>Z utrudnieniami muszą liczyć się także mieszkańcy Świnoujścia i użytkownicy przeprawy promowej.</b> Od godziny 7:15 do 9:15 zamknięta będzie przeprawa promowa "Centrum". Ostatni prom z Uznamu odbije o godz. 7:00, a z wyspy Wolin o godzinie 6:40. Samochody kierujące się na tę przeprawę po stronie Uznamu od godziny 7:00 będą zatrzymywane na ul. Karsiborskiej. Wznowienie kursowania promów planowane jest na godz. 9:15. Promy na przeprawie "Warszów" nie będą pływały w godzinach 9.30 - 9.55.<br/><br/><b>Na czas transportu miny poza świnoujski port będą czasowe zamknięcia dla ruchu kołowego i pieszego ulic położonych najbliżej toru wodnego, m.in. Wybrzeże Władysława IV, Bohaterów Września, Chrobrego, Jana z Kolna.<br/></b><br/>Osoby, które w czasie podjęcia bomby będą znajdowały się w strefie do 550 metrów od nabrzeża muszą pozostać w  budynkach. <b>Służby proszą o nie zbliżanie się do okien, nie wychodzenie na balkony oraz na zewnątrz budynków.<br/></b><br/>W akcji wydobycia miny weźmie udział załoga niszczyciela min ORP Flaming z 13. Dywizjonu Trałowców oraz żołnierze i Grupa Nurków Minerów z 12. Dywizjonu Trałowców.<br/><br/><b>Brytyjska mina lotnicza, która zostanie wydobyta, waży 900 kilogramów, a waga samego ładunku wybuchowego to ponad 400 kilogramów</b>. Podobne niewybuchy wydobyto w Świnoujściu w lipcu, sierpniu i wrześniu.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-swinoujscie-zolnierze-zdetonowali-kolejny-niewybuch-z-ii-woj%2CnId%2C3145400%3Fparametr%3Dembed_linki">Świnoujście: Żołnierze zdetonowali kolejny niewybuch z II wojny światowej</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-tysiac-osob-ewakuowanych-niewybuch-na-budowie-warszawskiego-%2CnId%2C3345086%3Fparametr%3Dembed_linki">Tysiąc osób ewakuowanych. Niewybuch na budowie warszawskiego metra</a>
        </li>
      </ul>
    </article>
  </body>
</html>