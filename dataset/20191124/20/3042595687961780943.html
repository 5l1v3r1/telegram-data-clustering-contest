<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/det-beste-dramaet-i-europa/71855890"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T20:52:58+00:00"/>
    <meta property="og:title" content="Det beste dramaet i Europa"/>
    <meta property="og:description" content="Eliteserien sliter kvalitetsmessig, men hva drama angår er den uslåelig. Både for Norges største klubb og seks nedrykkskandidater."/>
  </head>
  <body>
    <article>
      <h1>Det beste dramaet i Europa</h1>
      <h2>Eliteserien sliter kvalitetsmessig, men hva drama angår er den uslåelig. Både for Norges største klubb og seks nedrykkskandidater.</h2>
      <address><time datetime="2019-11-24T20:52:58+00:00">24 Nov 2019, 20:52</time> by <a rel="author">Morten P KOMMENTAR</a></address>
      <p><b>DET VAR SÅNN</b> i fjor, det blir sånn i år, og ingen kan klage på underholdningen. Når Norges største fotballag er i alvorlig trøbbel, og seks av 16 lag kan rykke ned på sesongens siste dag, er Eliteserien sjelden vare.</p>
      <p><b>ROSENBORG KAN GÅ</b> glipp av 8,6 budsjetterte bonusmillioner (forskjellen på sølv og fjerdeplass) og Europa 2020 når Eliteserien 2019 spilles ferdig den første søndagen i advent. Det er dramatisk på Lerkendal. Publikumsnedgang, varslede budsjettkutt og en sesong som kan ende utenfor topp tre - alt er dramatisk i Trondheim. Men det slår ikke dramaet Norge rundt, der alt handler om langt alvorligere ting.</p>
      <p>Nedrykk for seks klubber.</p>
      <p>Degradering til skyggenes dal.</p>
      <p><b>ETTER 29 SERIERUNDER </b>ser Eliteseriens største drama slik ut:</p>
      <ul>
        <li>11 Sarpsborg 29 (-10)</li>
        <li>12 Strømsgodset 29 (-14)</li>
        <li>13 Lillestrøm 29 (-15)</li>
        <li>14 Tromsø 29 (-19)</li>
        <li>15 Mjøndalen 27 (-15)</li>
        <li>16 Ranheim 27 (-18)</li>
      </ul>
      <p><b>KAMPENE SOM SKAL</b> avgjøre nedrykksstriden 2019 er som følger:</p>
      <ul>
        <li>Kristiansund-Strømsgodset</li>
        <li>Lillestrøm-Sarpsborg</li>
        <li>Mjøndalen-Vålerenga</li>
        <li>Rosenborg-Ranheim</li>
        <li>Tromsø-Stabæk</li>
      </ul>
      <p><b>INGEN KLUBBER SNAKKER</b> seg vekk fra nervene og presset en nedrykksstrid medfører. Absolutt ingen. Det gis inntrykk av at arbeidsoppgaver og den neste kampen er det som gjelder. Som om tabellen ikke eksisterer. Men under all praten som handler om det man de facto kan gjøre noe med - den neste kampen - står skriften på garderobeveggen.</p>
      <p>Klart det snakkes.</p>
      <p>Klart det føles.</p>
      <p>Klart det er ekstremt spent og nervøst.</p>
      <p><b>SPILLERNE KJENNER SELVFØLGELIG </b>på alt dette. Det er ingen steder å gjemme seg i en nedrykksstrid. Når klubben lider, lider de ansatte med den. Sånn er det bare, det er virkeligheten. Men de som lider mest spiller ikke ball eller jobber i klubbens kontorer selv om det selvfølgelig var vondt å være MIF-spiller på Nadderud, LSK-spiller i Ranheimsfjæra og TIL-spiller i Skien denne nest siste helga i Eliteserien, de som lider mest står på utsida av alt.</p>
      <p>Ingen har det vondere enn de som ikke har noe valg, og som virkelig bryr seg.</p>
      <p>Supporterne.</p>
      <p><b>FOR VELDIG MANGE</b> spillere betyr ikke et nedrykk noe som helst. De er leiesoldater i en industri der arbeidstakers klubbfølelse er et ord som gikk ut på dato i det forrige årtusenet. De skal videre i karrieren. Til ny jobb i en ny klubb. Som om ingenting er skjedd. Eller fordi lønna deres ikke matcher et budsjett en divisjon ned. Men supporterne skal ingen steder, de har klubbfølelsen tatovert i sjela.</p>
      <p>Den er for evig.</p>
      <p>Den kan ikke byttes eller fjernes.</p>
      <p>Ingen laser når inn dit.</p>
      <p><b>DERFOR ER DE </b>de inderlige følelsene sterkest på tribunen. Det er først og fremst de som er der som eventuelt rykker ned med klubben når høsten er som mørkest. De skal ingen steder, de har ingen alternative steder å dra.</p>
      <p>De vil heller ingen steder.</p>
      <p><b>DE BLE FØDT</b> inn i det, eller tok et valg et eller annet sted på veien. Det kan ikke reverseres. Du kan bytte kone, mann eller kjæreste. Men du kan ikke bytte fotballklubb.</p>
      <p>Den klubben du fikk eller valgte, er den du har.</p>
      <p>Spør en mann som Ivar Hoff.</p>
      <p>Han vet.</p>
      <p>Spør alle med fotballhjerter som Ivar Hoff.</p>
      <p>De vet også.</p>
    </article>
  </body>
</html>