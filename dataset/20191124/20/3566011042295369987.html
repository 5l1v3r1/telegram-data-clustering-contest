<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549797.html/%D8%A2%DB%8C%D8%AA-%D8%A7%D9%84%D9%84%D9%87-%D8%B9%D9%84%D9%88%DB%8C-%DA%AF%D8%B1%DA%AF%D8%A7%D9%86%DB%8C--%D8%A7%DA%AF%D8%B1-%D9%85%D9%86%D9%88%DB%8C%D8%A7%D8%AA-%D8%B1%D9%87%D8%A8%D8%B1%DB%8C-%D9%86%D8%A8%D9%88%D8%AF-%D8%B3%D8%B1%D9%86%D9%88%D8%B4%D8%AA-%DA%A9%D8%B4%D9%88%D8%B1-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D9%86%D8%A7%D9%85%D8%B4%D8%AE%D8%B5-%D8%A8%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T20:35:00+00:00"/>
    <meta property="og:title" content="آیت‌الله علوی‌گرگانی: اگر منویات رهبری نبود سرنوشت کشور در اغتشاشات اخیر نامشخص بود‌"/>
    <meta property="og:description" content="مرجع تقلید شیعیان گفت: آشوب‌ها سبب خرابی در کشور شد و اگر منویات مقام معظم رهبری نبود، مشخص نبود سرنوشت کشور به کجا می‌رسید، دشمن همواره به دنبال جرقه‌ای است تا به اهداف شوم خود برسد."/>
  </head>
  <body>
    <article>
      <h1>آیت‌الله علوی‌گرگانی: اگر منویات رهبری نبود سرنوشت کشور در اغتشاشات اخیر نامشخص بود‌</h1>
      <address>
        <time datetime="2019-11-24T20:35:00+00:00">24 Nov 2019, 20:35</time>
      </address>
      <p>مرجع تقلید شیعیان گفت: آشوب‌ها سبب خرابی در کشور شد و اگر منویات مقام معظم رهبری نبود، مشخص نبود سرنوشت کشور به کجا می‌رسید، دشمن همواره به دنبال جرقه‌ای است تا به اهداف شوم خود برسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت‌الله علوی‌گرگانی مرجع تقلید شیعیان در دیدار حجت‌الاسلام ادیانی رئیس سازمان عقیدتی سیاسی نیروی انتظامی کشور که در دفتر معظم له برگزار شد، اظهار داشت: خدا را شکر می‌کنیم که نیروهای نظامی در جریان آشوب‌های اخیر به‌خوبی حضور پیدا کردند و دِین خود را ادا کردند.</p>
      <p>وی با اشاره به اهمیت فعالیت نیروهای نظامی افزود‌: نیروهای نظامی کشورمان حامی ولایت‌فقیه هستند و باید همواره با آماده‌باش کامل نسبت به امنیت کشور اهتمام داشته باشند.</p>
      <p>مرجع تقلید شیعیان تصریح کرد‌: مسئولان که کشور را اداره می‌کنند تصور نکنند دشمن بیکار است بلکه به دنبال فرصت است تا دست به آشوب بزند، موضوع مهم این است که کاری نشود که سوژه به دست دشمن بدهیم.</p>
      <p>وی عنوان کرد‌: آشوب‌ها سبب خرابی در کشور شد و اگر منویات مقام معظم رهبری نبود، مشخص نبود سرنوشت کشور به کجا می‌رسید، دشمن همواره به دنبال جرقه‌ای است تا به اهداف شوم خود برسد.</p>
      <p>‌آیت‌الله علوی‌گرگانی در ادامه افزود‌: مراجع تقلید همواره خیرخواه مسئولان هستند و هدف آن‌ها موفقیت کشور است، مراجع تقلید انتظاراتی دارند که باید مورد توجه ‌باشد، همه ما مؤید دولت هستیم به‌ شرط اینکه دولت با ما همکاری داشته باشد و ما نیز همکاری داریم.</p>
      <p>وی افزود‌: از بسیج و سپاه و نیروی انتظامی و افرادی که در زمینهٔ امنیت کشور فعالیت می‌کنند صمیمانه تشکر می‌کنیم، اگر مسئولان نسبت به نظرات رهبری و مراجع اهتمام داشته باشند برای آن‌ها بسیار مؤثر و مفید است.</p>
      <p>مرجع تقلید شیعیان با تأکید بر اینکه نباید آشوبگران را با مردم یکی ببینیم، عنوان کرد‌: آشوبگران تا زمینه را مساعد ببینند به وسط میدان آمده و تلاش می‌کنند از آب گل‌آلود ماهی بگیرند و اهداف خود را دنبال کنند.</p>
      <p>‌علوی‌گرگانی با اشاره به مشکلات کشور خاطرنشان کرد‌: باید دولت دلسوزی بیشتری نسبت به مشکلات جامعه داشته باشد برای رفع آن اهتمام داشته باشد.</p>
      <p>انتهای پیام/</p>
    </article>
  </body>
</html>