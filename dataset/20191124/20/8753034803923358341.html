<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/vQd50l/boris-johnson-lover-ny-brexitavtale-i-julepresang"/>
    <meta property="og:site_name" content="Aftenbladet"/>
    <meta property="article:published_time" content="2019-11-24T20:43:52+00:00"/>
    <meta property="og:title" content="Boris Johnson lover ny brexitavtale i «julepresang»"/>
    <meta property="og:description" content="Storbritannias statsminister Boris Johnson sier han vil legge fram sin brexitavtale innen 1. juledag hvis det konservative partiet beholder makten etter valget."/>
  </head>
  <body>
    <article>
      <h1>Boris Johnson lover ny brexitavtale i «julepresang»</h1>
      <h2>Storbritannias statsminister Boris Johnson sier han vil legge fram sin brexitavtale innen 1. juledag hvis det konservative partiet beholder makten etter valget.</h2>
      <address><time datetime="2019-11-24T20:43:52+00:00">24 Nov 2019, 20:43</time> by <a rel="author">NTB</a></address>
      <p>Det varslet Johnson da Toryene la fram sitt valgprogram søndag, skriver <a href="https://www.bbc.com/news/election-2019-50532000">BBC</a>.</p>
      <p>– Vi skal få brexit unnagjort så vi kan la våre hjerter og hjerner ha oppmerksomhet på behovene til det britiske folk, sa Johnson da han la fram valgprogrammet i byen Telford i Shropshire.</p>
      <p>Det 59-sider lange programmet ble lagt fram 18 dager før valget 12. desember.</p>
      <p>Blant hovedpunktene er løfter om å utdanne 50.000 flere sykepleiere og sørge for 50 millioner flere fastlegetimer. Totalt skal helsebudsjettet økes med opp mot 34 milliarder pund (nær 400 milliarder kroner).</p>
      <h3>– Radikalt</h3>
      <p>Partiet lover også strengere innvandringskontroll, mer penger til å fikse hull i veiene, nullutslipp av CO2-gasser innen 2050 og en garanti mot økninger i inntektsskatt og moms.</p>
      <p>Når det gjelder innvandring, vil Johnson stanse fri bevegelighet for EU-borgere og innføre et poengbasert system inspirert av systemet i Australia.</p>
      <p>Johnson lovet også 20.000 flere politiansatte og å øke bevilgningene til landets skoler.</p>
      <p>Johnson kaller det nye programmet for radikalt og lover å «gjenskape sikkerheten» i næringslivet og i de enkelte familier.</p>
      <h3>Leder på målingene</h3>
      <p>En meningsmåling fra Britain Elect viser at de konservative ligger an til å få 42 prosent av stemmene, mens Labour ligger an til å få 29 prosent. LibDem, som går inn for britisk EU-medlemskap, får 15 prosent på målingen. Brexitpartiet ligger på 6 prosent og De Grønne på 3 prosent.</p>
      <p>De konservative har gått markant fram etter at Johnson overtok som partileder etter Theresa May for fire måneder siden. Politiske kommentatorer er imidlertid forsiktige med å spå om utfallet av valget etter at de fleste ble sterkt overrasket under valget i 2017. Den gangen hadde May et stort forsprang i meningsmålingene under valgkampen, men ble sterkt redusert i valget.</p>
      <p>Labour og partileder Jeremy Corbyn la fram sitt valgprogram torsdag. De lover å få på plass en ny avtale med EU og holde en ny folkeavstemning om medlemskap innen et halvt år dersom Labour får makten.</p>
      <p>Mange aktivister innrømmer at partiets uklare brexitstandpunkt skader partiet. Verken partiet eller Corbyn vil ta stilling for eller mot fortsatt EU-medlemskap.</p>
    </article>
  </body>
</html>