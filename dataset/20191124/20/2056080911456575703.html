<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/politika/2019/11/24/3996621_maikite_na_deca_s_uvrejdaniia_produljavat_protestite/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T20:53:00+00:00"/>
    <meta property="og:title" content="Майките на деца с увреждания продължават протестите докато получат 118 депутатски оставки"/>
    <meta property="og:description" content="Няма да бъде направено изключение за депутатите от БСП, който се извиниха, че са подкрепили Валери Симеонов."/>
  </head>
  <body>
    <article>
      <h1>Майките на деца с увреждания продължават протестите докато получат 118 депутатски оставки</h1>
      <address><time datetime="2019-11-24T20:53:00+00:00">24 Nov 2019, 20:53</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Майките от националната гражданска инициатива "Системата ни УБИВА" ще продължат протестите си докато получат оставките на всички депутати, гласували <a href="https://www.dnevnik.bg/politika/2019/11/20/3994638_liderut_na_nfsb_valeri_simeonov_stana_zam-predsedatel/">за избирането на Валери Симеонов</a> за заместник- председател на Народното събрание. Това се казва в писмо до медиите.</p>
      <p>В него се посочва, че няма да бъде направено изключения за народните представители от парламентарната група "БСП за България", които малко след избора се извиниха на майките на децата с увреждания и определиха като грешка подкрепата си за Симеонов.</p>
      <p>"Уважаеми членове и симпатизанти на БСП, убедени сме, че ще се съгласите, че поста зам. председател на НС е крайно ненормално да бъде заеман от един абсолютно компрометиран политик. Нормално би било, човека Валери Симеонов, ако са му останали поне няколко капчици морал и достойнство, да се оттегли от политическият живот завинаги. Изборът му за зам. председател, превръща Народното събрание в театър на абсурда и е основание за убеждението в липсата на морални качества във всеки един депутат, гласувал за него", се казва в писмото.</p>
      <p>То завършва с обещанието, че протестите ще продължат до получаването на 118 –те оставки на народните представители, издигнали Валери Симеонов до зам. председател на НС и до неговото оттеглянето от този пост.</p>
      <p>Изборът на Симеонов дойде година след като напусна вицепремиерският пост, заради обидни изказвания към майките на деца с увреждания. В деня, в който изборът стана факт - 20 ноември <a href="https://www.dnevnik.bg/bulgaria/2019/11/20/3995065_maiki_na_deca_s_uvrejdaniia_poiskaha_ostavkata_na/">беше обявено</a>, че започва протест до неговото оттегляне или до подаване на оставките на всички избрали го депутати. В петък и <a href="https://www.dnevnik.bg/analizi/2019/11/22/3995853_grajdanski_organizacii_simeonov_da_napuska_kabineta_na/">граждански организации призоваха</a> да започне процедура по предсрочното освобождаване на Валери Симеонов.</p>
      <p>Вчера председателят на парламента <a href="https://www.dnevnik.bg/politika/2019/11/23/3996319_valeri_simeonov_ponese_svoia_krust_i_ne_e_stranno_che/">Цвета Караянчева каза пред журналисти</a>, че колегата и депутат е понесъл своя кръст, като веднъж е подал оставка и и няма нищо лошо в това неговата парламентарна група да го предложи за заместник-председател на Народното събрание.</p>
    </article>
  </body>
</html>