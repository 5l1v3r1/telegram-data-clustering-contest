<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-viswanathan-anand-falters-while-magnus-carlsen-is-supreme-2866816.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T20:23:21+00:00"/>
    <meta property="og:title" content="विश्वनाथन आनंद ने किया निराश, मैग्नस कार्लसन ने बनाया दबदबा"/>
    <meta property="og:description" content="पांच बार के विश्व चैंपियन विश्वनाथन आनंद अंतिम बाजी में मौकों का फायदा उठाने में नाकाम रहने के कारण रविवार को यहां टाटा स्टील रेपिड एवं ब्लिट्ज शतरंज टूर्नामेंट के रेपिड वर्ग में संयुक्त छठे स्थान पर..."/>
  </head>
  <body>
    <article>
      <h1>विश्वनाथन आनंद ने किया निराश, मैग्नस कार्लसन ने बनाया दबदबा</h1>
      <address><time datetime="2019-11-24T20:23:21+00:00">24 Nov 2019, 20:23</time> by <a rel="author">लाइव हिंदुस्तान टीम,कोलकाता</a></address>
      <p>पांच बार के विश्व चैंपियन विश्वनाथन आनंद अंतिम बाजी में मौकों का फायदा उठाने में नाकाम रहने के कारण रविवार को यहां टाटा स्टील रेपिड एवं ब्लिट्ज शतरंज टूर्नामेंट के रेपिड वर्ग में संयुक्त छठे स्थान पर रहे जबकि मैग्नस कार्लसन ने पूरी तरह से दबदबा बनाया।</p>
      <p>आनंद को तीसरे दिन पहली बाजी में कार्लसन के खिलाफ शिकस्त का सामना करना पड़ा जबकि हमवतन विदित गुजराती के खिलाफ उन्होंने ड्रा खेला। अंतिम रेपिड बाजी में हमवतन पी हरिकृष्णा के खिलाफ आनंद बेहतर स्थिति में थे लेकिन इसके बाद उन्होंने मौका गंवा दिया और उन्हें ड्रा से संतोष करना पड़ा जिससे वह संयुक्त छठे स्थान पर रहे।</p>
      <p>गत विश्व चैंपियन कार्लसन ने आनंद को हराने के बाद हरिकृष्णा से ड्रा खेला लेकिन अंतिम बाजी में डिंग लिरेन को हराने में सफल रहे। रेपिड वर्ग के खत्म होने के बाद कार्लसन संभावित 18 में से 15 अंक जुटाकर शीर्ष पर चल रहे हैं।</p>
      <p>अमेरिका के हिकारू नाकामूरा 11 अंक के साथ दूसरे स्थान पर हैं। अमेरिका के वेस्ले सो, हालैंड के अनीष गिरी और आर्मेनिया के लेवोन आरोनियम नौ अंक के साथ संयुक्त तीसरे स्थान पर हैं। आनंद, चीन के डिंग लिरेन और हरिकृष्णा आठ अंक के साथ संयुक्त छठे स्थान पर हैं।</p>
    </article>
  </body>
</html>