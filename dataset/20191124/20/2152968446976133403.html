<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/redakcia/2019/11/24/samoubiistvata-v-turciia-zashto-celi-semeistva-otnemat-jivota-si.430515"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T20:40:00+00:00"/>
    <meta property="og:title" content="Самоубийствата в Турция: Защо цели семейства отнемат живота си?"/>
    <meta property="og:description" content="Три самоубийства с циановодород разтърсиха страната | Dnes.bg"/>
  </head>
  <body>
    <article>
      <h1>Самоубийствата в Турция: Защо цели семейства отнемат живота си?</h1>
      <h2>Три самоубийства с циановодород разтърсиха страната</h2>
      <address><time datetime="2019-11-24T20:40:00+00:00">24 Nov 2019, 20:40</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Този случай шокира цяла Турция: 38-годишен бижутер сложил край на живота си, този на съпругата му и на 6-годишното им дете, защото семейството имало финансови проблеми. Миналия петък полицията откри трите безжизнени тела в семейното жилище в истанбулския квартал Бакъркьой - отровени с циановодородна киселина.</p>
      <p>Това бе третото подобно самоубийство в Турция за последните няколко дни: седмица по-рано в друг квартал на Истанбул, Фатих, съседите забелязали на вратата на жилище бележка: "Внимание! Жилището е заразено с цианид. Извикайте полицията! Не влизайте!". В жилището полицията открила четирите жертви на възраст между 48 и 60 години - двама мъже и две жени, които били братя и сестри. Те също се отровили с циановодород, пише <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257"><b>DW</b></a>.<br/><b><br/>"Моля за прошка"</b></p>
      <p>Третият подобен случай е от южния град Анталия на средиземноморския бряг, където на живота си посегна 4-членно семейство, вкл. 9-годишно момиченце и 5-годишно момченце - също отровени, и отново с цианид. По сведения на турските медии, бащата, който бил безработен, оставил прощално писмо, в което пишело: "Моля за прошка, но не мога да направя нищо повече".</p>
      <related>
        <a href="https://www.dnes.bg/redakcia/2019/11/21/izcheznali-v-chernite-vanove-zashto-otvlichat-hora-v-turciia.430329"/>
      </related>
      <p>Общото между трите случая не е само самоубийството чрез отравяне - очевидно причините за тях са тежки финансови проблеми, водещи до бедност, задлъжнялост или безработица. Във Фатих, например, токът бил спрян веднага след изнасянето на телата на жертвите - хората не били плащали сметките си от месеци.<br/><b><br/>Опозицията: Икономическата криза е виновна<br/></b><br/>В турските медии и в социалните мрежи се водят разгорещени дебати по повод серията самоубийства, не липсват също и конспиративни теории. Спорно е дали има връзка между самоубийствата и икономическата криза в страната. Според турската опозиция безработицата и обезценяването на турската лира допринасят за климата на отчаяние. Председателят на Републиканската народна партия Кемал Кълъчдароглу попита в своя пламенна реч защо се е стигнало дотам: "Край кофите за боклук виждаме жени, които ровят в тях за изхвърлена храна. Нуждаем се от по-социална държава и по-устойчиво развитие", каза той.</p>
      <p>Според някои турски експерти серията от самоубийства не могат да се разглеждат като единични случаи. "Погрешно е едно самоубийство да се разглежда като индивидуално, чисто психологическо обстоятелство", казва изследователката на бедността Хаджер Фого. Тя подчертава, че зад самоубийствата в повечето случаи стоят обществени причини. "Тези хора не са приети от обществото. Те се чувстват самотни и безпомощни. И ако се прибавят икономическите им неволи и тревогата, че не могат да покриват основните си потребности от храна, вода и ток, проблемът се задълбочава", посочва Фого.<br/><b><br/>В Турция не е сложно да се сдобиеш с цианид<br/></b><br/>Турското правителство отрича наличието на връзка между икономическата криза и самоубийствата. За него самоубийствата са по-скоро признак за това, че в страната е твърде лесно да се сдобиеш със смъртоносния цианид - затова трябва да бъдат въведени забрани и правила. Още през юни ултранационалистическата Партия на националното действие, която е част от управляващата коалиция, се обяви за забрана на циановодорода, но до момента това не се е случило. Междувременно турската министърка на семейството е свикала комисия за проучване на случаите, чийто доклад ще бъде оповестен публично.</p>
      <p>Безработицата в Турция е 14 процента, а младежката безработица - 27 на сто. Инфлацията води до големи ценови скокове на храните, медикаментите и горивата.</p>
      <p>Ръст на самоубийствата от 2002 година</p>
      <p>От официалната статистика не личи, че икономическата криза е решаващият фактор за самоубийствата от Анталия, Фатих и Бакъркьой. По данни на турския Институт за статистика TÜIK, през 2018  година са били регистрирани 3 161 самоубийства - без увеличение след началото на сегашната криза през лятото на 2018-а. Но от идването на власт на Партията на справедливостта и развитието на президента Ердоган (2002 г.) броят на самоубийствата е нараснал с цели 27 процента. Особено през последните седем години броят на самоубийствата в Турция се задържа висок.</p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
    </article>
  </body>
</html>