<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-sachin-tendulkar-made-a-very-interesting-point-said-virat-kohli-dgtl-1.1074718"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T20:08:09+00:00"/>
    <meta property="og:title" content="কোহালির সেঞ্চুরির পিছনে রয়েছে সচিনের পরামর্শ, ফাঁস করলেন ভারত অধিনায়ক"/>
    <meta property="og:description" content="ইডেন টেস্ট তিন দিনের কম সময়ে জিতে নেওয়ার পরে কোহালি সেঞ্চুরি করার রহস্য ফাঁস করেছেন।"/>
  </head>
  <body>
    <article>
      <h1>কোহালির সেঞ্চুরির পিছনে রয়েছে সচিনের পরামর্শ, ফাঁস করলেন ভারত অধিনায়ক</h1>
      <address><time datetime="2019-11-24T20:08:09+00:00">24 Nov 2019, 20:08</time> by <a rel="author">নিজস্ব প্রতিবেদন</a></address>
      <p>গোলাপি বল সামলাতে গিয়ে প্রথম ইনিংসে নাকানিচোবানি খেয়েছেন বাংলাদেশের ব্যাটসম্যানরা। সেই জায়গায় ভারত অধিনায়ক বিরাট কোহালি অবলীলায় শতরান করেছেন ইডেন টেস্টের দ্বিতীয় দিনে। কোহালির সেঞ্চুরি দেখার পরে অনেকেই বলেছেন, গোলাপি বলে ‘জুজু’ নেই। স্কিল, টেকনিক ভাল থাকলে এই বলকে শাসন করা যায় ব্যাট দিয়ে।</p>
      <p>ইডেন টেস্ট তিন দিনের কম সময়ে জিতে নেওয়ার পরে কোহালি সেঞ্চুরি করার রহস্য ফাঁস করেছেন। কীভাবে তিনি সহজে সামলালেন গোলাপি বল? তাঁর সেঞ্চুরির পিছনে রয়েছেন সচিন তেন্ডুলকর। ‘মাস্টার ব্লাস্টার’-এর পরামর্শ মেনে চলায় কোহালি সফল হয়েছেন ইডেনে।</p>
      <p>কী বলেছিলেন সচিন? কোহালি বলছেন, ‘‘প্রথম দিনের সন্ধেয় আমি সচিনের সঙ্গে কথা বলি। সচিন পাজি দারুণ একটা পরামর্শ দিয়েছিল। আমাকে বলেছিল, গোলাপি বলে সেকেন্ড সেশনকে সাধারণ টেস্ট ম্যাচের মর্নিং সেশন বলে মনে করে খেলো। ওই সময়ে বল সুইং করে, সিম করে।’’ প্রথম দিন সেই সময়েই কোহালি ব্যাট করতে নেমেছিলেন। তিনি কেমন ব্যাট করেছেন তা আর বলার অপেক্ষা রাখে না। </p>
      <p>
        <b>আরও পড়ুন: </b>
        <a href="https://www.anandabazar.com/sport/the-pink-ball-test-sunil-gavaskar-took-a-dig-at-virat-kohli-dgtl-1.1074712">বোর্ড প্রেসিডেন্ট বলে সৌরভের সম্পর্কে ভাল কথা বলছে বিরাট, তীব্র কটাক্ষ গাওস্করের</a>
      </p>
      <p>বিশেষজ্ঞরাও তাই বলেছিলেন ইডেন টেস্টের বল গড়ানোর আগে। গোধূলির সময়ে গোলাপি বলের মোকাবিলা করা খুব কঠিন বলেছিলেন তাঁরা। সচিন সেই কথাই মনে করিয়ে দেন তাঁর ক্রিকেটপ্রজ্ঞা দিয়ে। সাধারণ টেস্ট ম্যাচের প্রথম সেশনে বোলাররা সাহায্য পান। বল সুইং করে। দিন-রাতের টেস্টের দ্বিতীয় সেশনেও বল তেমনই চরিত্র ধারণ করে। বোলাররা সাহায্য পেয়ে থাকেন। গোলাপি বলে আবার প্রথম সেশনে ব্যাট করা সহজ। কোহালি বলছেন, ‘‘দুপুরের সেশনে ব্যাট করা খুবই সহজ। ওই সময়টা সাধারণ টেস্ট ম্যাচের লাঞ্চ ও চা পানের বিরতির মধ্যবর্তী সময় বলে ধরাটাই ভাল।’’ সচিনের পরামর্শ ইডেনে মেনে চলেন কোহালি।</p>
    </article>
  </body>
</html>