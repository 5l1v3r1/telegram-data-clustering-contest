<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/agglia/premier-ligk/mantsester-gioynaitet/tsampa-kopos"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T20:44:00+00:00"/>
    <meta property="og:title" content="Τσάμπα... κόπος"/>
    <meta property="og:description" content="Αγκαλιά με μια σπουδαία ανατροπή ήταν η Μάντσεστερ Γιουνάιτεντ, που κατάφερε να γυρίσει το ματς στην έδρα της Σέφιλντ Γιουνάιτεντ μέσα σε επτά λεπτά, αλλά ο κόπος της πήγε τσάμπα μιας και με την έναρξη των καθυστερήσεων επέτρεψε στους γηπεδούχους να ισοφαρίσουν στο τελικό 3-3."/>
  </head>
  <body>
    <article>
      <h1>Τσάμπα... κόπος</h1>
      <h2>Βρέθηε αγκαλιά με σπουδαία ανατροπή η Γιουνάιτεντ αλλά...</h2>
      <address>
        <time datetime="2019-11-24T20:44:00+00:00">24 Nov 2019, 20:44</time>
      </address>
      <p>
        <b>Αγκαλιά με μια σπουδαία ανατροπή ήταν η Μάντσεστερ Γιουνάιτεντ, που κατάφερε να γυρίσει το ματς στην έδρα της Σέφιλντ Γιουνάιτεντ μέσα σε επτά λεπτά, αλλά ο κόπος της πήγε τσάμπα μιας και με την έναρξη των καθυστερήσεων επέτρεψε στους γηπεδούχους να ισοφαρίσουν στο τελικό 3-3.</b>
      </p>
      <p>Ο Όλε Γκούναρ Σόλσκιερ είχε καταλάβει από νωρίς ότι το πράγμα δεν τραβούσε και περίμενε την ανάπαυλα για να αλλάξει πράγματα στην ομάδα του, όπως και έπραξε από τα αποδυτήρια. Οι «κόκκινοι διάβολοι» ήταν κάκιστοι στο «Μπράμαλ Λέιν» και η Σέφιλντ Γιουνάιτεντ δικαίως είχε πάρει προβάδισμα στο σκορ με τον Τζον Φλεκ από το 19ο λεπτό. Απόλυτη υπεροχή των γηπεδούχων σε όλες τις γραμμές, με το κέντρο να κάνει την βρώμικη δουλειά και η γρήγορη μετάβαση στην αντίπαλη περιοχή να αποδίδει βαθμούς. Για απειλές των φιλοξενούμενων ούτε λόγος, με την ανασταλτική λειτουργία των ποδοσφαιριστών του Κρις Γουάιλντερ να είναι υποδειγματική σε όλα τα μήκη και πλάτη του γηπέδου.</p>
      <p>Στο ημίχρονο έγιναν οι απαραίτητες εξωτερικές και εσωτερικές αλλαγές, ωστόσο μέχρι να εγκλιματιστεί στα νέα δεδομένα η ομάδα του Σόλσκιερ βρέθηκε να χάνει και με δεύτερο γκολ, με τον Λις Μουσέ να πιστώνει την ασίστ στον Φλεκ και να κάνει το 2-0 μόλις στο 52ο λεπτό. Κάπου εκεί ήρθε η ώρα για περισσότερα ρίσκα από την πλευρά των φιλοξενούμενων, με την είσοδο του Μέισον Γκρίνγουντ να φέρνει νέα πνοή και να οδηγεί στην ανατροπή. Ο Μπράντον Γουίλιαμς άνοιξε λογαριασμό στο 72’ για να πάρει σειρά ο προαναφερθέντας από ασίστ του Μάρκους Ράσφορντ και να κάνει το 2-2 στο 77’. Μέχρι να κοπάσουν οι πανηγυρισμοί ήρθε και το νέο γκολ της Γιουνάιτεντ, με τον Ράσφορντ να βρίσκεται σε θέση βολής και να ολοκληρώνει την ανατροπή σε ένα σημείο που όλοι πίστεψαν πως ο αγώνας έλαβε τέλος.</p>
      <p>Ωστόσο από το 85’ και μετά η Σέφιλντ Γιουνάιτεντ άρχισε και πάλι να ανεβαίνει, για να αρχίσουν να μετρούν οι καθυστερήσεις και να έρθει η διαμόρφωση του τελικού σκορ από τον ΜακΜπέρνι, σε μια φάση που χρειάστηκε τσεκάρισμα και από το VAR αλλά επικυρώθηκε κανονικά, αφού όπως φάνηκε τόσο από την live ροή όσο και από τα ριπλέι, η μπάλα δεν βρήκε στο χέρι του επιθετικού των νεοφώτιστων αλλά έκανε μια μικρή επαφή στον ώμο του.</p>
      <p>Πηγή: enlgand365.gr</p>
      <p> </p>
    </article>
  </body>
</html>