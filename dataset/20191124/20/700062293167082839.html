<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/715048-nikh-ths-gennhmata-sto-synedrio-toy-pasok-proedros-mechri-to-2021.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T20:24:00+00:00"/>
    <meta property="og:title" content="Νίκη της Γεννηματά στο Συνέδριο του ΠΑΣΟΚ. Πρόεδρος μέχρι το 2021"/>
    <meta property="og:description" content="Ολοκληρώθηκε το έκτακτο συνέδριο του ΠΑΣΟΚ, με την υπερψήφιση των καταστατικών προσαρμογών που εισηγήθηκε ο συντονιστής της ΚΟΕΣ και γραμματέας της Κοινοβουλευτικής Ομάδας του ΚΙΝΑΛ,"/>
  </head>
  <body>
    <article>
      <h1>Νίκη της Γεννηματά στο Συνέδριο του ΠΑΣΟΚ. Πρόεδρος μέχρι το 2021</h1>
      <address>
        <time datetime="2019-11-24T20:24:00+00:00">24 Nov 2019, 20:24</time>
      </address>
      <p>Ολοκληρώθηκε το έκτακτο συνέδριο του ΠΑΣΟΚ, με την υπερψήφιση των καταστατικών προσαρμογών που εισηγήθηκε ο συντονιστής της ΚΟΕΣ και γραμματέας της Κοινοβουλευτικής Ομάδας του ΚΙΝΑΛ, Βασίλης Κεγκέρογλου. Σύμφωνα με την μεταβατική διάταξη συγχρονίζεται η θητεία τη Φώφης Γεννηματά ως προέδρου του ΠΑΣΟΚ με τη θητεία της προέδρου ΚΙΝΑΛ, δηλαδή μέχρι το 2021 οπότε και προβλέπεται η νέα διαδικασία εκλογής ηγεσίας.<br/><br/>Κατά το συνέδριο, εγκρίθηκε επίσης η καταστατική πρόβλεψη πως τα μέλη του ΠΑΣΟΚ συμμετέχουν στις οργανώσεις του Κινήματος Αλλαγής.<br/><br/>Ακόμη τα στελέχη σύνεδροι του ΠΑΣΟΚ έδωσαν την συγκατάθεσή τους για τις ιδεολογικές και πολιτικές προτεραιότητες και του στόχους που θα πρέπει το Κίνημα Αλλαγής να διεκδικήσει.<br/><br/>Υπενθυμίζεται ότι ο Παύλος Γερουλάνος εξαπέλυσε επίθεση στην ηγεσία του ΠΑΣΟΚ, εκτιμώντας ότι βρίσκεται σε χάσμα με τις απαιτήσεις της κοινωνίας γι' αυτό και πρέπει να αλλάξει η ηγεσία, «προκειμένου για να εκφράσει τις αγωνίες και τις απαιτήσεις του κόσμου».<br/><b>Γεννηματά: Μηδενική ανοχή σε εσωστρέφεια και υπονομεύσεις</b><br/><br/>Παρουσία του πρώην πρωθυπουργού και προέδρου του ΠΑΣΟΚ, Κώστα Σημίτη, των πρώην προέδρων της Βουλής, Απόστολου Κακλαμάνη και Φίλιππου Πετσάλνικου, των βουλευτών του ΚΙΝΑΛ, μελών του ΠΑΣΟΚ και ιστορικών στελεχών του, η Φώφη Γεννηματά, άνοιξε το απόγευμα του Σαββάτου τις εργασίες του έκτακτου Συνεδρίου του ΠΑΣΟΚ, στο Στάδιο Ειρήνης και Φιλίας.<br/><br/><b>Γεννηματά από το Συνέδριο του ΠΑΣΟΚ: Μηδενική ανοχή σε εσωστρέφεια και υπονομεύσεις</b><br/><br/>Κάλεσε όλα τα στελέχη της παράταξης να υπερασπιστούν την πορεία και την συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής.<br/><br/>«Σε αυτή την νέα πορεία το ΠΑΣΟΚ είναι ενεργό, είναι παρών μέσα στο Κίνημα Αλλαγής. Είναι ο κινητήριος μοχλός, πρωταγωνιστής των εξελίξεων. Γιατί ένα ισχυρό Κίνημα Αλλαγής σημαίνει ισχυρό, δικαιωμένο και ζωντανό ΠΑΣΟΚ», διακήρυξε η πρόεδρος του ΠΑΣΟΚ και του Κινήματος Αλλαγής».<br/><br/>Υπερασπίστηκε τις ενέργειες και τους χειρισμούς για τη συγκρότηση του Κινήματος Αλλαγής γιατί, όπως είπε η κ. Γεννηματά, «μόνο ένα ισχυρό Κίνημα Αλλαγής, μια πραγματική κυβερνώσα Αριστερά μπορεί να πετύχει την Αναγέννηση της χώρας, που απαιτεί ένα πράσινο συμβόλαιο».<br/><br/>Υπογράμμισε ότι «είναι ώρα ευθύνης και ενότητας για όλους και καθαρές εξηγήσεις».</p>
    </article>
  </body>
</html>