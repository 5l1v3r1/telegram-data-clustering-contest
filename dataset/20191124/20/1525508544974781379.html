<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780037/%D8%AA%D8%B5%D9%85%DB%8C%D9%85-%D8%A8%D8%B1-%D8%AA%D8%BA%DB%8C%DB%8C%D8%B1-%D8%A7%DB%8C%D8%B3%D8%AA%DA%AF%D8%A7%D9%87-%D8%AA%D8%A7%DA%A9%D8%B3%DB%8C-%D9%87%D8%A7%DB%8C-%D8%B1%DB%8C-%D9%88%D8%B1%D8%A7%D9%85%DB%8C%D9%86-%D8%BA%DB%8C%D8%B1-%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T20:01:39+00:00"/>
    <meta property="og:title" content="نماینده مردم دشت ورامین در مجلس شورای اسلامی: تصمیم بر تغییر ایستگاه تاکسی های ری ورامین غیر کارشناسی است"/>
    <meta property="og:description" content="ورامین- نماینده مردم دشت ورامین در مجلس با بیان اینکه رانندگان تاکسی های ری ورامین با تغییر محل ایستگاه معیشت خود را در خطر می بینند گفت: تصمیم بر تغییر این ایستگاه غیر کارشناسی است."/>
  </head>
  <body>
    <article>
      <h1>نماینده مردم دشت ورامین در مجلس شورای اسلامی: تصمیم بر تغییر ایستگاه تاکسی های ری ورامین غیر کارشناسی است</h1>
      <address>
        <time datetime="2019-11-24T20:01:39+00:00">24 Nov 2019, 20:01</time>
      </address>
      <p>به گزارش <a href="https://www.mehrnews.com/">خبرنگار مهر</a>، سید حسین نقوی حسینی عصر یکشنبه در دیدار با حسن خوانساریان، سرپرست سازمان حمل و بار و ترافیک شهرداری ورامین با اشاره به اینکه به فرموده امام راحل، شأن ما خدمت به مردم است، گفت: خدمتی بالاتر از این نیست که در خدمت مردم باشیم و می دانیم که عرصه های خدمت رسانی در جمهوری اسلامی متفاوت است و هرکس با فراخور توانایی خود در عرصه های مختلف فعال است لذا در عرصه حمل و نقل نیز مردم نیاز به خدمت رسانی بدون دغدغه می باشند.</p>
      <p>نماینده مردم ورامین، پیشوا و قرچک در مجلس شورای اسلامی با بیان اینکه هم اکنون مردم ۳ شهرستان خواهان تثبیت ایستگاه تاکسی در مترو شهرری هستند اظهار داشت: با توجه به اینکه مردم شهرستان ورامین سال ها است که از ایستگاه تاکسی ورامین ری در مترو بهره مند هستند جابه جایی آن یک تصمیم غیر کارشناسی می باشد.</p>
      <p>نقوی حسینی در ادامه بیان داشت: طبق آمار ارائه شده در حال حاضر ۳۲۰ نفر از تاکسی داران در این خط به کار مشغول هستند و هم تاکسی داران و هم مردم از روند موجود رضایت دارند لذا اصرار بر تغییر ایستگاه از ری به جوانمرد با توجه به تجربه قبلی که مورد استقبال واقع نشده است تصمیمی نادرست به نظر می رسد.</p>
      <p>وی گفت: از حقوق اصلی شهروندان ورامین است که بخواهند ایستگاه در مترو ری پایدار بماند لذا خواستار پیگیری این امر هستیم تا نگرانی های مردم و همچنین تاکسی داران نسبت به این مسئله مرتفع شود تا معیشت این افراد به خطر نیافتد.</p>
    </article>
  </body>
</html>