<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474457-gen-autodestrukcji-opozycja-odejdzie-od-totalnej-formuly"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T20:40:45+00:00"/>
    <meta property="og:title" content="Gen autodestrukcji. Czy opozycja odejdzie od totalnej formuły?"/>
    <meta property="og:description" content="Coraz częściej zastanawiam się, czy zajadłość, z jaką dominujące ośrodki III RP atakują swoich przeciwników, odwołując się do zagranicznych patronów, jest wyłącznie podszytą kolonialną mentalnością obroną ich interesów?"/>
  </head>
  <body>
    <article>
      <h1>Gen autodestrukcji. Czy opozycja odejdzie od totalnej formuły?</h1>
      <address><time datetime="2019-11-24T20:40:45+00:00">24 Nov 2019, 20:40</time> by <a rel="author" href="https://wpolityce.pl/autorzy/200-bronislaw-wildstein-2" target="_blank">Bronisław Wildstein</a></address>
      <p>
        <b>Czy opozycja odejdzie od totalnej formuły? Sugerowałby to wybór marszałek Sejmu Elżbiety Witek, przeciw której byli wyłącznie posłowie Konfederacji. Z przemówieniem odwołującym się do fundamentów demokracji, jakie stanowi wspólne dobro, wystąpił lider PSL Władysław Kosiniak-Kamysz. A totalna opozycja, jak sami siebie nazwali przeciwnicy PiS w poprzedniej kadencji, jest głęboko antydemokratyczna.</b>
      </p>
      <p>Owszem, opozycja z natury rzeczy krytykuje rządzącą większość, patrzy jej na palce, ale nie usiłuje jej delegitymizować, a to oznacza w swoim totalnym wydaniu. W wypadku PiS jego prawo do rządzenia zostało zakwestionowane bezpośrednio po wyborach, a nawet przed, kiedy w trakcie kampanii ówczesna władza i cały obóz III RP głosili, że zwycięstwo tego ugrupowania to koniec demokracji. Ponieważ partia Kaczyńskiego w żadnym momencie nie podważała tego ustroju ani nie zgłaszała żadnego sprzecznego z nim postulatu, tezy te można zrozumieć w jeden sposób: jeśli obywatele nie będą głosować po myśli establishmentu, ich wybór nie zostanie uznany. I tak faktycznie się stało. Pierwszy rząd PiS powołany został 16 listopada 2015 r., a 19 listopada na Facebooku utworzony został Komitet Obrony Demokracji. Nowy rząd nie zdążył podjąć jeszcze żadnej decyzji.</p>
      <p>Kwestionowanie prawa do sprawowania władzy ze strony PiS poprzedzone było akcją delegitymizowania go jako opozycji. Dwie kadencje rządów PO-PSL to permanentny atak na tę partię, w którym wezwania do jej delegalizacji nie były rzadkością.</p>
      <p>Jak zawsze więc w III RP i – szerzej – w modelu „demokracji liberalnej” mamy do czynienia z odwróceniem znaczeń. Uderzenie w demokrację nazywane jest jej obroną. Tyle że w Polsce przestało przynosić to polityczne korzyści. Zrozumiał to lider PO Grzegorz Schetyna, który już w trakcie minionej kadencji próbował wycofać się z modelu totalności. W odpowiedzi został napiętnowany przez „Wyborczą” et consortes i pokornie wrócił do postawy, której oczekiwali od niego pozapartyjni obrońcy ancien régime’u. Wydarzenie to raz jeszcze dobitnie pokazało, gdzie jest ośrodek decyzyjny III RP i że polityka w tym modelu służy silnym, a więc demokracją pozostaje jedynie z nazwy.</p>
      <p>Również ci silni powinni jednak zorientować się, że totalność nie pomaga ich celom.</p>
      <p>Coraz częściej zastanawiam się, czy zajadłość, z jaką dominujące ośrodki III RP atakują swoich przeciwników, odwołując się do zagranicznych patronów, jest wyłącznie podszytą kolonialną mentalnością obroną ich interesów? Czy nie przechował się w tym zachowaniu dawny gen anarchicznej autodestrukcji wpisany w głębokie warstwy kultury polskiej? Jeśli Solidarność była odrodzeniem republikańskiej postawy, która wykształciła się w Polsce w trakcie trwania demokracji szlacheckiej, czy w mentalności naszej nie przetrwał także eksces wolności, który prowadził do jej zaprzeczenia i śmierci Rzeczypospolitej?</p>
      <p>Targowica jest skrajnym i symbolicznym wcieleniem tej postawy, ale obecna była ona w Polsce dużo dawniej. Szlachta, niwecząc wszelkie próby wzmocnienia państwa, wyobrażała sobie, że broni złotej wolności i przysługujących sobie praw, gdy w rzeczywistości od dawna była całkowicie zależna od magnaterii. Faktycznie więc broniła się przed swoim wyzwoleniem. Dziś manifestanci występujący „w obronie konstytucji”, do której nigdy nie zajrzeli i nie mają pojęcia o polityce, uwierzyli, że rzeczywiście bronią wolności przed brunatną dyktaturą, inie zdają sobie sprawy, że w rzeczywistości walczą o władzę oligarchii.</p>
      <p>Analogie bywają uderzające. Jedna z głośnych broszur opublikowana w 1677 r. i wymierzona w Jana III Sobieskiego projektowała przekształcenie kraju w federację składającą się z czterech faktycznie niezależnych prowincji, a rola władzy centralnej z królem na czele miała być czysto formalna. Czy nie przypomina nam to manifestu „Samorządna Rzeczpospolita” ogłoszonego 4 czerwca tego roku w Gdańsku i przyjętego z aplauzem przez partię Schetyny, który wzywa do radykalnego ograniczenia, właściwie ubezwłasnowolnienia, władzy centralnej, likwidacji urzędu wojewody i przekształcenia Polski w rodzaj federacji regionów?</p>
      <p>W drugiej połowie XVII w. Polska była jeszcze znaczącym, ale już fundamentalnie zagrożonym państwem, a wszelkie próby królewskich reform były blokowane przez posługującą się szlachtą magnaterię wspomaganą przez ogromne fundusze wydatkowane w tym celu przez państwa ościenne. Dziś łapówki zastępowane są oficjalnymi dotacjami, stypendiami i nagrodami. Nieprawne manipulacje europejskie potęgi wymieniły na działania instytucji unijnych z TSUE na czele.</p>
      <p>Na ile gen autodestrukcji jest trwały w naszej kulturze?</p>
      <p>
        <i>Tekst ukazał się pierwotnie w numerze 46/2019 tygodnika „Sieci”.</i>
      </p>
      <figure>
        <img src="https://wpolityce.pl/p/635593"/>
      </figure>
    </article>
  </body>
</html>