<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/pantere-forza-nove-219844"/>
    <meta property="og:site_name" content="Oggi Treviso"/>
    <meta property="article:published_time" content="2019-11-24T20:19:23+00:00"/>
    <meta property="og:title" content="Pantere a &quot;forza nove&quot;"/>
    <meta property="og:description" content="TREVISO - Pienone al Palaverde per il big match tra Imoco Volley campione in carica e capolista del campionato e una delle sfidanti principali, la attrezzatissima Savino del Bene Scandicci delle ex Bricio e Malinov.  "/>
  </head>
  <body>
    <article>
      <h1>Pantere a "forza nove"</h1>
      <h2>L'Imoco volley vincente contro Scandicci per 3-0 continua l'incredibile striscia di vittorie in campionato in questa prima parte di stagione</h2>
      <address>
        <time datetime="2019-11-24T20:19:23+00:00">24 Nov 2019, 20:19</time>
      </address>
      <p><b>TREVISO </b>- Pienone al Palaverde per il big match tra Imoco Volley campione in carica e capolista del campionato e una delle sfidanti principali, la attrezzatissima Savino del Bene Scandicci delle ex Bricio e Malinov.<br/><br/>Di fronte a<b> 5.344 spettatori </b>accorsi da tutto il Triveneto ad assistere al grande spettacolo del volley femminile ai massimi livelli, coach Santarelli schiera dall’inizio Wolosz.Egonu, Sylla-Hill, De Kruijf-Folie, libero De Gennaro, risponde coach Mencarelli con Malinov-Stysiak, Bricio-Pietrini, Stevanovic-Kakolewska, libero Merlo.<br/><br/>Nel<b> primo set l</b>e due squadre partono un po’ fredde con tanti errori in battuta da entrambe le parti, ma quando si riscaldano è spettacolo per il pubblico del Palaverde. L’Imoco prende il vantaggio minimo (10-8), ma ha sempre il fiato sul collo delle toscane che pareggiano a quota 13 con un ace dell’ex, applauditissima, Samantha Bricio.<br/><br/>Con ricezione buona le due registe scatenano la potenza di fuoco del loro arsenale: Stevanovic e De Kruijf si divertono con le fast, Pietrini, Sylla e Hill attaccano con forza, il duello tra Stysiak (7 punti nel set con il 60%) ed Egonu (8 punti con un irreale 72% in attacco nel set) fa scintille e si resta in equilibrio fino all’allungo 21-18 delle Pantere dopo una gran difesa di De Gennaro chiusa proprio da Paola Egonu.<br/><br/>La <b>Savino del Bene</b>, reduce dall’inebriante successo in Champions a Istanbul con il Vakifbank, gioca bene e non molla: Kakolewska si fa sentire sotto rete e accorcia il gap (21-20). Qui arrivano un paio di errori di Stysiak che spianano la strada all’Imoco, che allunga ancora fino al 24-20. Non è finita, la stessa Stysiak mura e Scandicci con orgoglio arriva al -1 (24-23). Ci pensa Egonu dopo il time out di coach Santarelli per il 25-23 finale.<br/><br/>Senza storia il <b>secondo parziale</b> dove Robin De Kruijf indossa i panni di “The Queen” (7 punti, 3 aces e 2 muri nel set!) e distrugge la ricezione avversaria con una serie di battute infinite dal 16-10 al 25-10 che chiude il parziale. Un set dove Egonu attacca solo due palloni e la parte del leone la fanno le centrali, con 5 punti (e 2 aces) anche per Rapha Folie. Coach Mencarelli svuota anche la sua panchina, ma senza risultati e le Pantere dopo un rush eccezionale chiudono con un nettissimo 25-10.</p>
      <figure>
        <img src="http://oggitreviso.it/sites/default/files/sites/default/files/2017/DSC_7996.JPG"/>
      </figure>
      <p>Anche il<b> terzo set </b>vede una Scandicci arrendevole di fronte a un’Imoco Volley che parte fortissimo spingendo fin dall’inizio (4-1) con una Egonu che dopo aver “riposato” nel set precedente scalda di nuovo il suo braccio armato a suon di battute e attacchi da altezze siderali (8 punti nel set, 19 alla fine con un eccezionale 69% in attacco). Sylla e Hill sono delle certezze in attacco, ricezione e difesa tengono su ogni tentativo delle toscane che a parte qualche guizzo in battuta di Bricio (2 aces, ma solo il 21% in attacco) non danno l’impressione di poter reggere il ritmo delle gialloblù. Conegliano spinge ancora con Egonu e Sylla (10-2), entra Sloetjes per coach Mencarelli, ma senza grandi risultati e il set prende la piega del precedente con De Kruijf (MVP con 12 punti, 4 muti, 3 aces!) ancora scatenata. L’Imoco domina fino alla fine, e chiude con un altro divario importante (25-15) grazie alla veloce di Folie che scatena l’entusiasmo del pubblico del Palaverde.<br/><br/><b>E’ l’11° vittoria su 11 gare di stagione</b> per le campionesse d’Italia (9 su 9 in campionato) per un’Imoco Volley che parte per la sua lunga trasferta saldamente in vetta alla classifica di A1.<br/><br/>Domani giornata di shooting per gli sponsor principali di Imoco Volley e poi…si parte! Martedì trasferta in Romania per la seconda gara di Champions in programma mercoledì sul campo dell’Alba Blaj. Giovedì il rientro a Conegliano e venerdì inizia l’avventura del Mondiale per Club in Cina con la partenza da Venezia. Da lunedì 3 dicembre le Pantere giocheranno per il titolo iridato.<br/><br/><b>IMOCO VOLLEY – SAVINO DEL BENE SCANDICCI 3-0<br/>(25-23,25-10,25-15)</b><br/><br/>Imoco: Sorokaite ne, Hill 7, Ogbogu ne, Wolosz 1, Sylla 10, De Kruijf 12, Geerties , De Gennaro (L), Egonu 19, Enweonwu ne, Folie 9, Fersino ne, Botezat ne, Gennari ne. All.Santarelli<br/><br/>Savino: Bricio 7, Kakolewska 6, Stysiak 9, Pietrini 6, Stevanovic 1, Malinov 1, Merlo (L), Milenkovic ne, Sloetjes 1, Bosetti, Lubian, Molinaro ne, Carraro, Cardullone. All. Mencarelli.<br/><br/>Arbitri: Pozzato e Serafin<br/><br/>Spettatori: 5.344<br/>Durata set: 28′,20′,23′<br/>Note: Errori Battuta Imoco 13 Scandicci 9; Aces 5-2; Muri 10-2; Errori Attacco 2-7<br/>MVP: De Kruijf<br/><br/><i>fonte:imocovolley.it</i><br/><br/><i>foto: della libera</i></p>
    </article>
  </body>
</html>