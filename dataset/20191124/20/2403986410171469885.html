<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/deontey_uaylder__tayson_fyuri_ii_revanshu_buti_n1238776"/>
    <meta property="og:site_name" content="24 Канал"/>
    <meta property="article:published_time" content="2019-11-24T20:30:00+00:00"/>
    <meta property="og:title" content="Деонтей Уайлдер – Тайсон Ф'юрі II: реваншу бути"/>
    <meta property="og:description" content="В ніч з суботи на неділю, 24 листопада, в Каліфорнії на арені MGM Grand відбувся вечір боксу. Головною подією заходу був бій між володарем титулу WBC у суперважкій вазі Деонтеєм Уайлдером і претендентом на цей пояс – кубинцем Луїсом Ортісом. Американець переміг претендента у 7 раунді."/>
  </head>
  <body>
    <article>
      <h1>Деонтей Уайлдер – Тайсон Ф'юрі II: реваншу бути</h1>
      <address><time datetime="2019-11-24T20:30:00+00:00">24 Nov 2019, 20:30</time> by <a rel="author" href="https://24tv.ua/andriy_tudovshi_tag7178/" target="_blank">Андрій Тудовші</a></address>
      <p>
        <b>В ніч з суботи на неділю, 24 листопада, в Каліфорнії на арені MGM Grand відбувся вечір боксу. Головною подією заходу був бій між володарем титулу WBC у суперважкій вазі Деонтеєм Уайлдером і претендентом на цей пояс – кубинцем Луїсом Ортісом. Американець переміг претендента у 7 раунді.</b>
      </p>
      <blockquote>Як це було: <a href="https://24tv.ua/sport/uaylder_ortis_rezultat_boyu_wbc_hto_peremig_23_11_2019_n1237423">Деонтей Уайлдер нокаутував Луїса Ортіса та захистив титул чемпіона WBC в суперважкій вазі</a></blockquote>
      <p>Бій американського чемпіона був останньою перепоною для організації мегафайту між ним і популярним британцем Тайсоном Ф'юрі. Боксери вже в найближчому майбутньому візьмуться за підготовку до очної зустрічі.</p>
      <figure>
        <img src="https://24tv.ua/resources/photos/news/620_DIR/201911/1238776_10229148.jpg?201911200048"/>
        <figcaption>Тайсон Ф'юрі та Деонтей Уайлдер перед першим боєм</figcaption>
      </figure>
      <p>Поки що нема точно визначеної дати їхнього поєдинку. Відомо, що це не буде скоріше ніж 22 лютого. Це і логічно, оскільки бійці мають провести 2-місячний тренувальний табір, а Уайлдер, напевно, ще захоче 2-3 тижні на відпочинок після бою проти Ортіса. Благо для фанів (та й для нього), американець не отримав серйозних ушкоджень в бою.</p>
      <blockquote>До слова: <a href="https://24tv.ua/sport/top_poyedinki_uaylder_nazvav_imena_dvoh_nastupnih_supernikiv_n1238654">Уайлдер назвав імена двох наступних суперників</a></blockquote>
      <p>Очікується, що бій-реванш буде набагато більш масштабною подією, ніж їхня перша зустріч.</p>
      <p><b>Перший бій між Уайлдером та Ф'юрі</b>Як відомо, перша зустріч в рингу між Уайлдером та Ф'юрі <a href="https://24tv.ua/deontey_uaylder_zahistiv_titul_chempiona_svitu_u_boyu_proti_taysona_fyuri_n1072942">завершилася внічию</a>. Хоча Тайсон Ф'юрі двічі побував у нокдауні й був близьким, щоб програти бій. Судді роздільним рішенням не змогли віддати перемогу кому-небудь із суперників. Тому пояс чемпіона WBC залишився у Деонтея.</p>
      <p>Після цього боксери провели по 2 проміжні поєдинки, які ще трохи додали їм в популярності. Окрім того, вони брали участь в різних популяризаційних заходах. <a href="https://24tv.ua/sport/kolishniy_chempion_svitu_z_boksu_tayson_fyuri_debyutuvav_v_reslingu_foto_ta_video_n1227634">Ф'юрі взагалі провів бій в шоу рестлерів WWE</a>, де переміг Брауна Строумана. Внаслідок всього цього сумарні гонорари боксерів будуть приблизно втричі більшими.</p>
      <p>Щодо прогнозів на поєдинок, то вони будуть ще більш обачними, ніж перед першою зустріччю. Тоді більшість називала фаворитом Деонтея, оскільки сильно сумнівалися в змозі Ф'юрі після повернення бути в конкурентному стані. Зараз же британець підходить до бою в прекрасній формі, він постійно тренується. Про це свідчать багато фото і відео з тренувань у спортивній залі, які він постійно викладає в Інстаграмі.</p>
      <figure>
        <embed-post data-src="https://www.instagram.com/p/B4p8vUsptH2" data-service="Instagram"/>
      </figure>
      <p>Якщо оцінювати їхні проміжні виступи в цьому році, то вони були приблизно одинакові за успішністю. В перших своїх боях вони паралельно пофеєрили. Спочатку <a href="https://24tv.ua/sport/uaylder_potuzhnim_udarom_v_golovu_nokautuvav_brizila_v_1_u_raundi_video_n1155264">Уайлдер у першому раунді розібрався з Домініком Бризілом</a>. Далі Ф'юрі можливо трохи менш жорстоко, але не менш ефектно пройшов німця Тома Шварца у другому раунді.</p>
      <blockquote>Варте уваги: <a href="https://24tv.ua/sport/deontey_vaylder__istoriya_nayzhorstokishogo_boksera_suchasnosti_n1235556">Деонтей Уайлдер – історія найжорстокішого боксера сучасності, що може битися з Усиком</a></blockquote>
      <p>Після перемоги над Шварцом, Тайсон у вересні <a href="https://24tv.ua/sport/tayson_fyuri_iz_zhahlivim_rozsichennyam_zdolav_vallina_rishennyam_suddiv_video_n1205622">переміг Отто Валліна</a>. Проте, на цей раз все було не так легко. Представник Фінляндії дав гідний бій фавориту. Навіть більше, британець був близьким до поразки через розсічення, яке в нього з'явилося після третього раунду. В шостому раунді, коли лікар оглядав "циганського короля", то більш ніж міг й зняти його з бою, але дозволив продовжувати. І варто віддати належне Ф'юрі, той зібрався з силами та довів справу до рішення суддів, які одноголосно віддали йому перемогу.</p>
      <figure>
        <img src="https://24tv.ua/resources/photos/news/620_DIR/201911/1238776_10229145.jpg?201911200048"/>
        <figcaption>Тайсон Ф'юрі переміг Отто Валліна</figcaption>
      </figure>
      <p>Другим двобоєм для Деонтея став поєдинок з Ортісом, який також не можна назвати вдалим на 100%. Все-таки розгромний програш опоненту на картках суддів навряд чи планувався командою алабамця.</p>
      <blockquote>До слова: <a href="https://24tv.ua/sport/uaylder_proponuye_taysonu_fyuri_vidkupitisya_vid_revanshu_kontrakt_na_biy_pidpisano_n1231518">Уайлдер пропонує Тайсону Ф'юрі відкупитися від реваншу</a></blockquote>
      <p>Переможець бою Уайлдер – Ф'юрі стане не тільки чемпіоном світу за версією WBC, а й об'єднає цей пояс зі званням "лінійного чемпіона". Саме цим досягненням зараз часто пишається британець і його промоутер, голова Top Rank Боб Арум. Крім того, переможець здобуде славу і визнання, його наступні поєдинки будуть більш популярними. Можливо, бій між переможцем цього бою та Ентоні Джошуа (в разі його успіху в реванші проти Енді Руїса) може стати подією ще більшою за масштабом, ніж вже легендарний поєдинок Флойда Мейвезера проти Мені Пакьяо.</p>
    </article>
  </body>
</html>