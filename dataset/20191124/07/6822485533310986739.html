<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="سرنوشت تلخ ۲ زن تهرانی در ارابه شیطان"/>
    <meta property="og:description" content=" به گزارش باشگاه خبرنگاران جوان، پسرجوان با خودروی مسافرکشی دو زن جوان را به دام شیطانی اش کشاند. این ابلیس پس از اجرای توطئه شوم خود اموال آن‌ها را نیز به سرقت برد."/>
  </head>
  <body>
    <article>
      <h1>سرنوشت تلخ ۲ زن تهرانی در ارابه شیطان</h1>
      <address>
        <time datetime="2019-11-24T07:30:00+00:00">24 Nov 2019, 07:30</time>
      </address>
      <p>راننده شیطان صفت در پوشش مسافر بر در ورامین زنان جوان را به دام انداخته است.</p>
      <p> به گزارش باشگاه خبرنگاران جوان، پسرجوان با خودروی مسافرکشی دو زن جوان را به دام شیطانی اش کشاند. این ابلیس پس از اجرای توطئه شوم خود اموال آن‌ها را نیز به سرقت برد.</p>
      <p>رسیدگی به این پرونده از سال گذشته به دنبال شکایت مشابه دو زن جوان که در ارابه شیطانی پسرجوان گرفتار شده بودند آغاز شد. شواهد نشان می‌داد راننده شیطان صفت در پوشش مسافر بر در ورامین زنان جوان را به دام انداخته است. پلیس با اطلاعاتی که از دو شاکی گرفت به ردیابی راننده پراید پرداخت و دریافت که دوربین‌های مداربسته یکی از خیابان‌ها تصویر ارابه شیطانی را ضبط کرده است. با این سرنخ، پلیس راننده پراید را شناسایی کرد و دو زن جوان در مواجهه حضوری او را شناختند. بدین ترتیب مرد ۳۰ ساله دیروز در شعبه ۱۱ دادگاه کیفری یک استان تهران پای میز محاکمه ایستاد. در ابتدای جلسه دو زن یکی پس از دیگری به تشریح شکایتشان پرداختند.</p>
      <p>نخستین زن که صاحب یک مزون در ورامین است به قضات گفت: صبح می‌خواستم از خانه ام به محل کارم بروم که سوار پراید این مرد شدم. او پس از طی مسافتی از مسیر اصلی منحرف شد و وقتی به او اعتراض کردم مرا کتک زد. او پول و طلا‌هایی را که همراه داشتم دزدید و مرا آزار داد. سپس مرا از ماشینش پیاده کرد. دومین زن نیز گفت: من در یک شرکت خصوصی کار می‌کنم. به محل کارم می‌رفتم که در ماشین متهم به دام افتادم. او با تهدید مرا مجبور کرد تا به خواسته شیطانی اش تن دهم. سپس اموالم را دزدید و مرا از ماشین بیرون انداخت. من برای او اشد مجازات می‌خواهم. وقتی متهم در جایگاه ویژه ایستاد اتهام آدم ربایی، آزار و اذیت دو زن و سرقت اموال آن‌ها را انکار کرد. وی گفت: من دو زن جوان را از قبل می‌شناختم و با آن‌ها دوست بودم. به همین دلیل آن‌ها سوار ماشینم شدند و خودشان با من رابطه برقرار کردند. من اموال آن‌ها را ندزدیدم. با اظهارات عجیب این متهم دوزن در حالی که اشک می‌ریختند وی را دروغگو خواندند. در پایان جلسه قضات وارد شور شدند تا رای صادر کنند.</p>
    </article>
  </body>
</html>