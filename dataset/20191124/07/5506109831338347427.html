<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145594/%D8%A2%D9%85%D8%B1%DB%8C%DA%A9%D8%A7-%D8%AD%D8%B6%D9%88%D8%B1-%D9%86%DB%8C%D8%B1%D9%88%D9%87%D8%A7%DB%8C%D8%B4-%D8%AF%D8%B1-%D9%85%DB%8C%D8%A7%D8%AF%DB%8C%D9%86-%D9%86%D9%81%D8%AA%DB%8C-%D8%B3%D9%88%D8%B1%DB%8C%D9%87-%D8%B1%D8%A7-%D9%82%D8%A7%D9%86%D9%88%D9%86%DB%8C-%D8%AE%D9%88%D8%A7%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T07:04:20+00:00"/>
    <meta property="og:title" content="آمریکا حضور نیروهایش در میادین نفتی سوریه را قانونی خواند"/>
    <meta property="og:description" content="به گزارش گروه بین‌الملل خبرگزاری تسنیم به نقل از رای الیوم، «جیمز جفری» فرستاده ویژه آمریکا در امور سوریه، روز گذشته طی کنفرانسی مطبوعاتی در مقر سازمان ملل در نیویورک، به سوال‌ها درباره اقدامات دولت آمریکا درخصوص چاه‌های نفت در شرق فرات در سوریه، که به ادعای «تامین امنیت» این اماکن انجام می‌شود، پاسخ داد و مدعی شد که: «من کاملاً اطمینان دارم که این مطابق با قوانین بین‌المللی است.»"/>
  </head>
  <body>
    <article>
      <h1>آمریکا حضور نیروهایش در میادین نفتی سوریه را قانونی خواند</h1>
      <h2>فرستاده ویژه آمریکا در امور سوریه مدعی شد تدابیر دولت آمریکا درباره چاه‌های نفت سوریه قانونی است و نیروهای آمریکایی با هدف تامین امنیت در این اماکن مستقر می‌شوند.</h2>
      <address>
        <time datetime="2019-11-24T07:04:20+00:00">24 Nov 2019, 07:04</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1393/10/07/139310071007106374381514.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a> به نقل از رای الیوم، «جیمز جفری» فرستاده ویژه آمریکا در امور سوریه، روز گذشته طی کنفرانسی مطبوعاتی در مقر سازمان ملل در نیویورک، به سوال‌ها درباره اقدامات دولت آمریکا درخصوص چاه‌های نفت در شرق فرات در سوریه، که به ادعای «تامین امنیت» این اماکن انجام می‌شود، پاسخ داد و مدعی شد که: «من کاملاً اطمینان دارم که این مطابق با قوانین بین‌المللی است.»</p>
      <p>وی با این ادعا که ماموریت ایالات متحده همچنان جلوگیری از بازگشت داعش به این منطقه است، گفت: «هیچ‌گونه اقدامات غیرقانونی انجام نداده‌ایم و شبه‌نظامیان کُرد (نیروهای دموکراتیک سوریه) همچنان مانند قبل، میادین نفتی را کنترل می‌کنند و ما در چارچوب استراتژی کلی‌مان درقبال سوریه، در این تلاش‌ها سهیم خواهیم بود.»</p>
      <p>این دیپلمات آمریکایی مدعی شد: «مالکیت چاه‌های نفت به مردم سوریه باز می‌گردد و آمریکا از این چاه‌ها به عنوان منابع اقتصادی سوری‌ها محافظت می‌کند.»</p>
      <p>جفری در عین حال افزود، تا زمانی‌که «روند سیاسی معتبر و برگشت ناپذیر» در مناطق تحت کنترل نظام دمشق آغاز نشود ایالات متحده در امر بازسازی سوریه مشارکت نخواهد کرد.</p>
      <p>وی تصریح کرد، یکی از اولویت‌های آمریکا در سوریه ادامه فشار فزاینده اقتصادی و دیپلماتیک بر دمشق است و این موضع همسو با شرکای اروپایی‌ و منطقه‌ای واشنگتن است.</p>
      <p>این در حالی‌ست که «بشار الجعفری» نماینده سوریه در سازمان ملل، صبح شنبه تأکید کرد که آمریکا چاه‌های نفت این کشور را اشغال کرده و درآمدهای ملت سوریه را در سایه سکوت شورای امنیت به یغما می‌برد.</p>
      <p>
        <a href="https://tasnimnews.com/2144809">جعفری: آینده سوریه تنها به دست مردم آن رقم می‌خورد /بزرگترین خطر دخالت در کار کمیته قانون اساسی</a>
      </p>
      <p>نزدیک به 90 درصد از ذخایر نفتی سوریه در منطقه شرق رود فرات قرار دارند. این منطقه قبلاً تحت کنترل داعش بود و در حال حاضر به اشغال نیروهای تحت حمایت آمریکا درآمده است.</p>
      <p>«دونالد ترامپ» رئیس‌جمهوری آمریکا چندی پیش علی‌رغم آنکه اعلام خروج نظامیان آمریکا از سوریه گفت قصد دارد شماری از نظامیان را در مناطق نفت‌خیز شمال شرق سوریه حفظ کند.</p>
      <p>انتهای پیام/</p>
    </article>
  </body>
</html>