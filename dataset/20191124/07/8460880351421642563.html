<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/gazvezetek-javitas-miatt-lesz-fennforgas-pecs-belvarosaban-erre-figyeljen-2139426/"/>
    <meta property="og:site_name" content="BAMA"/>
    <meta property="article:published_time" content="2019-11-24T07:23:00+00:00"/>
    <meta property="og:title" content="Gázvezeték-javítás miatt lesz fennforgás Pécs belvárosában, erre figyeljen!"/>
    <meta property="og:description" content="Egy ellenőrzés során az Apáca utca 7. előtt jelzett a műszer: gázszivárgást talált a kisnyomású gázvezeték rendszeren."/>
  </head>
  <body>
    <article>
      <h6 class="kicker">SZÖKIK A GÁZ, MEGÁLLÍTJÁK</h6>
      <h1>Gázvezeték-javítás miatt lesz fennforgás Pécs belvárosában, erre figyeljen!</h1>
      <address><time datetime="2019-11-24T07:23:00+00:00">24 Nov 2019, 07:23</time> by <a rel="author">bama.hu</a></address>
      <h4>Egy ellenőrzés során az Apáca utca 7. előtt jelzett a műszer: gázszivárgást talált a kisnyomású gázvezeték rendszeren. A javítást – a szükséges előkészületeket követően – hétfőn kezdik meg a szakemberek.</h4>
      <p>A javítás elvégzéséhez szükség van a forgalmi rend átmeneti megváltoztatására, az Apáca utca 7. előtti terület a javítás idejére le lesz zárva (ez az Apáca utca Vörösmarty utca és Ciszterci-köz által határolt szakaszán van). Az utcában lévő gépjárművek a Ciszterci közön át a Széchenyi tér – Janus Pannonius utcán keresztül tudják majd elhagyni a területet. A Vörösmarty utca – Apáca utca kereszteződésben keleti irányba tilos lesz a behajtás az Apáca utcába.</p>
      <p>Az Apáca utca a Vörösmarty és a Ferencesek utcája között jelenleg is zsákutca, ebben nem lesz változás.</p>
      <p>Az útfelbontással járó munkálatok időtartama alatt gázszünet nem lesz, a szolgáltatás a megszokott módon vehető igénybe. Mindössze az ún. átkötés idejére – ami néhány órás időintervallumot jelent – szünetel majd a földgáz-szolgáltatás egy érintett társasháznál, ahol erről előzetes tájékoztatást kaptak.</p>
      <p>A munkálatok elvégzését követően az E.ON gondoskodik a felbontott burkolat helyreállításáról, a környezet rendezéséről az eredeti állapotnak megfelelően. A munkálatok várható befejezése november 30.</p>
      <p>A munkálatokban érintett ügyfelei megértését, türelmét ezúton is köszöni a társaság!</p>
      <p>Az E.ON Dél-dunántúli Gázhálózati Zrt. annak érdekében, hogy gázelosztó hálózatának üzembiztonságát fenntartsa, az esetleges meghibásodásokat, üzemzavarokat megelőzze, folyamatosan karbantartja, korszerűsíti vezetékhálózatát – e tervezett rekonstrukciók keretében számos beruházás valósult meg az év során Pécsett.</p>
      <p>E mellett a vezetékek kontrollja is folyamatos: az E.ON szakemberei éves karbantartási terv alapján rendszeresen műszerrel vizsgálják a gázvezetékek állapotát annak érdekében, hogy a legkisebb kezdődő szivárgást is kiszűrjék.</p>
    </article>
  </body>
</html>