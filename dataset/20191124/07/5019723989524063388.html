<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/india/2019/11/24/fadnavis-old-tweet.html"/>
    <meta property="og:site_name" content="Manoramanews"/>
    <meta property="article:published_time" content="2019-11-24T07:03:57+00:00"/>
    <meta property="og:title" content="ഒരിക്കലും, ഒരിക്കലും എൻസിപിയുമായി സഖ്യമില്ല; ഫഡ്നാവിസിനെ തിരിഞ്ഞുകൊത്തി പഴയ ട്വീറ്റ്"/>
    <meta property="og:description" content="അർധരാത്രിയിലെ നാടകത്തിനുശേഷം എൻസിപി പിന്തുണയോടെ മഹാരാഷ്ട്രയിൽ ബിജെപി അധികാരത്തിൽ വന്നതിനു പിന്നാലെ മുഖ്യമന്ത്രി ദേവേന്ദ്ര ഫഡ്നാവിസിനെ തിരിഞ്ഞുകൊത്തി പഴയ ട്വീറ്റ്. ''ബിജെപി ഒരിക്കലും, ഒരിക്കലും എൻസിപിയുമായി സഖ്യമുണ്ടാക്കില്ല. അഭ്യൂഹങ്ങൾക്ക് സ്വാഗതം. ഞങ്ങളാണ് അവരുടെ അഴിമതി പുറത്തുകൊണ്ടുവന്നത്.. Devendra Fadnavis. NCP. BJP. Maharashtra Politics."/>
  </head>
  <body>
    <article>
      <h1>ഒരിക്കലും, ഒരിക്കലും എൻസിപിയുമായി സഖ്യമില്ല; ഫഡ്നാവിസിനെ തിരിഞ്ഞുകൊത്തി പഴയ ട്വീറ്റ്</h1>
      <address><time datetime="2019-11-24T07:03:57+00:00">24 Nov 2019, 07:03</time> by <a rel="author">സ്വന്തം ലേഖകൻ</a></address>
      <p>അർധരാത്രിയിലെ നാടകത്തിനുശേഷം എൻസിപി പിന്തുണയോടെ മഹാരാഷ്ട്രയിൽ ബിജെപി അധികാരത്തിൽ വന്നതിനു പിന്നാലെ മുഖ്യമന്ത്രി ദേവേന്ദ്ര ഫഡ്നാവിസിനെ തിരിഞ്ഞുകൊത്തി പഴയ ട്വീറ്റ്. ''ബിജെപി ഒരിക്കലും, ഒരിക്കലും എൻസിപിയുമായി സഖ്യമുണ്ടാക്കില്ല. അഭ്യൂഹങ്ങൾക്ക് സ്വാഗതം. ഞങ്ങളാണ് അവരുടെ അഴിമതി പുറത്തുകൊണ്ടുവന്നത്. മറ്റുള്ളളർ നിശബ്ദരായിരുന്നു'',  എന്ന ഫഡ്നാവിസിന്റെ പഴയ ട്വീറ്റാണ് നവമാധ്യമങ്ങളിൽ വൈറലാകുന്നത്. </p>
      <p>കോണ്‍ഗ്രസ് നേതൃത്വം നൽകിയ സഖ്യത്തിനെതിരെയുള്ള ബിജെപിയുടെ മുഖ്യ ആയുധം എൻസിപിയുടെ അഴിമതിയായിരുന്നു. ഫഡ്നാവിസിനൊപ്പം, ഉപമുഖ്യമന്ത്രിയായി സത്യപ്രതിജ്ഞ ചെയ്ത അജിത് പവാറിനെതിരായിയരുന്നു ആരോപണശരങ്ങളിൽ ഏറെയും. </p>
      <p>ഒരു ലക്ഷം കോടിയോളം രൂപയുടെ അഴിമതി ആരോപണം സംബന്ധിച്ച കേസുകള്‍ നിലനില്‍ക്കുന്നതാണു എൻസിപിയുടെ മലക്കം മറിയലിനു കാരണമെന്നാണ് പലരും നിരീക്ഷിക്കുന്നത്. അഴിമതി ഫയല്‍ കാട്ടി അമിത് ഷാ ഭീഷണിപ്പെടുത്തിയപ്പോൾ അജിത് വീണുപോയതാകുമെന്ന് പരിഹസിക്കുന്നവരുമുണ്ട്. </p>
      <p>വെള്ളിയാഴ്ച രാത്രി ഉദ്ധവ് താക്കറെയുടെ മന്ത്രിസഭയില്‍ ഉപമുഖ്യമന്ത്രിയായി നിശ്ചയിച്ച അജിത് പവാര്‍ ഇരുട്ടിവെളുത്തപ്പോള്‍ ദേവേന്ദ്ര ഫഡ്നാവിസിന്റെ പടത്തലവനാകുകയായിരുന്നു. അജിത്തുമായുള്ള ഫഡ്നാവിസിന്റെ ചര്‍ച്ചകള്‍ പുലര്‍ച്ചെ 2.30–നാണ് പൂര്‍ത്തിയായത്. പുലര്‍ച്ചെ 5.47ന് സംസ്ഥാനത്ത് രാഷ്ട്രപതി ഭരണം പിന്‍വലിച്ചുകൊണ്ടുള്ള കേന്ദ്ര ആഭ്യന്തരമന്ത്രാലയത്തിന്റെ വിജ്ഞാപനം പുറത്തിറങ്ങി.</p>
      <p>തുടര്‍‌ന്ന് രാജ്ഭവനില്‍ ഒരുക്കങ്ങള്‍ തിരക്കിട്ട് പൂര്‍ത്തിയാക്കി. എട്ട് മണിയോടെ സത്യപ്രതിജ്ഞയുടെ ദൃശ്യങ്ങള്‍ പുറത്തുവന്നപ്പോളാണ് കോണ്‍ഗ്രസ്–എന്‍സിപി–ശിവസേന നേതാക്കള്‍‌ വിവരം അറിയുന്നത്. അഞ്ചുവര്‍ഷവും സുസ്ഥിര സര്‍ക്കാര്‍ ഭരിക്കുമെന്നായിരുന്നു ഫഡ്നാവിസിന്റെ പ്രതികരണം.</p>
    </article>
  </body>
</html>