<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Slovenacka-policija-razoruzala-pripadnike-Stajerske-straze/570187?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T07:19:38+00:00"/>
    <meta property="og:title" content="Slovenačka policija razoružala pripadnike &quot;Štajerske straže&quot;"/>
    <meta property="og:description" content="KRŠKO - Slovenačka policija je u blizini Krškog razoružala više pripadnika takozvane &quot;Štajerske straže&quot;, koji su proteklih nekoliko vikenda patrolirali na dijelovima granice sa Hrvatskom tražeći ilegalne migrante."/>
  </head>
  <body>
    <article>
      <h1>Slovenačka policija razoružala pripadnike "Štajerske straže"</h1>
      <address><time datetime="2019-11-24T07:19:38+00:00">24 Nov 2019, 07:19</time> by <a rel="author">Srna</a></address>
      <p>KRŠKO - Slovenačka policija je u blizini Krškog razoružala više pripadnika takozvane "Štajerske straže", koji su proteklih nekoliko vikenda patrolirali na dijelovima granice sa Hrvatskom tražeći ilegalne migrante.</p>
      <p>Članovi "Štajerske straže", kontroverznog Mariborčanina Andreja Šiška, razoružani su juče ujutru kada su se okupljali u lovačkom domu Planina kod sela Pobočje, javila je slovenačka POP televizija.</p>
      <p>Šef Odjeljenja za granicu i strance iz Policijske uprave Novo Mesto Anton Štubljar potvrdio je da je policija uočila naoružanu grupu lica u maskirnim uniformama, te da je vršila provjeru identiteta za 41 lice.</p>
      <p>"Od sedmorice je oduzeto oružje, odnosno predmeti za koje oni tvrde da nisu pravo oružje već replike, pa su upućeni na analizu", rekao je Štubljar.</p>
      <p>Ako se potvrdi da je riječ o pravom oružju i da se radi o prekršaju, policija će podnijeti optužni prijedlog protiv ovih lica.</p>
      <p>Slovenačka Vlada želi da obuzda nezakonite aktivnosti "Štajerske straže" promjenom nekih zakona kako bi se zabranilo nošenje uniformi koje podsjećaju na vojne ili policijske i nošenje oružja u blizini granice, jer su to ovlaštenja koja pripadaju samo policiji i vojsci.</p>
      <p>Nedavno je o kontroverznim "seoskim stražama", za koje neki smatraju da su paravojna udruženja, održan sastanak vladinog Savjeta za nacionalnu bezbjednost.</p>
    </article>
  </body>
</html>