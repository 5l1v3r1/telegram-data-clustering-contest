<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626021/%E0%A6%93%E0%A7%9F%E0%A6%BE%E0%A6%9F%E0%A6%B2%E0%A6%BF%E0%A6%82%E0%A7%9F%E0%A7%87%E0%A6%B0-%E2%80%98%E0%A6%A1%E0%A6%BE%E0%A6%AC%E0%A6%B2%E2%80%99-%E0%A6%86%E0%A6%B0-%E0%A6%B8%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%9F%E0%A6%A8%E0%A6%BE%E0%A6%B0%E0%A7%87%E0%A6%B0-%E2%80%98%E0%A6%9F%E0%A7%8D%E0%A6%B0%E0%A6%BF%E0%A6%AA%E0%A6%B2%E0%A7%87%E2%80%99%E0%A6%B0-%E0%A6%A6%E0%A6%BF%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T07:48:00+00:00"/>
    <meta property="og:title" content="ওয়াটলিংয়ের ‘ডাবল’ আর স্যান্টনারের ‘ট্রিপলে’র দিন"/>
    <meta property="og:description" content="বিজে ওয়াটলিং আর মিচেল স্যান্টনারের দুর্দান্ত ব্যাটিংয়ে মাউন্ট মঙ্গানুই টেস্টের নিয়ন্ত্রণ নিউজিল্যান্ডের হাতে।"/>
  </head>
  <body>
    <article>
      <h1>ওয়াটলিংয়ের ‘ডাবল’ আর স্যান্টনারের ‘ট্রিপলে’র দিন</h1>
      <address><time datetime="2019-11-24T07:48:00+00:00">24 Nov 2019, 07:48</time> by <a rel="author">খেলা ডেস্ক</a></address>
      <p>কে বলেছে কিউই পাখি উড়তে পারে না! মাউন্ট মঙ্গানুইয়ে তো দিব্যি উড়ছে কিউইরা! আজ চতুর্থ দিন শেষে ইংল্যান্ডের চেয়ে ২০৭ রানে এগিয়ে কেন উইলিয়ামসনের দল। ৯ উইকেটে ৬১৫ রান করে প্রথম ইনিংস ঘোষণা করেছে নিউজিল্যান্ড। দিনের খেলা শেষ হওয়ার আগে ইংল্যান্ডের দ্বিতীয় ইনিংসে ৫৫ রানে ৩ উইকেট তুলে নিয়েছে স্বাগতিকেরা।</p>
      <p>মাউন্ট মঙ্গানুইয়ে কিউই আধিপত্য ওয়াটলিং ও মিচেল স্যান্টনারের কল্যাণে। ওয়াটলিং করেছেন ক্যারিয়ারের প্রথম ডাবল সেঞ্চুরি। জফরা আর্চারের বলে ইংল্যান্ডের উইকেটকিপার জস বাটলারের হাতে ক্যাচ দেওয়ার আগে করেছেন ২০৫ রান। ৪৭৩ বলের ইনিংসটিতে মেরেছেন ২৪টি চার ও একটি ছয়। সর্বশেষ তিনটি টেস্ট ইনিংসে এই নিয়ে ৮৭২ বল খেললেন ওয়াটলিং। ২০১৯ সালে নিজের ছয়টি টেস্ট ইনিংসে তিনি খেলেছেন মোট ৯৪৯ বল। প্রতি ডিসমিসালে এ বছর গড়ে ১৮৯ বল খেলেছেন কিউই কিপার। যেটি এ বছরে সবচেয়ে বেশি।</p>
      <p>
        <b>বিজে ওয়াটলিং আর মিচেল স্যান্টনারের দুর্দান্ত ব্যাটিংয়ে মাউন্ট মঙ্গানুই টেস্টের নিয়ন্ত্রণ নিউজিল্যান্ডের হাতে।</b>
      </p>
      <p>আউট হওয়ার আগে সপ্তম উইকেটে মিচেল স্যান্টনারের সঙ্গে গড়েছেন ২৬১ রানের জুটি। দুজনের জুটিটি ঠিক ৫০০ বলের। যেটি টেস্ট ক্রিকেটে নিউজিল্যান্ডের যেকোনো উইকেটে পঞ্চম দীর্ঘ জুটি। সব মিলিয়ে জুটিটি তৃতীয় দীর্ঘ। এমন একটি জুটি গড়ায় স্যান্টনার করেছেন ক্যারিয়ারের প্রথম টেস্ট সেঞ্চুরি। ১১টি চার ও ৫টি ছয়ে ২৬৯ বলে ১২৬ রান করেছেন স্যান্টনার। তাহলে স্যান্টনারের ‘ট্রিপল’ কোথা থেকে এল? ইংল্যান্ডের ৩টি উইকেটই নিয়েছেন বাঁ হাতি এই স্পিনার।</p>
      <p>দুই দিনের বেশি আর ২০১ ওভার ব্যাটিং করার পর ইংল্যান্ডের দ্বিতীয় ইনিংসে ভাঙন ধরাতেও সেই ওয়াটলিং–স্যান্টনার জুটির অবদান। ৪৮ রানে ডন সিবলিকে ফেরাতে উইকেটের পেছনে ক্যাচ নিয়েছেন ওয়াটলিং। ২০১৮ সালের মার্চের পর দেশের মাটিতে নিউজিল্যান্ডের কোনো স্পিনারের প্রথম উইকেট এটি। এর মধ্যে ১১টি টেস্ট ইনিংসে প্রতিপক্ষের ১০১টি উইকেট নিয়েছেন কিউই পেসাররা। ইংল্যান্ডের স্কোরবোর্ডে আর ৫ রান যোগ হতেই ফিরেছেন আরেক ওপেনার ররি বার্নস। এবার ক্যাচটি নিয়েছেন কলিন ডি গ্র্যান্ডহোম। নাইট ওয়াচম্যান জ্যাক লিচকে বানিয়েছেন টম ল্যাথামের ক্যাচ।</p>
    </article>
  </body>
</html>