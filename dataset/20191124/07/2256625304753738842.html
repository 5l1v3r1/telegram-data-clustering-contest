<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159271_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T07:28:00+00:00"/>
    <meta property="og:title" content="Сензации в пресата: Четат конско на Тиам и Нашименто"/>
    <meta property="og:description" content="Червените се опазиха от наказания за 1 декември, Ботев Пловдив следи нападател на Литекс"/>
  </head>
  <body>
    <article>
      <h1>Сензации в пресата: Четат конско на Тиам и Нашименто</h1>
      <address>
        <time datetime="2019-11-24T07:28:00+00:00">24 Nov 2019, 07:28</time>
      </address>
      <p>
        <i>Най-интересните теми от българската преса днес, 24 ноември:</i>
      </p>
      <p> </p>
      <p>
        <b>„Тема спорт”: Четат конско на Тиам и Нашименто</b>
      </p>
      <p> </p>
      <p>Халфът на Левски Кали Тиам е изслушал специална лекция от треньорския щаб. Тя е за да бъде особено внимателен в действията си срещу Царско село днес. Причината е, че 25-годишният полузащитник е с 4 жълти картона. Ако получи още един, то той няма да е на разположение на треньора Петър Хубчев за важното гостуване на Берое. Мачът в Стара Загора е на 30 ноември, събота, от 17:30 часа. През настоящата кампания Тиам доста поизчисти играта си. През сезон 2018/19 той получи цели 11 жълти картона в 29 шампионатни срещи, като веднъж бе и изгонен.</p>
      <p>Същото е и положението на Филипе Нашименто. Португалецът не бе в състава в началото на кампанията, но след продажбата на Давиде Мариани бе върнат по спешност. Нашименто взе участие в 7 шампионатни мача, в които вкара 2 гола. В последните срещи той не бе на терена заради травма. Не се очаква Фелипе да започне срещу Царско село. През този сезон играчите на сините са доста дисциплинирани и до момента нито един от тях не е бил наказван заради натрупани жълти картони.</p>
      <p>Интересното е, че договорите и на Тиам, и на Нашименто изтичат в края на първенството. До момента те не са подновени. Сините искат да задържат Тиам, който е несменяем титуляр. Засега обаче сенегалецът не е поставил подпис под нов контракт.</p>
      <p> </p>
      <p>
        <b>„Тема спорт”: Ботев Пловдив следи нападател на Литекс</b>
      </p>
      <p> </p>
      <p>Ботев Пловдив проявява сериозен интерес към нападател от Втора лига. Канарчетата се надяват да привлекат през зимния трансферен прозорец младежкия национал на Литекс Тонислав Йорданов. 20-годишният футболист е под наем при ловчанлии от ЦСКА. През настоящата кампания той се представя отлично. В 14 мача във Втора лига е вкарал 8 гола, като има и 4 попадения в 5 срещи за младежите. Реално жълто-черните разполагат в атака само с един нападател в лицето на Фернандо Виана. Старши треньорът на Ботев Пд Ферарио Спасов познава отлично качествата на Йорданов още от времето му в школата на ловчанлии.</p>
      <p>През миналия сезон младежкият национал реализира 10 гола в 23 мача във Втора лига за Литекс. Настоящата кампания се очертава да е най-силната в кариерата му. На този етап няма индикации той да се върне в ЦСКА. Първоначално от Ботев Пд се очаква да поискат младока под наем, за да понатрупа опит в елита, а после и евентуално да го вземат за постоянно. Още един нападател от родния футбол следят жълто-черните. Това е Георги Минчев от Царско село. Напоследък той позагуби доверието на наставника Никола Спасов. Канарчетата искаха Минчев още през лятото, но тогава Царете отказаха да им го дадат.</p>
      <p>Все още няма яснота дали Ферарио Спасов ще остане начело на Ботев Пловдив и след Нова година. Сред вариантите за нов наставник е Любослав Пенев. От януари реално Феро трябва да се завърне на поста си - шеф на ДЮШ на канарчетата. Интересното е, че Любо вече е работил с Тонислав Йорданов.</p>
      <p> </p>
      <p>
        <b>„Тема спорт”: Червените се опазиха от наказания за 1 декември</b>
      </p>
      <p> </p>
      <p>Футболистите на ЦСКА се разминаха с наказания и контузии преди сблъсъка с Лудогорец на 1 декември. С потенциално спиране на правата висеше Евандро. Той има 4 жълти картона и при още един ще бъде наказан. Всички останали футболисти обаче имат не повече от 3 санкции. С толкова вече е Пинто, който бе декориран във Враца, а другият с жълт картон - Антов, има 2. Двубоят с Лудогорец е следващата неделя от 18:00 часа на "Армията". Преди това разградчани ще имат дълго пътуване и мач в Лига Европа - с ЦСКА Москва в Русия.</p>
      <p>Почти сигурно обаче родните армейци няма да могат да разчитат на халфа Бикел срещу разградчани. Той все още не е подновил пълноценни занимания. С по-големи шансове да попадне в групата е нападателят Юрич. Аут до края на годината пък е Енрике, който тепърва започва бегови тренировки.</p>
      <p> </p>
    </article>
  </body>
</html>