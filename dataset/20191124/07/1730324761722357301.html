<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243825/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T07:09:37+00:00"/>
    <meta property="og:title" content="มือดีขึ้นป้ายถล่มนักการเมืองฮุบที่สปก.- ขอหมายศาลสอบที่ดิน ‘ปารีณา’"/>
    <meta property="og:description" content="ผู้สื่อข่าวรายงานว่า คณะทำงานตรวจสอบพื้นที่ที่ดิน น.ส.ปารีณา ไกรคุปต์ ส.ส. จังหวัดราชบุรี พรรคพลังประชารัฐ พื้นที่ 1,700 ไร่ อำเภอจอมบึง จังหวัดราชบุรี และสำนักงานปฏิรูปที่ดินเพื่อเกษตรกรรม (สปก.) นำโดยนายธวัชชัย ลัดกรูด ผู้ตรวจราชการกรมป่าไม้  เป็นประธานคณะทำงาน ได้ประชุมคณะทำงานทุกฝ่าย ทั้งฝ่ายคณะทำงาน ฝ่ายกฎหมาย กองบังคับการปราบปรามการกระทำความผิด เกี่ยวกับทรัพยากรธรรมชาติและสิ่งแวดล้อม (บก.ปทส.) และปฏิรูปที่ดินจังหวัดราชบุรี ที่ห้องประชุมชั้นสอง ของสำนักงานปฏิรูปที่ดินจังหวัดราชบุรี อำเภอเมืองราชบุรี จังหวัดราชบุรี"/>
  </head>
  <body>
    <article>
      <h1>มือดีขึ้นป้ายถล่มนักการเมืองฮุบที่สปก.- ขอหมายศาลสอบที่ดิน ‘ปารีณา’</h1>
      <address><time datetime="2019-11-24T07:09:37+00:00">24 Nov 2019, 07:09</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>ผู้สื่อข่าวรายงานว่า คณะทำงานตรวจสอบพื้นที่ที่ดิน น.ส.ปารีณา ไกรคุปต์ ส.ส. จังหวัดราชบุรี พรรคพลังประชารัฐ พื้นที่ 1,700 ไร่ อำเภอจอมบึง จังหวัดราชบุรี และสำนักงานปฏิรูปที่ดินเพื่อเกษตรกรรม (สปก.) นำโดยนายธวัชชัย ลัดกรูด ผู้ตรวจราชการ​กรมป่าไม้  เป็นประธานคณะทำงาน ได้ประชุมคณะทำงานทุกฝ่าย ทั้งฝ่ายคณะทำงาน ฝ่ายกฎหมาย กองบังคับการปราบปรามการกระทำความผิด เกี่ยวกับทรัพยากรธรรมชาติและสิ่งแวดล้อม (บก.ปทส.) และปฏิรูปที่ดินจังหวัดราชบุรี ที่ห้องประชุมชั้นสอง ของสำนักงานปฏิรูปที่ดินจังหวัดราชบุรี อำเภอเมืองราชบุรี จังหวัดราชบุรี</p>
      <p>โดยหารือแนวทางการดำเนินการเพื่อตรวจสอบที่ดิน 1,700 ไร่ ว่ามีแนวเขตอยู่ในพื้นที่ป่าสงวนแห่งชาติ และที่ดิน ส.ป.ก. เท่าไหร่บ้าง มีการนำเอกสารข้อมูล และแนวเขตแผนที่มาร่วมหารือกันโดยละเอียดอีกครั้ง เพื่อให้เกิดความชัดเจนและวางแนวทางการปฏิบัติร่วมกัน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9F%E0%B8%B2%E0%B8%A3%E0%B9%8C%E0%B8%A1%E0%B9%84%E0%B8%81%E0%B9%881-700x394.jpg"/>
      </figure>
      <p>ทั้งนี้ ได้ให้เจ้าหน้าที่ด้านกฎหมายดำเนินการขอหมายศาล เพื่อทำการเข้าพื้นที่ของ น.ส.ปารีณา ในการตรวจรังวัดที่ดินทั้งหมดวันนี้ ซึ่งจะทำให้ได้ข้อมูลที่ถูกต้องแม่นยำสามารถระบุได้ว่าพื้นที่ดังกล่าวมีการบุกรุก หรือครอบครองโดยถูกต้องหรือไม่ จากนั้นจึงจะพิจารณาถึงกระบวนการดำเนินการตามกฎหมายต่อไป</p>
      <p>คาดว่าจะสามารถดำเนินการขอหมายศาลในการเข้าตรวจสอบพื้นที่ 1,700 ไร่ ของ น.ส.ปารีณา ได้ช่วงบ่ายวันนี้</p>
      <p>ผู้สื่อข่าวรายงานว่า เช้าวันนี้มีชาวบ้านนำป้ายเขียนข้อความระบายถึงนักการเมืองเข้าครอบครองพื้นที่ป่าสงวนและที่ดิน สปก. อย่างผิดกฎหมาย ระบุข้อความว่า “คนรวยนักการเมืองทำอะไรก็ไม่ผิด บุกรุกป่าสงวนครอบครองที่ดิน สปก. ก็ไม่ผิด ถ้าเป็นคนจนติดคุกไปนานแล้ว สังคมไม่เป็นธรรม ถ้าราชการของรัฐไม่ร่วมด้วยเขาจะทำได้อย่างไร เพราะเขาทำมานานแล้ว ประชาชน ตำบลรางบัว อำเอภจอมบึง ฝั่งตะวันออกของเขาสน และประชาชน ตำบลท่าเคย อำเภอสวนผึ้ง ฝั่งตะวันตก ของเขาสน เขารู้กันทั้งนั้นว่าใครครอบครองที่ป่าสงวนและที่ดิน ส.ป.ก.</p>
      <figure>
        <img src="https://www.thebangkokinsight.com/wp-content/uploads/2019/11/14992879945dd9f937a739d-700x933.jpeg"/>
      </figure>
      <p>ขอให้เจ้าหน้าที่ของรัฐตรวจสอบทั้งสองฝั่งเขาสนและจะรู้ว่าบุกรุกที่ดินอะไรบ้างจำนวนเท่าไร ประชาชนทั้ง 2 อำเภอเขารู้กันมานานแล้ว เขาพูดกันไม่ได้จะพูดได้อย่างไร  ขนาดหมานอนอยู่หน้าเซเว่น วิ่งผ่านหน้าฟาร์มไก่ยังโดนยิงตายหมดแล้ว อย่างนี้ใครจะกล้ามายุ่งด้วย หวังว่าหน่วยงานของรัฐของลุงตู่ จะต้องทำเรื่องนี้ให้กระจ่าง เพื่อความถูกต้องและเป็นธรรม จากผู้รักชาติรักความสงบเป็นธรรมและความถูกต้อง”</p>
      <p>ป้ายดังกล่าวถูกติดตั้งอยู่ที่บริเวณริมถนนวิ่งเข้าสู่ฟาร์มไก่ ของ น.ส.ปารีณา  จากการตรวจสอบของผู้สื่อข่าวซึ่งลงพื้นที่เข้าไปตรวจสอบป้ายดังกล่าวพบว่า ป้ายดังกล่าวที่ถูกติดตั้งไว้หายไปอย่างไร้ร่องรอย</p>
      <p>ขอบคุณภาพ: แนวหน้า</p>
      <ul>
        <li>
          <a href="https://www.thebangkokinsight.com/238126/">จ่อถูกยึด! สปก.พบที่ดิน ‘ปารีณา’ รุกป่าสงวน – ขาดคุณสมบัติเกษตรกร</a>
        </li>
        <li>
          <a href="https://www.thebangkokinsight.com/238919/">‘เสรีพิศุทธ์’ เดินหน้าสอบ ‘ปารีณา’ ปมถือครองที่ดิน</a>
        </li>
        <li>
          <a href="https://www.thebangkokinsight.com/238762/">‘ธรรมนัส’ ยันที่ดิน ‘ปารีณา’ 1,700 ไร่ไม่บุกรุกที่ ‘ส.ป.ก.’</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243825%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244078/"/>
        <a href="https://www.thebangkokinsight.com/244009/"/>
        <a href="https://www.thebangkokinsight.com/243981/"/>
        <a href="https://www.thebangkokinsight.com/243969/"/>
      </related>
    </article>
  </body>
</html>