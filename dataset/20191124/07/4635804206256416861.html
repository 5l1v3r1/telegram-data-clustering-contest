<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/playstation-5-icin-degistirilebilir-ssd-kartuslar-olacak-mi/"/>
    <meta property="og:site_name" content="LOG"/>
    <meta property="article:published_time" content="2019-11-24T07:38:32+00:00"/>
    <meta property="og:title" content="PlayStation 5 için değiştirilebilir SSD kartuşlar olacak mı?"/>
    <meta property="og:description" content="&quot;Sony PlayStation 5 için değiştirilebilir SSD kartuşlar sunulacak mı?&quot; sorusunun cevabı belli oldu. Bu cevap birçok kişiyi sevindirebilir."/>
  </head>
  <body>
    <article>
      <h1>PlayStation 5 için değiştirilebilir SSD kartuşlar olacak mı?</h1>
      <address><time datetime="2019-11-24T07:38:32+00:00">24 Nov 2019, 07:38</time> by <a rel="author">Can TUNÇER</a></address>
      <p>“Sony<b> PlayStation 5 </b>için değiştirilebilir <b>SSD kartuşlar</b> sunulacak mı?” sorusunun cevabı belli oldu. Bu cevap birçok kişiyi sevindirebilir.</p>
      <p><b>Sony PlayStation 5,</b> biliyorsunuz resmi olarak 2020’nin sonunda karşımıza çıkıyor. Çok merak edilen konsol, geçtiğimiz haftalarda alınan bazı patentler üstünden <b>kartuş şeklinde değiştirilebilir SSD birimlerine</b> sahip olabilir haberleriyle gündeme gelmişti. Ancak bunun <b>doğru olmadığı</b> ortaya <a href="https://www.tweaktown.com/news/68903/ps5-cartridges-real-patents-sony-kids-toys/index.html">çıktı</a>. Ortaya çıktığı kadarıyla “bu patenti alınan depolama kartışları” Sony’nin çocuklara özel bir oyuncağı için hazırlanmış. Bu duruma birçok oyuncu oldukça sevinmiş durumda. Çünkü <b>Sony</b> eğer <b>PlayStation 5</b> için kendi özel SSD birimlerini hazırlasaydı bunları “kesinlikle” ucuza satmayacaktı. Bu gelişme sonrasında artık konsolun <b>standart bir SSD depolama birimi</b> ile geleceği düşünülüyor. Bu da kişilerin PS5’in depolama alanını -uygun fiyatlı- istedikleri SSD’ler ile rahatlıkla değiştirebileceği anlamına geliyor. Yeni oyunların boyutları göz önüne alındığı zamanda bu detay gerçekten büyük önem arz ediyor.</p>
      <h3>Sony PlayStation 5 için tüm bilinenlerin özeti:</h3>
      <p>Firmanın resmi açıklamasına göre yeni nesil oyun konsolu gücünü AMD’nin 3. jenerasyon Zen mimarisi üzerine kurulacak sekiz çekirdekli bir işlemciden alıyor. Grafik tarafında AMD imzalı <b>Radeon Navi</b> ailesini kullanan PS5, 4K oyunculuğu standart hale getiriyor, 8K seviyesine de çıkış yapabiliyor. Işık efektlerine çağ atlatacak <b>Ray tracing</b> desteği dikkat çeken detayları arasında yer alan konsolun, ses konusunda da ciddi yenilikler getireceği belirtiliyor. Bunun için konsolda özel bir <b>AMD ses çipinin</b> yer aldığı söyleniyor. PlayStation 4’ten <b>tam 4 kat daha güçlü olduğu</b> belirtilen sürüm, grafik gücü açısından <b>Nvidia GeForce RTX 2070</b> ile benzer düzeyde bulunuyor.</p>
      <p>Yeni kontrolcü <b>Dualshock</b><b>5 </b>içinse Sony, “haptic feedback” ile çok daha iyi geri bildirimler sunacak diyor. Yeni kolda en ufak detayların dahi titreşim üstünden hissedilebileceği söyleniyor. Ayrıca kontrolcüde R2 ve L2 tetik tuşlarının <b>adaptif</b> olacağı da resmi açıklamalar arasında. Söylendiği kadarıyla oyun geliştiricilerinin bu<b> tetik tuşlarının direncini duruma göre değiştirebilecekleri </b>bir altyapı kuruluyor. PlayStation 5’in <b>450-500 dolar</b> arasında çıkacağı da sızanlar arasında yer alıyor.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/tesla-cybertruck-icin-aciklanan-sasirtici-ilk-rezervasyon-rakamlari/"/>
      </related>
    </article>
  </body>
</html>