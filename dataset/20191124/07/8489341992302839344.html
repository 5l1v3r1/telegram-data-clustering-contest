<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806852/%D8%B5%D9%86%D8%AF%D9%84%DB%8C%E2%80%8C%D9%87%D8%A7%DB%8C%DB%8C-%DA%A9%D9%87-%D8%A8%D8%A7-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D9%87%D9%85-%D9%BE%D8%B1-%D9%86%D9%85%DB%8C%E2%80%8C%D8%B4%D9%88%D9%86%D8%AF-%D8%A7%D8%B2-%DB%8C%DA%A9%E2%80%8C%D8%A8%D8%A7%D9%85-%D9%88-%D8%AF%D9%88-%D9%87%D9%88%D8%A7%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%AA%D8%A7-%D8%AF%D9%84%D8%B3%D8%B1%D8%AF%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%D8%B1%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:21:00+00:00"/>
    <meta property="og:title" content="گزارش | صندلی‌هایی که با تکمیل ظرفیت هم پر نمی‌شوند / از یک‌بام و دو هوای مسئولان تا دلسردی دانشجویان ارشد"/>
    <meta property="og:description" content="کاهش استقبال دانشجویان برای تحصیل در مقطع ارشد نه تنها دانشگاه‌ها را با صندلی‌های خالی مواجه می‌کند؛ بلکه باعث شده تا مسئولان به فکر راه چاره‌ای بیفتند."/>
  </head>
  <body>
    <article>
      <h1>گزارش | صندلی‌هایی که با تکمیل ظرفیت هم پر نمی‌شوند / از یک‌بام و دو هوای مسئولان تا دلسردی دانشجویان ارشد</h1>
      <h2>کاهش استقبال دانشجویان برای تحصیل در مقطع ارشد نه تنها دانشگاه‌ها را با صندلی‌های خالی مواجه می‌کند؛ بلکه باعث شده تا مسئولان به فکر راه چاره‌ای بیفتند.</h2>
      <address>
        <time datetime="2019-11-24T07:21:00+00:00">24 Nov 2019, 07:21</time>
      </address>
      <p><b>گروه دانشگاه خبرگزاری دانشجو، محیا معصومی–</b> گذشت آن زمان که جامعه دانشگاهی نسبت به تعداد بی‌شمار دانشجویان در کشور گلایه‌مند بود و افزایش تب مدرک‌گرایی در کشور را عاملی برای تعداد بالای دانشجویان عنوان می‌کرد، حال چند سالی می‌شود که صندلی‌های خالی دانشگاه‌ها به موضوعی چالشی برای مسئولان دانشگاهی تبدیل شده است و همگان به فکر راه‌هایی نوین برای جذب و ترغیب بیشتر دانشجویان هستند. از کنکور سراسری و کاهش داوطلبان گروه‌های آزمایشی مختلف البته جز علوم تجربی، که بگذریم، به کنکور کارشناسی ارشد می‌رسیم که نمونه بارز عدم استقبال داوطلبان از آن را همین امسال به وضوح شاهد بودیم. کنکور کارشناسی ارشد امسال تنها با حدود ۶۱۵ هزار داوطلب اواخر خردادماه برگزار شد و در آن زمان <b>ابراهیم خدایی رییس سازمان سنجش آموزش کشور بیان کرد: ظرفیت پذیرش داوطلبان برای مقطع ارشد دانشگاه‌های سراسر کشور حدودا ۱۶۰ هزار نفر است که با احتساب استعداد‌های درخشان این آمار به حدود ۱۹۰ هزار داوطلب خواهد رسید.</b></p>
      <figure>
        <img src="https://snn.ir/files/fa/news/1398/9/2/846741_267.jpg"/>
      </figure>
      <p>صحبت‌های مسئولان دانشگاهی در آن زمان به خوبی آشکار بود که آزمون کارشناسی ارشد ۹۸ و دانشگاه‌های کشور، امسال با بی‌استقبالی داوطلبان مواجه شده است، اما چنین مسئله‌ای در میان خبر‌ها آنچنان برجسته نشد و حتی از جانب مسئولان مزیتی بود که کاهش تب مدرک‌گرایی را می‌رساند. حال مدتی است که از اعلام نتایج نهایی کنکور ارشد و ثبت‌نام پذیرفته‌شدگان در دانشگاه‌ها می‌گذرد و با وجود آنکه قرار بود برگزاری مرحله تکمیل ظرفیت برای آزمون‌های مختلف به حداقل برسد، اما خبر‌های ثبت‌نام تکمیل ظرفیت ارشد از چندی پیش در رسانه‌ها پیچید.</p>
      <p>
        <b>تکمیل ظرفیت ارشد امیدی برای پرشدن صندلی دانشگاه‌ها</b>
      </p>
      <p>سازمان سنجش آموزش کشور درواقع به خاطر تکمیل نشدن ظرفیت پذیرش دانشگاه‌ها و موسسات، طی اطلاعیه‌ای اعلام کرد تکمیل ظرفیت برخی کدرشته محل‌های دانشگاهی از ۲۳ تا ۲۶ آبان ماه برگزار خواهد شد.<br/><br/>ثبت‌نام آغاز شد و چشم امید جامعه دانشگاهی برای تکمیل شدن صندلی‌های خالی به داوطلبان جا مانده بود. ۲۶ آبان ماه در حالی که روز پایانی مرحله تکمیل ظرفیت سپری می‌شد مجددا سازمان سنجش آموزش کشور مهلت ثبت‌نام را به مدت ۲ روز یعنی تا ۲۸ آبان ماه تمدید کرد، اما مسائل پیش آمده در کشور همچون قطعی و کاهش سرعت اینترنت در برخی مناطق کشور بهانه‌ای شد تا بار دیگر سازمان سنجش مهلت شرکت در مرحله تکمیل ظرفیت را تا روز پنجشنبه ۳۰ آبان ماه ادامه دهد.</p>
      <figure>
        <img src="https://snn.ir/files/fa/news/1398/9/2/846740_340.jpg"/>
        <figcaption>
          <b>موضوعی که یکباره نگران کننده شد</b>
        </figcaption>
      </figure>
      <p>تمدید ثبت‌نام آزمون‌های کشوری حتی در مرحله تکمیل ظرفیت کاملا طبیعی است چرا که عدالت و انصاف برای رفاه حال دانشجویان اینگونه حکم می‌کند، اما هنگامی که حسین توکلی مشاور عالی سازمان سنجش آموزش کشور درباره آمار ثبت‌نام‌کنندگان صحبت کرد، موضوع قدری قابل تامل شد.<br/><br/><b>حسین توکلی با بیان اینکه ظرفیت پذیرش در کد رشته‌های همه مؤسسات آموزش عالی این مرحله به جز دانشگاه آزاد اسلامی، ۵۷ هزار و ۳۰ نفر است، اظهار داشت: از ۲۳ تا ۳۰ آبان ماه ۹۸ تنها ۳۱ هزار و ۲۶۹ داوطلب در مرحله تکمیل ظرفیت کنکور کارشناسی ارشد ثبت‌نام کردند.</b><br/><br/>این موضوع بدان معناست که از ۱۶۰ هزار ظرفیت پذیرش کنکور ارشد، حدود ۶۰ هزار ظرفیت خالی مانده و قرار بود که با برگزاری مرحله تکمیل ظرفیت این امر جبران شود، اما حال با اعلام آمار‌های ثبت‌نامی از سوی مشاور عالی سازمان سنجش آموزش کشور این چنین روشن است که هنوز دانشگاه‌ها و موسسات آموزش عالی با حدود ۲۰ هزار ظرفیت و صندلی خالی برای مقطع تحصیلی کارشناسی ارشد مواجه هستند.</p>
      <figure>
        <img src="https://snn.ir/files/fa/news/1398/9/2/846742_941.jpg"/>
      </figure>
      <p><b>برگزاری مرحله تکمیل ظرفیت به خوبی نشان داد که حتی داوطلبان کنکور ارشد هم آنچنان میل و رغبتی به پذیرش مقطع ارشد دانشگاه‌ها ندارند</b> چرا که در غیراینصورت باید تمام ظرفیت‌های اعلامی از سوی دانشگاه‌ها به حد نصاب می‌رسید، حتی در شرایط ایده‌آل بدون نیاز به برگزاری مرحله تکمیل ظرفیت.</p>
      <p>
        <b>لزوم مدیریتی مدبرانه بیش از پیش احساس می‌شود</b>
      </p>
      <p>مسئولان دانشگاهی به نظر می‌رسد باید با ریشه‌یابی دلیل استقبال یا عدم استقبال داوطلبان از تحصیل در مقاطع دانشگاهی مختلف، نیاز جوانان و به تناسب دانشگاه‌های کشور را دریابند و برای مدیریت هرچه بهتر آن‌ها منطقی‌تر و مدبرانه‌تر از قبل رفتار کنند، اینکه سال‌های مختلف در پی کاهش تب مدرک‌گرایی و تحصیل دانشجویان در مقاطع تحصیلی بالاتر باشیم و پس از آن یکباره به فکر انگیزه دادن و امتحان شیوه‌های مختلف برای جذب دانشجو و تکمیل صندلی‌های خالی دانشگاه‌ها بیفتیم، شایسته به نظر نمی‌رسد. <br/><br/>گفتنی است، این موضوع تنها دامن‌گیر کنکور کارشناسی ارشد نشده و پذیرش بدون آزمون دانشگاه‌های کشور هم که بیش از ۶ ماه برای ثبت‌نام داوطلبان فرصت داشت با تمدیدی ۲ ماهه مواجه شده است. این درحالی است که پذیرش داوطلبان براساس سوابق تحصیلی به نظر ساده‌ترین راه ورود داوطلبان به دانشگاه است، اما گویا جوانان و نوجوانان کشور مشکلی فراتر از دادن کنکور دارند و میل و رغبت‌شان به پذیرش در دانشگاه به کنکور و ... نیست.</p>
    </article>
  </body>
</html>