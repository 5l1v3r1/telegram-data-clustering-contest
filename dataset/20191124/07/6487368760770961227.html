<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/miert-fazik-no/"/>
    <meta property="og:site_name" content="FEMINA"/>
    <meta property="article:published_time" content="2019-11-24T07:26:03+00:00"/>
    <meta property="og:title" content="Kiderült, miért fáznak a nők jobban, mint a férfiak - Különös okra derült fény"/>
    <meta property="og:description" content="Most már tudományosan is bebizonyították, hogy a nők tényleg jobban fáznak, mint a férfiak."/>
  </head>
  <body>
    <article>
      <h1>Kiderült, miért fáznak a nők jobban, mint a férfiak - Különös okra derült fény</h1>
      <h2>Most már tudományosan is bebizonyították, hogy a nők tényleg jobban fáznak, mint a férfiak.</h2>
      <address><time datetime="2019-11-24T07:26:03+00:00">24 Nov 2019, 07:26</time> by <a rel="author">Dr. Kádár János</a></address>
      <p>A lakásban hosszú melegítőben és pulóverben lévő hölgy mellett kényelmesen megfér a pólós és rövid nadrágos férfi. Ha ismerős a kép, nem meglepő, már tudományos magyarázat is van arra, hogy miért fáznak jobban a nők.</p>
      <p><a href="https://www.immunkozpont.hu/munkatarsaink/dr-kadar-janos"><b>Dr. Kádár János</b></a> immunológus, infektológus, az <b><a href="https://www.immunkozpont.hu/">Immunközpont</a> </b>főorvosa arra is felhívta a figyelmet, hogy mikor kell a fázékonyságot komolyan venni, milyen betegségeket jelezhet.</p>
      <h3>Játék a hőfokkal</h3>
      <p>A férfiak rendszerint az alacsonyabb hőmérsékletet kedvelik, a nők pedig inkább a meleget. Ennek oka egy, a <b><a href="https://www.nature.com/articles/nclimate2741">Nature Climate Change folyóirat</a></b> korábbi számában közölt kutatás szerint az anyagcsere.</p>
      <figure>
        <img src="https://kep.cdn.indexvas.hu/1/0/3047/30476/304764/30476411_74d0dd5417bff8400efac14e34a57576_wm.jpg"/>
        <figcaption>
          <cite>Fotó: ultramarinfoto / Getty Images Hungary</cite>
        </figcaption>
      </figure>
      <p>A nők nyugalmi anyagcseréje lassabb, emiatt fázósabbak lehetnek. A férfiak gyorsabb anyagcseréje miatt pedig a testük melegebb, ezért alacsonyabb hőmérsékletű szobában érzik jól magukat. A tanulmány szerint a nők többségének a 25 Celsius-fok, a férfiak számára pedig a 22 Celsius-fok az ideális.</p>
      <h3>Fázékonyság: betegséget jelez?</h3>
      <p>Influenza, légúti fertőzések kezdetén a magas láz mellett is jelentkezhet fázás, hidegrázás. Ez egy természetes jelenség, az első pár napot követően, ahogy a gyógyulási folyamat zajlik, rendszerint el is múlik. Problémát az jelez, ha látszólag minden ok nélkül a korábban beállított hőmérséklet mellett is folytatódik a vacogás. </p>
      <figure>
        <img src="https://kep.cdn.indexvas.hu/1/0/3033/30336/303360/30336023_9f15451368b14928d50f882a3a92b206_wm.jpg"/>
        <figcaption>
          <cite>Fotó: hoozone / Getty Images Hungary</cite>
        </figcaption>
      </figure>
      <p>- Jellemzően a nőket érintő panasz a <b><a href="http://femina.hu/egeszseg/pajzsmirigy-alulmukodes-tunetei-csokkent-szexualis-vagy/">pajzsmirigy-alulműködés</a></b>, gyakran ez áll a fázékonyság hátterében. Okozhatja vérszegénység, alultápláltság és érszűkület is - ilyenkor jellemzően az adott végtag hidegebb, zsibbadhat, fájhat is. Ha a fázás mellett az adott végtag hideg hatására elfehéredik, akkor Raynaud-jelenség lehet, ami autoimmun betegséget jelezhet.</p>
      <h3>Raynaud-jelenség</h3>
      <p>Az elsősorban 40-60 év közötti nőket érintő jelenség során a hideg vagy stressz hatására az ujjakban a vérkeringés gyakorlatilag leáll. A pár perces rohamokat követően az elfehéredett ujjakba az élet lassan visszatér, normál színezetűvé válnak, a zsibbadás, fájdalom is megszűnik. </p>
      <p>Aki a fázósság mellett ilyen tüneteket tapasztal, mindenképp forduljon orvoshoz! A Raynaud-jelenség nem mindenkinél okoz szövődményeket, de folyamatos utánkövetés szükséges azért, hogy idejében felfedezzék, ha mégis. </p>
      <p>- Az ujjakon látható bőr és a bőr alatti kötőszövet megkeményedése, megvastagodása idővel a belső szerveken is végbemehet, tulajdonképpen a túlzott kollagéntermelődés megfojtja a szöveteket. Ahhoz, hogy ezt idejében felismerjük és kezeljük, panaszok esetén fontos az évenkénti - vagy állapottól függően ennél gyakoribb - kontroll.</p>
      <p>
        <b>Pajzsmirigyeseknek nem ajánlottak: 10 étel, ami a gátolja a jód felszívódását</b>
      </p>
      <p>Ezeket az ételeket teljesen kizárni nem szabad az étrendből, de betegség esetén körültekintően kell bánni velük.</p>
      <figure>
        <img src="https://kep.index.hu/1/0/1921/19210/192102/19210229_1196299_58833a2108245cbe706ea8975eec9697_wm.jpg"/>
        <figcaption>
          <a href="https://femina.hu/egeszseg/jod-felszivodasat-gatolja/">Nézegess képeket! 10 kép<br/><b>Pajzsmirigyeseknek nem ajánlottak: 10 étel, ami a gátolja a jód felszívódását</b></a>
        </figcaption>
      </figure>
      <p>
        <i>(Képek forrása: Getty Images Hungary)</i>
      </p>
    </article>
  </body>
</html>