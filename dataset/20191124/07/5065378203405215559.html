<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1032006/epixeirisi-kathara-exarxeia-oi-katalipseis-kai-to-neo-sxedio-xrysoxoidi"/>
    <meta property="og:site_name" content="Newsbomb"/>
    <meta property="article:published_time" content="2019-11-24T07:32:36+00:00"/>
    <meta property="og:title" content="Επιχείρηση «καθαρά Εξάρχεια»: Οι καταλήψεις και το νέο σχέδιο Χρυσοχοΐδη"/>
    <meta property="og:description" content="Ένα νέο επιχειρησιακό σχεδιασμό για την περιοχή των Εξαρχείων φαίνεται πώς έχουν μελετήσει και ετοιμάζονται να υλοποιήσουν στην κυβέρνηση. Την πρωτοβουλία των κινήσεων θα αναλάβει ο υπουργός Προστασίας του Πολίτη Μιχάλης Χρυσοχοΐδης, ο οποίος μόλις πριν από λίγες ημέρες προειδοποίησε ότι έως τις γιορτές των Χριστουγέννων και της Πρωτοχρονιάς πρέπει να έχουν απελευθερωθεί όλοι οι χώροι της περιοχής που «φιλοξενούν» καταλήψεις."/>
  </head>
  <body>
    <article>
      <h1>Επιχείρηση «καθαρά Εξάρχεια»: Οι καταλήψεις και το νέο σχέδιο Χρυσοχοΐδη</h1>
      <h2>Ένα νέο επιχειρησιακό σχεδιασμό για την περιοχή των Εξαρχείων φαίνεται πώς έχουν μελετήσει και ετοιμάζονται να υλοποιήσουν στην κυβέρνηση. Την πρωτοβουλία των κινήσεων θα αναλάβει ο υπουργός Προστασίας του Πολίτη Μιχάλης Χρυσοχοΐδης, ο οποίος μόλις πριν από λίγες ημέρες προειδοποίησε ότι έως τις γιορτές των Χριστουγέννων και της Πρωτοχρονιάς πρέπει να έχουν απελευθερωθεί όλοι οι χώροι της περιοχής που «φιλοξενούν» καταλήψεις.</h2>
      <address><time datetime="2019-11-24T07:32:36+00:00">24 Nov 2019, 07:32</time> by <a rel="author">Newsroom</a></address>
      <p>Ο <b>επιχειρησιακός σχεδιασμός</b>, σύμφωνα με την εφημερίδα «ΠΡΩΤΟ ΘΕΜΑ», <b>θα αρχίσει να υλοποιείται αμέσως μετά την επέτειο της δολοφονίας από του Αλέξανδρου Γρηγορόπουλου</b>. Σύμφωνα με το ρεπορτάζ, στην ηγεσία του <a href="https://www.newsbomb.gr/tags/tag/33806/ypoyrgeio-prostasias-toy-polith">υπουργείου Προστασίας του Πολίτη</a> υπάρχει η αισιοδοξία και η αποφασιστικότητα ότι <i><b>«σύντομα τα Εξάρχεια Θα ξαναγίνουν κανονική γειτονιά και για τους κατοίκους της περιοχής και για όλους τους πολίτες της Αθήνας</b></i>».</p>
      <p>Το <b>σχέδιο</b> του υπουργείου Προστασίας του Πολίτη για <b>«καθαρά Εξάρχεια»</b> χωρίς καταλήψεις και ανομία, με την περιοχή όμως να διατηρεί το ιδεολογικοκοινωνικό της περίβλημα, μπήκε στην τελευταία και πιο δύσκολη φάση του. Το <b>χρονικό όριο των εορτών</b> προκειμένου να αδειάσουν δεκάδες καταλήψεις να οδηγηθούν σε δομές πρόσφυγες και μετανάοτες που ζούσαν κάτω από άθλιες συνθήκες στα συγκεκριμένα κτήρια και οι «μπαχαλάκηδες» να σταματήσουν τις καταδρομικές επιθέσεις είναι<b> το μεγάλο στοίχημα που οι επιτελείς της ΕΛΑΣ θέλουν να κερδίσουν</b>.</p>
      <p>Σύμφωνα με το «ΠΡΩΤΟ ΘΕΜΑ», <b>κύκλοι του υπουργείου αναγνωρίζουν ότι δεν είναι δυνατόν μέσα σε 40 ημέρες να λυθούν όλα τα προβλήματα των Εξαρχείων</b>, όμως η εκκένωση των καταλήψεων είναι η βάση πάνω στην οποία η περιοχή θα περάσει σε μια άλλη εποχή. Και αυτό γιατί τα τελευταία χρόνια στα Εξάρχεια οι ιδεολόγοι αναρχικοί μπήκαν στο περιθώριο, με τους «μπαχαλάκηδες» και τις μαφίες του εξωτερικού να κάνουν κουμάντο μεταλλάσσοντας την περιοχή σε κέντρο ανομίας και παραβατικότητας. <b>Όπλα, ναρκωτικά, λαθρεμπόριο τσιγάρων, παρεμπόριο, ακόμα και πορνεία σάρωναν τα στενά δρομάκια γύρω από την πλατεία μεταμορφώνονταν τη σε γκέτο</b>.</p>
      <h3>40 καταλήψεις σε όλη την Αθήνα</h3>
      <p>Σύμφωνα με πληροφορίες, σήμερα υπάρχουν καταγεγραμμένα <b>16 δημόσια και ιδιωτικά κτήρια που τελούν υπό κατάληψη στην περιοχή των Εξαρχείων</b>, ενώ σε όλη την πόλη ο αριθμός αγγίζει τα σαράντα. Μέσα σε 4 μήνες 12 υπό κατάληψη κτήρια εκκενώθηκαν, ενώ υπάρχουν εισαγγελικές παραγγελίες για την άμεση εκκένωση τουλάχιστον 10 ακόμη. <b>Για έξι από αυτά έχουν ήδη εκδοθεί εντολές για εκκενώσεις</b>, οι <b>πέντε θεωρούνται σκληροπυρηνικές</b>, καθώς αποτελούν έδρες σκληρών αντεξουσιαστών, ενώ <b>η έκτη είναι το Κ-Βοξ, το άτυπο στρατηγείο του «Ρουβίκωνα»</b>.</p>
      <p>Οι επιτελείς, σύμφωνα και με τις κατευθύνσεις που έχουν λάβει από τον υπουργό Προστασίας του Πολίτη, <b>θα προσπαθήσουν όλα να γίνουν με διακριτικό τρόπο και λεπτούς χειρισμούς γιατί ακόμα και το παραμικρό λάθος μπορεί να δημιουργήσει αλυσιδωτές αντιδράσεις</b>. Σύμφωνα με το «ΠΡΩΤΟ ΘΕΜΑ», σ<b>τόχος της Αστυνομίας είναι μέχρι το τέλος του χρόνου οι συγκεκριμένες καταλήψεις να έχουν αδειάσει.</b> Οι υπόλοιπες 10 καταλήψεις αφορούν εγκαταλειμμένα κτήρια που έχουν καταληφθεί από αλληλέγγυους αντιεξουσιαστές και έχουν μετατραπεί σε ξενώνες φιλοξενίας προσφύγων και μεταναστών, ενώ σε πολλές περιπτώσεις οι τελευταίοι πέφτουν θύματα επιτήδειων αγοράζοντας πανάκριβα ακόμη και την τροφή τους. <b>Αστυνομικοί που έχουν εκπονήσει το σχέδιο εκτιμούν ότι πολλές καταλήψεις θα αδειάσουν χωρίς να γίνουν αστυνομικές επιχειρήσεις, καθώς τόσο η ΕΛΑΣ όσο και ο Διεθνής Οργανισμός Μετανάστευσης θα διανείμουν ενημερωτικά φυλλάδια σε πολλές γλώσσες σε πρόσφυγες και μετανάστες που μένουν στα συγκεκριμένα κτήρια, προκειμένου αυτοί να γνωρίζουν ότι θα μεταφερθούν σε δομές σε όλη τη χώρα.</b></p>
      <p>Σύμφωνα με το ρεπορτάζ, το <b>σχέδιο</b> της Αστυνομίας <b>για «καθαρά Εξάρχεια» και άδειασμα των καταλήψεων βασίζεται στο σκεπτικό του επιτυχημένου επιχειρησιακού πλάνου του εορτασμού του Πολυτεχνείου</b>. Δηλαδή, απελευθερώνοντας υπό κατάληψη κτήρια και κλείνοντας το Πολυτεχνείο και την ΑΣΟΕΕ, οι «μπαχαλάκηδες» απενεργοποιήθηκαν καθώς σφραγίστηκαν τα σημεία που θα χρησιμοποιούσαν ως ορμητήρια για να ξεκινήσουν τις επιθέσεις και στη συνέχεια ως καταφύγιο μετά τον κλεφτοπόλεμο με τις Αρχές. Συνεπώς επεκτείνοντας το επιτυχημένο πλάνο, <b>αν δηλαδή δεν υπάρχουν καταλήψεις κτιρίων στην περιοχή, τότε ούτε οι «μπαχαλάκηδες» θα μπορούν να δραστηριοποιηθούν</b>, ούτε οι μαφίες θα τα χρησιμοποιούν ως γιάφκες για την παράνομη δραστηριότητά τους. <b>Το μεγάλο στοίχημα του υπουργείου είναι λοιπόν όχι μόνο να αδειάσουν οι καταλήψείς, αλλά τους επόμενους μήνες να μην καταληφθεί κανένα άλλο κτήριο.</b></p>
      <p>
        <b>Δείτε όλες τις τελευταίες </b>
        <a href="https://www.newsbomb.gr/oles-oi-eidhseis">
          <b>Ειδήσεις</b>
        </a>
        <b> από την Ελλάδα και τον Κόσμο, τη στιγμή που συμβαίνουν, στο </b>
        <a href="https://www.newsbomb.gr/">
          <b>Newsbomb.gr</b>
        </a>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/story/1031853/xamos-stin-kriti-psaras-epiase-ayto-to-teras">Χαμός στην Κρήτη: Ψαράς έπιασε αυτό το «τέρας»</a>
      </p>
      <p>
        <a href="https://www.newsbomb.gr/bombplus/travel/kosmos/story/1031786/akyrothike-i-syntomoteri-ptisi-ston-kosmo-itan-molis-9-lepta">Ακυρώθηκε η συντομότερη πτήση στον κόσμο! Ήταν μόλις 9 λεπτά (pics)</a>
      </p>
      <related>
        <a href="https://www.newsbomb.gr/ellada/ergasia/story/1031941/proslipseis-ston-dimo-peiraia-mexri-ayrio-25-11-oi-aitiseis"/>
        <a href="https://www.newsbomb.gr/ellada/ekklhsia/story/1031918/vomva-ieronymoy-aifnidiastiki-dilosi-gia-tin-paraitisi-toy"/>
        <a href="https://www.newsbomb.gr/ellada/story/1031985/fthiotida-agrotis-vrike-tragiko-thanato-sto-xorafi"/>
      </related>
    </article>
  </body>
</html>