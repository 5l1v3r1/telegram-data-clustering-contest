<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/health-news/local/Article-9a59c83505c9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T07:27:00+00:00"/>
    <meta property="og:title" content="מחדל חמור בבית חולים שיקומי: צעיר מת עקב רשלנות - משפחתו תפוצה"/>
    <meta property="og:description" content="המטופל, חולה במחלת ניוון שרירים, הגיע לביקורת שגרתית לבדיקת מכשיר ההנשמה הביתי שלו ומת בשנתו. השופט קבע כי רשלנות בית החולים גרמה למותו של החולה"/>
  </head>
  <body>
    <article>
      <h1>מחדל חמור בבית חולים שיקומי: צעיר מת עקב רשלנות - משפחתו תפוצה</h1>
      <h2>המטופל, חולה במחלת ניוון שרירים, הגיע לביקורת שגרתית לבדיקת מכשיר ההנשמה הביתי שלו ומת בשנתו. השופט קבע כי רשלנות בית החולים גרמה למותו של החולה וכי משפחתו תקבל פיצוי של 450 אלף שקל</h2>
      <address><time datetime="2019-11-24T07:27:00+00:00">24 Nov 2019, 07:27</time> by <a rel="author">שמעון איפרגן</a></address>
      <p>הצעיר, בן 25, סבל ממחלת ניוון שרירים. לפני כשמונה שנים הגיע לבית החולים השיקומי 'אלין' לבדיקה שגרתית, כמדי כמה חודשים, עם מכשיר ההנשמה הביתי שלו במטרה לבדוק את ניטור ההנשמה בלילה וכיול המכשיר.</p>
      <p>רופא שנכנס למחרת לחדרו נחרד לגלות שהוא מת במיטתו כשגופו מחובר למכונת ההנשמה ומכשיר הניטור מצפצף. הוריו של המטופל ישנו בחדרו בעת שהרופא נכנס פנימה, והוא נאלץ להעירם ולבשר להם את הבשורה המרה.</p>
      <p>חקירה מעמיקה של המקרה העלתה כי המטופל מת כבר סמוך לשעה אחת בלילה, אך איש מהצוות הרפואי במקום לא הבחין בכך. אף אח או אחות לא נכנסו לחדר לביקורת ולא שמעו את צפצוף המכשיר.</p>
      <p>בכתב תביעה שהגישו הוריו של הצעיר לבית משפט השלום בחיפה נטען כי הוא מת עקב רשלנות הצוות הרפואי, שלא טרח לערוך ביקורת בחדרו במהלך לילה ולבדוק את מצבו. האב ציין כי מחדלי הצוות הרפואי קיצרו את חיי בנו. רופא מומחה שהגיש חוות דעת בשם ההורים קבע כי הצוות הרפואי התרשל.</p>
      <p>מנגד, טען בית החולים כי מצבו של המטופל היה תקין, הוא לא שידר אותות מצוקה וכנראה מת בשנתו.</p>
      <p>רופא בכיר בבית החולים העיד בבית המשפט כי תחקר את מותו של המטופל וגילה כי עובדת 'כוח עזר' נכנסה לחדרו ולא השכילה להבין את מצבו. לא ברור מתי היא נכנסה, אם שמעה את צפצוף המכשיר ואם היה אפשר לנקוט פעולות החייאה ולהצילו.</p>
      <p><b>עוד ב-mako בריאות:<br/></b><a href="https://www.mako.co.il/health-wellness/healthy-nutrition/Article-1fa097c7e8f5e61027.htm?Partner=interlink">&gt;&gt; זהירות: זה הפרי הכי משמין של החורף<br/>&gt;</a><a href="https://www.mako.co.il/health-news/international/Article-5c346b643197e61027.htm?Partner=interlink">&gt; חשבה ששכן מאיר בפנס לייזר וגילתה דבר נורא<br/>&gt;</a><a href="https://www.mako.co.il/health-wellness/diet/Article-60188c7d0606e61027.htm?Partner=interlink">&gt; כך תנצלו את ארוחת הצהריים שלכם לירידה במשקל</a> </p>
      <p>השופט יואב פרידמן הביע תמיהה מדוע השתלשלות האירועים שעליה העיד הרופא לא תועדה במסמך של בית החולים. הוא קבע כי בית החולים התרשל ותמה הכיצד אחות במחלקה לא נכנסה פעמיים-שלוש לחדרו של המנוח לבדוק את מצבו ואת תקינות המכשירים. הוא קבע נחרצות כי רשלנות בית החולים גרמה למותו של החולה.</p>
      <p>"למצער הימנעות זו מהצגת נתונים מתבקשת על ידי בית החולים שהמידע היה בידיו מאוששת את המסקנה שסביר יותר שבית החולים התרשל מאשר ההפך", הדגיש השופט בפסק הדין, ופסק למשפחה פיצוי בסך 450 אלף שקל.</p>
    </article>
  </body>
</html>