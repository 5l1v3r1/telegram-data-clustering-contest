<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fz.se/nyhet/281625-farskt-gameplay-fran-star-citizen-konventet-citizencon"/>
    <meta property="og:site_name" content="FZ.se"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Färskt gameplay från Star Citizen-konventet CitizenCon"/>
    <meta property="og:description" content="Infiltration, snöstormar och flygbussar visades upp under konventets sjunde upplaga."/>
  </head>
  <body>
    <article>
      <h1>Färskt gameplay från Star Citizen-konventet CitizenCon</h1>
      <h2>Infiltration, snöstormar och flygbussar visades upp under konventets sjunde upplaga.</h2>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author" href="https://www.fz.se/medlem/233563" target="_blank">Jonny Myrén</a></address>
      <p><i>Star Citizens</i> årliga konvent CitizenCon gick av stapeln igår, och givetvis hade man en hel del spännande att visa upp från Chris Roberts lika påhejade som kontroversiella projekt. Först ut var en glättig reklamfilm för rymdskeppsmodellen Carrac från Anvil Aerospace. I den fick vi en titt på hur utomjordiska skogar, mineralrika grottor och maffiga bergsformationer kan komma att se ut (man kan väl hoppas?).</p>
      <p>Näst på tur var den huvudsakliga gameplay-demonstrationen, som denna gång kretsade kring just Carrack-skeppet såväl som förbättringarna man gjort för hur man skapar och renderar sina planeter. En en förbättringarna är att skuggor från höga berg och andra inslag i geografin kommer kasta skuggor även när man befinner sig på hög höjd för att skapa mer verklighetstrogna vyer. Vidare har man jobbat mycket med att minimera mängden pop-in när man färdas från rymden ned till planeten genom att skapa en mer sömlös övergång från lågupplösta LOD-texturer till mer högupplösta varianter. I koppling till detta har man även strävat efter att eliminera de mönster som kan uppstå när en upprepande textur används för att täcka ett väldigt stort område.</p>
      <figure>
        <iframe src="https://www.youtube.com/embed/n9fKOwXIMx4" width="640" height="360" data-service="Youtube" scrolling="no"/>
      </figure>
      <p>Man talar även om att varje planet och biom kommer ha sina egna miljömässiga parametrar, vilket innebär att till exempel atmosfäriskt tryck och luftfuktighet i en region kan ge upphov till dimma som böljar över berg eller helt enkelt kondens på vindrutan.</p>
      <p>Den andra delen av gameplay-demot tar vid där den första slutade, vilket är under en flygbussresa över ett snötäckt bergslandskap. Målet är att använda en förklädnad för att infiltrera ett labb och stjäla information, vilket är ett exempel på de uppdrag i spelet som inte kretsar kring strider. Det hela slutar med en flykt i extremt låga temperaturer och starka vindar, och här betonar man vikten av att som spelare ta hänsyn till väderleken när man väljer utrustning, eftersom man bland annat kan drabbas av hypotermi. Lyckligtvis har han i förväg placerat ut en bättre dräkt i en grotta, som han skakande tar på sig.</p>
      <figure>
        <iframe src="https://www.youtube.com/embed/fCDOM2UULhE" width="640" height="360" data-service="Youtube" scrolling="no"/>
      </figure>
      <p>Härnäst får vi en titt på spelets imponerande tygfysik när spelaren drar av en presenning från sin bil, varpå vinden blåser i väg den. Flykten fullbordas med en strid i luften, där man i fjärran kan se den snöstorm vi precis var i. Demot avslutas därefter med en färd genom att maskhål till ett annat solsystem.</p>
      <p>Man har även hållit i ett flertal olika paneler som behandlar olika delar av spelet, vilka man kan se på <a href="https://www.twitch.tv/starcitizen/videos">Twitch</a>. Man talade bland annat om det nya spelläget Theatres of War, där 40 spelare uppdelade i två lag kommer slåss om territorium i tre omgångar både till fots och med större skepp som kräver samarbetande besättningsmän. Detta läge väntas komma nästa år, men fanns tillgängligt att prova för deltagare vid konventet.</p>
      <p>Missa heller inte att spelet är gratis att prova på fram till 5 december.</p>
      <h3>Läs mer</h3>
      <figure>
        <img src="https://cdn.fz.se/artikel/bild/1413910?l=eyJyZXNvdXJjZSI6IlwvYXJ0aWtlbFwvYmlsZFwvMTQxMzkxMCIsImZpbHRlcnMiOltdLCJwYXJhbXMiOltdLCJrZXkiOiJjNjUxOTY3OTE3ZjYzMTY5MTU4ODgyZDA5OWRiNGZkMyJ9"/>
        <figcaption>Chris Roberts påstås vansköta Star Citizen</figcaption>
      </figure>
      <figure>
        <img src="https://cdn.fz.se/artikel/bild/1411399?l=eyJyZXNvdXJjZSI6IlwvYXJ0aWtlbFwvYmlsZFwvMTQxMTM5OSIsImZpbHRlcnMiOltdLCJwYXJhbXMiOltdLCJrZXkiOiI0OWM3ZDViYTEwZjFlN2NhMDA1NGM1YjZmYmRjZTAyZSJ9"/>
        <figcaption>Star Citizen uppdateras i helgen: ny planet, gravitationsflygning m.m.</figcaption>
      </figure>
      <figure>
        <img src="https://cdn.fz.se/artikel/bild/1411797?l=eyJyZXNvdXJjZSI6IlwvYXJ0aWtlbFwvYmlsZFwvMTQxMTc5NyIsImZpbHRlcnMiOltdLCJwYXJhbXMiOltdLCJrZXkiOiJhNTJmYTA2NzgzNjg5YWM0NzIyMjIwNDRiODc4NzlmYyJ9"/>
        <figcaption>Star Citizen har kostat 193 miljoner dollar hittills</figcaption>
      </figure>
    </article>
  </body>
</html>