<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/conte-il-governo-non-cadra-ma-basta-con-le-liti-avanti-con-un-cronoprogramma-di-riforme/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T07:44:46+00:00"/>
    <meta property="og:title" content="Conte: “Il governo non cadrà, ma basta con le liti. Avanti con un cronoprogramma di riforme”"/>
    <meta property="og:description" content="Il presidente del Consiglio Conte, in un'intervista a 'la Repubblica', ha assicurato che l'esecutivo non cadrà a gennaio: 'Basta con le liti, si rimanga concentrati. Con l'anno nuovo avanti con un cronoprogramma di riforme che l'Italia attende da anni. Nessuna aspirazione o velleità ad essere il nuovo leader M5s'."/>
  </head>
  <body>
    <article>
      <h1>Conte: “Il governo non cadrà, ma basta con le liti. Avanti con un cronoprogramma di riforme”</h1>
      <h2>Il presidente del Consiglio Conte, in un’intervista a ‘la Repubblica’, ha assicurato che l’esecutivo non cadrà a gennaio: “Basta con le liti, si rimanga concentrati. Con l’anno nuovo avanti con un cronoprogramma di riforme che l’Italia attende da anni. Nessuna aspirazione o velleità ad essere il nuovo leader M5s”.</h2>
      <address><time datetime="2019-11-24T07:44:46+00:00">24 Nov 2019, 07:44</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il presidente del Consiglio Conte, in un'intervista a ‘la Repubblica', ha dato rassicurazioni sulla tenuta dell'esecutivo giallo-rosso, spiegando che il governo a gennaio non cadrà, <i>"ma basta con le liti, si rimanga concentrati. Con l'anno nuovo avanti con un cronoprogramma di riforme che l'Italia attende da anni. Nessuna aspirazione o velleità ad essere il nuovo leader M5s".</i></p>
      <p>Conte ha così aperto al nuovo contratto di governo richiesto da M5s.<i>"Con il nuovo programma dovremo realizzare un cronoprogramma con le riforme che l'Italia attende da anni:accelerare i tempi di giustizia civile penale, ridurre la burocrazia, digitalizzare la pubblica amministrazione, accelerare gli investimenti, rivedere in modo organico il sistema fiscale e in particolare l'Irpef, investire più efficacemente nell'istruzione, nella ricerca e nell'innovazione".</i></p>
      <p><i>"Invito tutte le forze politiche e i protagonisti di questo impegno di governo a rimanere concentrati"</i>, ha detto presidente del Consiglio<i>, "verremo giudicati non per i proclami o le frasi a effetto ma per tutto ciò che di buono riusciremo a fare".</i></p>
      <p><i>"Nella mia posizione non possono permettermi distrazioni"</i>, ha aggiunto il premier a proposito delle tensioni nella maggioranza, <i>"devo rimanere concentrato sulle molte iniziative che servono per migliorare il Paese e la qualità di vita dei cittadini". </i>L'esecutivo un'anima ce l'ha, ha spiegato replicando a Zingaretti, ed è a un tempo visionaria e pragmatica.</p>
      <p><b>Sulla trattativa per l'ex Ilva con Arcelor Mittal</b> ha detto:<i> "Il signor Mittal mi ha dichiarato di essere disponibile a tornare sui suoi pas</i><i>si e a investire nello stabilimento"</i> di Taranto, ma non è escluso un intervento pubblico con <i>"una presenza di sostegno"</i> e <i>"di controllo".</i></p>
      <p><i>"Abbiamo evitato un disastro economico e sociale"</i>, ha sottolineato ancora, ricordando di aver rispedito al mittente la richiesta di tagliare 5 mila posti di lavoro. Per Conte un recesso del colosso franco-indiano <i>"avrebbe arrecato un grave danno produttivo e compromesso qualsiasi operazione di rilancio della città".</i> Sulla questione dello <b>scudo penale</b> ha ribadito che non se ne è parlato:<i> "La affronteremo alla fine".</i> Il premier ha anche aperto a un intervento pubblico per l'ex Ilva: <i>"Non lo escludo"</i>, ha spiegato, <i>"ma non sarà in sostituzione. Se ci sarà, sarà una presenza di sostegno e, direi, di controllo". </i></p>
    </article>
  </body>
</html>