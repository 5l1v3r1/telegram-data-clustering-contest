<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806971/%D8%A8%D8%B1%D9%86%D8%A7%D9%85%D9%87-%D8%AA%D9%87%D8%B1%D8%A7%D9%86-%D9%87%D9%88%D8%B4%D9%85%D9%86%D8%AF-%D8%AF%D8%B1-%D9%85%DB%8C%D8%A7%D9%86-%DB%B6-%D8%A8%D8%B1%DA%AF%D8%B2%DB%8C%D8%AF%D9%87-%D9%86%D9%87%D8%A7%DB%8C%DB%8C-%D8%AC%D8%A7%DB%8C%D8%B2%D9%87-%D8%AC%D9%87%D8%A7%D9%86%DB%8C-%D8%B4%D9%87%D8%B1-%D9%87%D9%88%D8%B4%D9%85%D9%86%D8%AF-%DB%B2%DB%B0%DB%B1%DB%B9"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:14:00+00:00"/>
    <meta property="og:title" content="برنامه «تهران هوشمند» در میان ۶ برگزیده نهایی جایزه جهانی شهر هوشمند ۲۰۱۹"/>
    <meta property="og:description" content="شهر تهران و برنامه تهران هوشمند (STP) به‌عنوان یکی از شش شهر برگزیده نهایی جایزه جهانی شهر هوشمند سال ۲۰۱۹ در بخش City Award انتخاب شد."/>
  </head>
  <body>
    <article>
      <h1>برنامه «تهران هوشمند» در میان ۶ برگزیده نهایی جایزه جهانی شهر هوشمند ۲۰۱۹</h1>
      <h2>شهر تهران و برنامه تهران هوشمند (STP) به‌عنوان یکی از شش شهر برگزیده نهایی جایزه جهانی شهر هوشمند سال ۲۰۱۹ در بخش City Award انتخاب شد.</h2>
      <address>
        <time datetime="2019-11-24T07:14:00+00:00">24 Nov 2019, 07:14</time>
      </address>
      <p>به گزارش گروه اجتماعی خبرگزاری دانشجو، به نقل از روابط عمومی سازمان فناوری اطلاعات و ارتباطات شهرداری تهران، بنابر اعلام کمیته ارزیابی جایزه جهانی شهر‌های هوشمند (WSCA) برنامه تهران هوشمند به همراه شهر‌های بریستول (انگلیس)، کوریتیبا (برزیل)، مونته‌ویدئو (اروگوئه)، سئول (کره) و استکهلم (سوئد) در میان برگزیدگان این جایزه جهانی بود و دکتر محمد فرجود، مدیرعامل سازمان به‌عنوان نماینده شهرداری تهران این جایزه را دریافت کرد.</p>
      <p>جایزه جهانی شهر‌های هوشمند ۲۰۱۹ در شش بخش جایزه شهر‌ها (City Award) جایزه ایده نوآورانه، تحول دیجیتالی، محیط شهری، جابجایی، حکمروایی و مالی و شهر‌های فراگیر و اشتراکی طرح‌ریزی شده است. بخش City Award با محوریت راهبرد‌های مبتنی بر پروژه‌ها، اقدامات ابتکاری و سیاست‌های عملیاتی شهروند محور در حوزه شهر هوشمند طرح ریزی شده است.</p>
      <p>بنابر اعلام برگزار کنندگان WSCA در سال جاری، بیش از ۴۵۰ شرکت کننده از ۵۴ کشور مختلف دنیا، برنامه‌ها، پروژه‌ها، دستاوردها، ایده‌ها و راهبرد‌های مختلف خود در حوزه توسعه شهر‌های هوشمند پایدار را ثبت و مورد سنجش کمیته ارزیابی WSCA قرار دادند.</p>
      <p>گفتنی است جایزه جهانی شهر هوشمند، یکی از برنامه‌های اصلی همایش و نمایشگاه بین‌المللی Smart City Expo است که در تاریخ ۱۹ تا ۲۱ نوامبر (۲۸ تا ۳۰ آبان ماه) در شهر بارسلونا برگزار شد. این رویداد سالانه، برای اولین مرتبه در سال ۲۰۱۱ و با هدف بررسی میزان تأثیر طرح‌های هوشمند در ایجاد شهر‌هایی پویا و پایدار برگزار شد.</p>
      <p>همچنین بیش از ۲۵ هزار بازدیدکننده از کنگره جهانی شهر هوشمند ۲۰۱۹ بازدید کرده‌اند و بیش از ۴۰۰ سخنران در محور‌های مختلف از ۷۰۰ شهر و ۱۴۰ کشور دنیا که در این کنگره حضور داشته‌اند به سخنرانی و تبادل اطلاعات پرداختند.</p>
      <p>شایان ذکر است تهران هوشمند بر اساس چشم‌انداز ترسیم شده در این برنامه، شهری است پایدار برای همه با سطح کیفیت زندگی روز افزون بر مبنای توسعه مشارکت‌های شهروندی، عمومی و خصوصی، جایی برای زندگی سلامت و شاد، با رفت و آمد روان و برخوردار از زیرساخت‌های یکپارچه، مدیریت شهری کارآمد و اقتصادی پویا.</p>
      <p>تحول دیجیتالی شهرداری تهران، شهروند هوشمند و خدمات دیجیتالی، تهران نوآور، توسعه خدمات ایمنی و انرژی و محیط هوشمند و مدیریت هوشمند سفر‌های درون شهری از سرفصل‌های اصلی برنامه تهران هوشمند محسوب می‌شود.</p>
    </article>
  </body>
</html>