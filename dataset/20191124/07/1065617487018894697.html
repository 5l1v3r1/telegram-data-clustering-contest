<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/pallotta-scende-a-750-milioni-e-intanto-ne-mettera-40/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T07:59:20+00:00"/>
    <meta property="og:title" content="Pallotta scende a 750 milioni e intanto ne metterà 40"/>
    <meta property="og:description" content="Dal presidente ecco la prima tranche di aumento di capitale. Fienga:"/>
  </head>
  <body>
    <article>
      <h1>Pallotta scende a 750 milioni e intanto ne metterà 40</h1>
      <h2>Dal presidente ecco la prima tranche di aumento di capitale. Fienga: “Progetto solido”. Idea di cogestione con Friedkin</h2>
      <address><time datetime="2019-11-24T07:59:20+00:00">24 Nov 2019, 07:59</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Ok, il prezzo è giusto.</b> O su per giù. Nel cavalleresco braccio di ferro sulla valutazione della Roma che <b>James Pallotta e Dan Friedkin</b> stanno portando avanti, le parti si stanno avvicinando, scrive Massimo Cecchini su <i>La Gazzetta dello Sport.</i></p>
      <p>Si dice che <b>750 milioni</b> – <b>progetto stadio compreso</b> – possa essere la cifra su cui il proprietario del club giallorosso possa accettare di vendere, tenendo conto del fardello di debiti da 272 milioni di cui farsi carico. Ma<b> il magnate texano</b> (di origini californiane) che è decollato grazie alla importazioni delle Toyota negli Usa vuole spendere ancora meno e quindi si tratta, anche se coloro che sono addentro alla trattativa assicurano che la definizione è vicina. In un senso o nell’altro, entro un mese si saprà tutto.<b> Per la gioia di chi lavora a Trigoria.</b></p>
      <p>Una cosa è certa, <b>Pallotta non vuole uscire dalla Roma</b>, e non solo per via dello stadio, e così prende quota anche l’ipotesi di una gestione congiunta, che parte da un dato: la prima tranche di ricapitalizzazione, da circa 40 milioni, da effettuare entro fine anno, sarà l’attuale proprietario a farla.</p>
      <p>Al momento, poi, le manifestazioni d’interesse che giungono dai Paesi Arabi <b>sembrano abbastanza tiepide</b>, e forse – pensano i dietrologi esperi di finanza – fatte uscire proprio per mettere fretta a Friedkin.</p>
      <p>“<i>Il progetto di ristrutturazione</i> – ha detto <b>Fienga</b> nel corso della premiazione dei “Cavalieri della Roma” —<i> ha condotto a un profondo ripensamento di quella che era la struttura interna, per ciò che riguarda gli uomini e i ruoli. Ciò ha portato a una richiesta di sostegno della società all’azionista, che ha risposto positivamente. In casi di ricapitalizzazione così cospicua è normale il coinvolgimento anche di altri soggetti. Ciò che conta è che il progetto sia confermato e il sostegno garantito, e tutto va verso questa direzione, anche se ciò che sento in questi giorni è un po’ troppo “anticipato”. Io sulla Roma sono estremamente tranquillo”.</i></p>
    </article>
  </body>
</html>