<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/thriskeia/824142_deite-poios-itan-o-agios-petros-o-ieromartyras-arhiepiskopos-alexandreias-poy"/>
    <meta property="og:site_name" content="PRONEWS"/>
    <meta property="article:published_time" content="2019-11-24T07:29:47+00:00"/>
    <meta property="og:title" content="Δείτε ποιος ήταν ο Άγιος Πέτρος ο Ιερομάρτυρας Αρχιεπίσκοπος Αλεξανδρείας που τιμάται σήμερα"/>
    <meta property="og:description" content="Ο Άγιος Πέτρος, ο οποίος τιμάται κάθε 24 Νοεμβρίου, συνδύαζε θερμότατο ζήλο και ανώτερη λαμπρή μόρφωση. Αρκετά γρήγορα κατέλαβε σπουδαία θέση στην εκκλησία της Αιγύπτου, αφού διαδέχτηκε τον αρχιεπίσκοπο Αλεξανδρείας..."/>
  </head>
  <body>
    <article>
      <h1>Δείτε ποιος ήταν ο Άγιος Πέτρος ο Ιερομάρτυρας Αρχιεπίσκοπος Αλεξανδρείας που τιμάται σήμερα</h1>
      <address>
        <time datetime="2019-11-24T07:29:47+00:00">24 Nov 2019, 07:29</time>
      </address>
      <p>
        <b>Ο Άγιος Πέτρος, ο οποίος τιμάται κάθε 24 Νοεμβρίου, συνδύαζε θερμότατο ζήλο και ανώτερη λαμπρή μόρφωση. Αρκετά γρήγορα κατέλαβε σπουδαία θέση στην εκκλησία της Αιγύπτου, αφού διαδέχτηκε τον αρχιεπίσκοπο Αλεξανδρείας Θεωνά.</b>
      </p>
      <p>Το έτος 306 μ.Χ. προήδρευσε σε Σύνοδο πού καταδίκασε και καθήρεσε τον επίσκοπο Λυκοπόλεως Μελέτιο. Αλλά αυτός για να εκδικηθεί τον Πέτρο τον κατάγγειλε στον αυτοκράτορα Μαξιμιανό Γαλέριο, όταν αυτός κήρυξε διωγμό κατά των χριστιανών.</p>
      <p>Τότε ο ευσεβής αρχιεπίσκοπος, έδειξε τη μεγάλη και λαμπρή διαγωγή του. Προκειμένου να συλληφθεί από τον έπαρχο Αλεξανδρείας, κάλεσε τους πιο άξιους πρεσβυτέρους της αρχιεπισκοπής του, τον Αχιλλά και τον Αλέξανδρο. Τους ανήγγειλε ότι έφτασε το τέλος του και όρισε διαδόχους του.</p>
      <p>Κατόπιν, για να μη αντιληφθεί τη σύλληψη του ο χριστιανικός λαός, που ήταν συγκεντρωμένος μπροστά στην πόρτα του, βγήκε και παραδόθηκε στους στρατιώτες από μια τρύπα, που ανοίχτηκε στο πίσω μέρος του σπιτιού του.</p>
      <p>Έπειτα τον πήγαν κρυφά στον τόπο της θανατικής εκτέλεσης, όπου τον αποκεφάλισαν τον Νοέμβριο του 311 μ.Χ. αφού ποίμανε την Εκκλησία της Αλεξάνδρειας 12 χρόνια.</p>
      <p>Από κάποιο σύγγραμμα του «περὶ θεότητας» διασώθηκαν μερικά κομμάτια. Σώζονται επίσης Κανόνες από τη συγγραφή του «περὶ Μετανοίας», που έγραψε όταν οδηγούσε στην επιστροφή χριστιανούς, που κατά τους διωγμούς δεν μπόρεσαν να μείνουν σταθεροί στην πίστη.</p>
      <p>Επίσης η ευσεβής οξυδέρκεια του Πέτρου, είχε διακρίνει τις αιρετικές τάσεις του νεαρού τότε διακόνου Αρείου και τον αφόρισε. Αλλά ύστερα τον δέχτηκε πάλι, αφού δήλωσε μετάνοια και ζήτησε δημόσια συγνώμη.</p>
      <p>Τμήματα της Κάρας του Αγίου βρίσκονται στις Μονές Διονυσίου Αγίου Όρους και Κλειστών Αττικής. Απότμημα του Ιερού Λειψάνου του Αγίου βρίσκεται στη Λαύρα Αγίου Αλεξάνδρου Νέβσκι Αγίας Πετρουπόλεως.</p>
    </article>
  </body>
</html>