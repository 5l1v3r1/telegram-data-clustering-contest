<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806996/%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C-%D8%AF%D9%86%DB%8C%D8%A7-%D9%81%DA%A9%D8%B1-%D9%86%D9%85%DB%8C%E2%80%8C%DA%A9%D8%B1%D8%AF-%D8%A8%D8%AA%D9%88%D8%A7%D9%86%DB%8C%D9%85-%D8%AF%D8%B1-%DB%B4%DB%B8-%D8%B3%D8%A7%D8%B9%D8%AA-%D8%A2%D8%B4%D9%88%D8%A8%E2%80%8C%D9%87%D8%A7-%D8%B1%D8%A7-%D8%AC%D9%85%D8%B9-%DA%A9%D9%86%DB%8C%D9%85-%DB%B5%DB%B0%DB%B0-%D8%B9%D9%86%D9%88%D8%A7%D9%86-%D8%B4%D8%BA%D9%84%DB%8C-%D8%AA%D9%88%D8%B3%D8%B7-%D8%A8%D8%B3%DB%8C%D8%AC-%D8%A7%D8%AD%D8%B5%D8%A7-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:55:00+00:00"/>
    <meta property="og:title" content="سردار فدوی: دنیا فکر نمی‌کرد بتوانیم در ۴۸ ساعت آشوب‌ها را جمع کنیم / ۵۰۰ عنوان شغلی توسط بسیج احصا شده است"/>
    <meta property="og:description" content="جانشین فرمانده کل سپاه پاسداران انقلاب اسلامی گفت: کسی در دنیا فکر نمی‌کرد بتوانیم ظرف ۴۸ ساعت آشوب‌ها را در ایران جمع کنیم."/>
  </head>
  <body>
    <article>
      <h1>سردار فدوی: دنیا فکر نمی‌کرد بتوانیم در ۴۸ ساعت آشوب‌ها را جمع کنیم / ۵۰۰ عنوان شغلی توسط بسیج احصا شده است</h1>
      <h2>جانشین فرمانده کل سپاه پاسداران انقلاب اسلامی گفت: کسی در دنیا فکر نمی‌کرد بتوانیم ظرف ۴۸ ساعت آشوب‌ها را در ایران جمع کنیم.</h2>
      <address>
        <time datetime="2019-11-24T07:55:00+00:00">24 Nov 2019, 07:55</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، سردار علی فدوی جانشین فرمانده کل سپاه پاسداران انقلاب اسلامی صبح امروز (یکشنبه) در اجتماع ۴ هزار نفری دختران بسیجی در تالار بزرگ وزارت کشور، اظهار داشت: مسلما دستور امام برای تشکیل بسیج اثر وضعی در انجام تکالیف ما دارد و باید حواسمان باشد در مجموعه‌ای خدمت می‌کنیم که فرمان تشکیل آن از زبان امام (ره) صادر شده است.</p>
      <p>وی در خصوص چرایی به سرانجام رسیدن بسیاری از کار‌های انجام شده توسط سپاه و بسیج، افزود: خیلی از این موضوعات مربوط به تشکیل دهنده این مجموعه یعنی حضرت امام (ره) است. روح این سیستم مربوط به تشکیل دهنده آن است و همین است که سپاه بسیج از اول انقلاب تاکنون با قوت و اطمینان کامل پای هر کاری رفتند، موفق شدند.<br/><br/>سردار فدوی ادامه داد: مثالی وجود ندارد که سپاه و بسیج پای کاری رفته باشند و آن کار با موفقیت همراه نبوده باشد.<br/><br/>جانشین فرمانده کل سپاه با اشاره به اغتشاشات اخیر در کشور، گفت: همین توطئه چند روز گذشته، بر اساس اخبار و اطلاعات کامل که در اختیار داریم، توطئه خیلی بزرگی بود، اما در ۴۸ ساعت جمع شد و دنیا نمی‌تواند تصور کند که چگونه این توطئه در این مدت کوتاه جمع شد.<br/><br/>وی تاکید کرد: بعضی موارد به گونه‌ای است که دشمن برای اقدام علیه ما از جامعه زنان استفاده می‌کند، در طرف مقابل نیز برخی اقدامات ما به گونه‌ای است که برای اثرگذاری بیشتر، خانم‌ها باید سرمنشاء و سرآغاز تحولات باشند.<br/><br/>سردار فدوی با اشاره به موضوع حجاب گفت: امروز در عرصه جنگ نرم و نبرد فرهنگی تمام خبیث‌های عالم علیه ارزش‌های اسلامی متحد شده‌اند و بانوان نقش تعیین کننده‌ای در این نبرد و به خصوص در حوزه عفاف و حجاب دارند.<br/><br/>جانشین فرمانده کل سپاه عنوان کرد: مشکلات اقتصادی امروز در شان ما نیست و این به دلیل این است که پای کار آن نرفته‌ایم. از همان ابتدای انقلاب موضوع جلوگیری از خام فروشی نفت مطرح بود، اما امروز پس از چهل سال کماکان مشغول خام فروشی نفت هستیم.<br/><br/>وی با بیان اینکه بسیج تاکنون ۵۰۰ عنوان مشاغل خانوادگی شناسایی کرده است، خاطرنشان کرد: در صورت فعال شدن این عناوین شغلی، بخش مهمی از معضل بیکاری و آسیب‌های اجتماعی ناشی از آن برطرف می‌شود.<br/><br/>سردار فدوی با بیان اینکه یکی دیگر از معضلات کشور ما، موضوع جمعیت است، گفت: رشد جمعیت کشور روند منفی را طی می‌کند که این موضوع می‌تواند تبعات منفی داشته باشد. بسیج جامعه زنان در این حوزه باید پیش قراول باشد و ما در خانواده‌های سپاه و بسیج حداقل باید پنج فرزند داشته باشیم.</p>
    </article>
  </body>
</html>