<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_google_kereso_hogyan_kell_keresni_az_interneten_tanacsok_tippek"/>
    <meta property="og:site_name" content="HVG.hu"/>
    <meta property="article:published_time" content="2019-11-24T07:03:00+00:00"/>
    <meta property="og:title" content="6 tipp: így mindig megtalálja majd a Google-ben, amit keres"/>
    <meta property="og:description" content="Daniel Russell, a Google kutatója szerint érdemes néhány tanácsot megfogadni, mielőtt legközelebb keresést végez a weben."/>
  </head>
  <body>
    <article>
      <h1>6 tipp: így mindig megtalálja majd a Google-ben, amit keres</h1>
      <address><time datetime="2019-11-24T07:03:00+00:00">24 Nov 2019, 07:03</time> by <a rel="author">hvg.hu</a></address>
      <p>
        <b>Daniel Russell, a Google kutatója szerint érdemes néhány tanácsot megfogadni, mielőtt legközelebb keresést végez a weben.</b>
      </p>
      <p>Naponta több milliárd keresést indítanak a felhasználók az interneten, hogy megtalálják a számukra legmegfelelőbb tartalmat. Legyen az egy régen látott videó, egy szócikk vagy egy szolgáltatás, a lényeg minden esetben ugyanaz: annál könnyebben bukkanunk rá, minél profibban keresünk.</p>
      <p>Daniel Russell 14 éve dolgozik a Google-nél, azóta kutatja a felhasználók keresési szokásait. Az elmúlt másfél évtized tapasztalatai alapján állított össze egy hatos listát, amely segít, hogy mindig megtaláljuk, amit keresünk.</p>
      <h3>1. Végezzünk még egy keresést</h3>
      <p>A szakember szerint a felhasználók hajlamosak úgy gondolni, hogy egyetlen kereséssel meg kapják a kívánt választ. Ez a legtöbb esetben nem igaz, ezért érdemes legalább két-három keresést elvégezni – (különböző megközelítésből, más-más kulcsszavakkal –, hogy több hiteles forráshoz jussunk a témában.</p>
      <h3>2. Ellenőrizzük a források hitelességét</h3>
      <p>Rátalálni valamire elég, azt is meg kell néznünk, az milyen weboldalon szerepel. Russell szerint érdemes átgondolni, hogy az adott weboldal "miért akar segíteni" a válasszal, milyen célja van az információ biztosításával, illetve az adott információ összhangban van-e a más oldalakon szereplő információkkal. De azt is érdemes megnézni, hogy az online fórumokon miket mondanak a weboldalról más felhasználók. Így nagyobb eséllyel rájöhet az ember, ha egy weboldalon lévő "válasz" nem valódi, csak meg akarják vele vezetni.</p>
      <h3>3. Kérdezzünk, ne válaszojunk</h3>
      <p>Fontos szempont, hogy a kereséskor ne azt írjuk bele a keresőbe, ami szerintünk a helyes válasz egy adott kérdésre, mert akkor egész biztosan olyan oldalakkal találkozunk majd, ami a mi feltételezésünket erősíti meg – akkor is, ha az téves.</p>
      <blockquote>Ha például a tacskó kutya súlya érdekel bennünket, akkor ne írjuk bele a keresésbe, hogy szerintünk hány kilogrammos az eb (pl. "10 kg tacskó", inkább írjuk azt: <i>mennyi egy tacskó súlya</i>.</blockquote>
      <h3>4. Szűkítsük a keresést</h3>
      <p>Az egyik legfontosabb dolog, ha nem tudjuk a választ egy adott kérdésre, hogy először a témával kapcsolatos általános dolgokra keressünk rá, majd utána próbáljuk szűkíteni a tárgyat. Ha például arra keresünk rá, hogy hány orvos van Magyarországon, valószínűleg egy átlagos számot kapunk. Ugyanakkor nem mindegy, hogy milyen orvosról beszélünk: ha nekünk sebész kell, máris jóval kisebb szám lesz a kapott eredmény.</p>
      <h3>5. Keressünk többféle módon</h3>
      <p>A kereséskor az egyik legfontosabb kérdés, hogy milyen kifejezéseket írunk a keresőbe. Ezek segítségével találja meg ugyanis a választ az algoritmus, ám ha nem a megfelelő szavakat visszük fel, az eredmény nem biztos, hogy a megfelelő lesz. Éppen ezért érdemes egyszerre többféle formában is elvégezni a keresést – többféle böngészőben, böngészőlapon, más-más keresőkifejezésekkel. A végén pedig összehasonlítani a kapott eredményeket.</p>
      <h3>6. Használjunk más eszközöket is</h3>
      <p>Ha vizuális tartalmat szeretnénk megtalálni, akkor a legjobb, ha kipróbáljuk a képkeresőt, a videókeresőt, vagy épp a könyvkeresőt. Mindez hasznos lehet például egy önéletrajz megírásánál, egy főzős videó megkeresésénél, vagy épp egy idézet megkeresésében.</p>
    </article>
  </body>
</html>