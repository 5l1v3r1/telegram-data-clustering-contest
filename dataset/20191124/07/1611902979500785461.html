<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/24/od-przyszlego-roku-tylko-siedem-niedziel-bez-zakazu-handlu-podobne-restrykcje-obowiazuja-jedynie-w-kilku-krajach/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-24T07:56:56+00:00"/>
    <meta property="og:title" content="Od przyszłego roku tylko siedem niedziel bez zakazu handlu. Podobne restrykcje obowiązują jedynie w kilku krajach"/>
    <meta property="og:description" content="Od 2020 r. zakaz handlu będzie obowiązywał we wszystkie niedziele z wyjątkiem siedmiu w roku. Handlowe będą dwie kolejne niedziele poprzedzające Boże Narodzenie, jedna przed Wielkanocą i cztery ostatnie niedziele: stycznia, kwietnia, czerwca oraz sierpnia."/>
  </head>
  <body>
    <article>
      <h1>Od przyszłego roku tylko siedem niedziel bez zakazu handlu. Podobne restrykcje obowiązują jedynie w kilku krajach</h1>
      <address><time datetime="2019-11-24T07:56:56+00:00">24 Nov 2019, 07:56</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Od 2020 r. zakaz handlu będzie obowiązywał we wszystkie niedziele z wyjątkiem siedmiu w roku. Handlowe będą dwie kolejne niedziele poprzedzające Boże Narodzenie, jedna przed Wielkanocą i cztery ostatnie niedziele: stycznia, kwietnia, czerwca oraz sierpnia.</b>
      </p>
      <p>Zgodnie z przepisami, zakaz nie dotyczy tych sklepów, w których za ladą staną ich właściciele.</p>
      <p>W tym roku zakaz handlu nie obowiązywał w ostatnie niedziele miesiąca. Zakupy zrobimy więc jeszcze w tym trybie tylko 24 listopada i 29 grudnia oraz przed świętami – 22 grudnia.</p>
      <p>Pierwszy etap wprowadzenia ustawy ograniczającej handel w niedziele ruszył 1 marca 2018 r. Od tego dnia w każdym miesiącu obowiązywały dwie niedziele handlowe – pierwsza i ostatnia. Od początku 2019 roku już tylko jedna niedziela w miesiącu jest handlową – ostatnia.</p>
      <p>Zakaz handlu w niedziele nie obowiązuje ponadto w piekarniach, cukierniach, lodziarniach, na stacjach paliw płynnych, w kwiaciarniach, w przypadku handlu kwiatami, wiązankami, wieńcami i zniczami przy cmentarzach, w zakładach pogrzebowych, w sklepach z pamiątkami, w sklepach z prasą, biletami komunikacji miejskiej, wyrobami tytoniowymi, kuponami gier losowych i zakładów wzajemnych, placówkach pocztowych.</p>
      <p>Z zakazu wyłączono także placówki handlowe w zakładach hotelarskich oraz prowadzące działalność w zakresie kultury, sportu, oświaty, turystyki i wypoczynku oraz placówki organizowane wyłącznie na potrzeby festynów, jarmarków i innych imprez okolicznościowych.</p>
      <p>W niedziele zakupy można zrobić ponadto w placówkach handlowych na dworcach, w portach i przystaniach morskich, w portach lotniczych, w strefach wolnocłowych, w środkach komunikacji miejskiej, autobusowej, kolejowej, rzecznej, morskiej i lotniczej, a także na morskich statkach handlowych, statkach powietrznych, platformach wiertniczych i innych budowlach morskich.</p>
      <p>Handel w niedziele bez ograniczeń funkcjonuje również na terenie jednostek więziennych, garnizonów, w aptekach i punktach aptecznych, w zakładach leczniczych dla zwierząt, w hurtowniach farmaceutycznych, a także w zakładach leczniczych przeznaczonych dla osób wymagających całodobowego monitoringu.</p>
      <p>Dodatkowo w okresie od dnia 1 czerwca do dnia 30 września każdego roku kalendarzowego handel może się odbywać w placówkach handlowych prowadzących sprzedaż częściami zamiennymi i maszynami rolniczymi. Zakaz handlu w niedziele nie obowiązuje na terenach rolno-spożywczych rynków hurtowych oraz w placówkach prowadzących skup zbóż, buraków cukrowych, owoców, warzyw lub mleka surowego.</p>
      <p>Ograniczenie handlu w niedziele jest efektem obywatelskiego projektu złożonego w Sejmie jesienią 2016 r. przez Komitet Inicjatywy Ustawodawczej, w którego skład wchodził m.in. NSZZ „Solidarność”.</p>
      <p>W większości państw Unii Europejskiej przez cały tydzień zakupy można robić w zasadzie bez ograniczeń. Restrykcje obowiązują tylko w kilku krajach – niemal całkowity zakaz handlu w niedziele i święta jest w Niemczech i Austrii, częściowe ograniczenia mają Belgia, Francja, Grecja, Holandia i Luksemburg. Z zakazu pracy w niedziele wycofały się w kwietniu Węgry. Poza UE w Europie zakaz handlu w niedzielę obowiązuje w Szwajcarii i Norwegii.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/24/ponad-200-tysiecy-chorych-a-zima-jeszcze-sie-nawet-nie-zaczela/"/>
        <a href="https://nczas.com/2019/11/24/szok-islam-zalewa-zjednoczone-krolestwo-nauczycielka-angielskiego-w-brytyjskiej-szkole-nosi-burke-video/"/>
        <a href="https://alaluna.pl/newsy/nadchodzi-potezne-lodowe-uderzenie-znad-arktyki-czeka-nas-zimowa-apokalipsa-prognoza-pogody/"/>
        <a href="https://nczas.com/2019/11/24/szwecja-w-szponach-politycznej-poprawnosci-koncern-usuwa-krzyze-z-kosciolow-zeby-nie-urazic-muzulmanow-i-ateistow/"/>
        <a href="https://alaluna.pl/telewizja/polsat/mega-wystep-adam-strycharczuk-dal-czadu-jako-violetta-villas-i-wygral-twoja-twarz-brzmi-znajomo-video/"/>
        <a href="https://nczas.com/2019/11/24/meksykanski-vogue-ze-zmiennoplciowcem-na-okladce-trzecia-plec-w-natarciu-foto/"/>
        <a href="https://nczas.com/2019/11/24/sylwia-spurek-znow-odleciala-tym-razem-feminizuje-historie-video/"/>
        <a href="https://nczas.com/2019/11/24/horror-w-jaworznie-18-latek-ranil-nozem-matke-babcie-i-brata/"/>
        <a href="https://nczas.com/2019/11/24/pozar-domu-wielorodzinnego-w-nadziejowie-dwie-osoby-nie-zyja-trzy-sa-w-szpitalu-w-tym-dziecko-video/"/>
      </related>
    </article>
  </body>
</html>