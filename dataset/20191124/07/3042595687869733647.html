<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kverk-den--katta/71844988"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T07:39:40+00:00"/>
    <meta property="og:title" content="Kverk den %&amp;¤#* katta!"/>
    <meta property="og:description" content="Det bor et nettroll i oss alle. Mitt kommer fram når noen skriver «Da er katta ute av sekken» på Facebook."/>
  </head>
  <body>
    <article>
      <h1>Kverk den %&amp;¤#* katta!</h1>
      <h2>Det bor et nettroll i oss alle. Mitt kommer fram når noen skriver «Da er katta ute av sekken» på Facebook.</h2>
      <address><time datetime="2019-11-24T07:39:40+00:00">24 Nov 2019, 07:39</time> by <a rel="author">Sigrid Hvidsten</a></address>
      <p><b>Denne uka skrev </b><a href="https://www.aftenposten.no/kultur/i/50eXxK/tolker-du-dette-som-en-seksuell-oppfordring-naa-har-facebook-strammet-inn-paa-emoji-bruk?xtatc=INT-38-[3]">Aftenposten at Facebook vil stramme inn på bruken av fersken- og aubergine-emojis</a>. Alle vet at de <i>egentlig </i>betyr rumpe og penis. Nå vil Facebook få bukt med uønsket seksuell oppmerksomhet, selv når den kommer i form av frukt. Med andre ord: Sosiale medier forandrer språket vårt daglig. Det som en gang var en uskyldig grønnsak, kan nå føre til utestengelse fra Facebook. Engelske nyord som LOL, Yolo og Fomo har eksplodert, for så å bli latterliggjort og glemt. Språktrendene på sosiale medier er som bananfluer. De kan oppstå, spre seg og dø i løpet av et kjapt internettdøgn.</p>
      <p>Men det er ett norsk uttrykk har fått sin renessanse gjennom sosiale medier. Som tilsynelatende bare øker i omfang, som daglig dukker opp i Facebook-feeden min, som er i ferd med å drive meg til vanvidd:</p>
      <p>«Da er katta ute av sekken».</p>
      <p><b>«Da er katta </b>ute av sekken: Jeg skal begynne i ny jobb!». «Da er katta ute av sekken: Vi lanserer vårt nye prosjekt». «Da er katta ute av sekken: Vi har bolle i ovnen!». Folk får ny jobb, slutter i gammel jobb, skal gifte seg, skille seg, lansere noe, bygge på huset. Hva enn de har holdt hemmelig en liten stund: Katta skal ut av sekken. Og jeg er kanskje en smålig surpomp, en flisespikker som heller burde skrive om viktigere ting, men:</p>
      <p>Åh, som jeg gremmer meg over «Da var katta ute av sekken»!</p>
      <p>Det får fram det verste i meg. Når jeg ser det må jeg tøyle meg for ikke å skrive noe frekt eller slemt. Jeg må holde mitt indre nettroll nede, som om jeg var en av karakterene i «Zombie-Lars». Hvor kommer dette intense hatet fra?</p>
      <p><b>«Da er katta ute </b>av sekken» er et gammelt uttrykk, men en ny klisjé. Ifølge Språkrådet har det samme opprinnelse som «å kjøpe katta i sekken». Altså en svindel eller et svindelforsøk, men nå betyr det altså å avsløre noe sensasjonelt og oppsiktsvekkende. Hulda Garborg var trolig den første som brukte det på trykk i norsk litteratur, i 1908. Men medieovervåkningsbyrået Retriever har registrert svært lite bruk i norske medier, selv om det har økt bittelitt siden 2011. «Katta er ute av sekken» er med andre ord først og fremst et muntlig uttrykk. Men nå har det altså funnet det perfekte arnested på Facebook. Heiet fram av folk over trettifem.</p>
      <p><b>Jeg har alltid</b> tenkt at jeg misliker «Da er katta ute av sekken» så sterkt fordi jeg synes det fungerer dårlig som språklig <i>uttrykk</i>. En katt som hopper krafsende og klorende ut av en sekk er mildt sagt ingen hyggelig overraskelse. I tillegg er det jo en klisjé. Men:</p>
      <p>«Kanskje du bare ikke liker folk på Facebook», foreslo en kollega her om dagen. Og det kan så absolutt hende hun har rett. Facebook er jo blitt en egen kultur, med egen sjargong og egen slang. Et kulturelt klubbhus, et emosjonelt ekkokammer. Det er som en fest du må gå på for å få siste nytt, men der alle deler litt for mye, litt for intimt, hele tiden. Kanskje jeg rett og slett ikke liker «da er katta ute av sekken» fordi det er en del av denne slangen, og at det bare er folk i en viss alder som bruker det.</p>
      <p>I så fall møter jeg meg selv i alderdomsdøra.</p>
      <p><b>«Unge synes ofte</b> at de eldre tabber seg ut på sosiale medier»<a href="https://www.dn.se/kultur-noje/boomer-bingo-hur-manga-av-hanade-felen-gor-du/">, slo svenske Dagens Nyheter fast tidligere i uka. </a>Ikke akkurat noen overraskelse. Men den svenske avisa slo også til med noe de kalte <i>boomer-bingo</i>. «Svar ærlig: Hva har du gjort i sosiale medier?» skrev de, og ramset opp 25 «feil» eldre gjør: Ordspill, venneforespørsler til barns og barnebarns venner, inspirerende sitater, feilpubliserte selfies. Ifølge boomer-bingoen er det feil å kaste seg på trender som å publisere ti albumcovere på ti dager, advare andre mot navngitte facebook-svindlere, bruke bitmojis osv osv.</p>
      <p><b>Å lese boomer-bingoen </b>var som å se hele Facebook-feeden min under en lupe. Og det minnet meg om da lillebroren min ringte meg en dag jeg var i fødselspermisjon.</p>
      <p>Han syntes jeg publiserte for mye på Facebook.</p>
      <p>Ja, da var den katta ute av sekken.</p>
    </article>
  </body>
</html>