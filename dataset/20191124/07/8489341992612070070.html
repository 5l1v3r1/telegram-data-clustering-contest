<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806728/%D8%B9%D8%A7%D8%A8%D8%AF%DB%8C%D9%86%DB%8C-%D8%AA%D8%AD%D8%B1%DB%8C%D9%85-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1%D9%85%D8%A7%D9%86%D8%AF%DA%AF%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%B1%D8%A7%D9%87%D8%A8%D8%B1%D8%AF-%D9%85%D8%B3%D8%A7%D8%A6%D9%84-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A7%D8%B3%D8%AA-%D8%A7%DB%8C%D8%A7%D9%84%D8%A7%D8%AA-%D9%85%D8%AA%D8%AD%D8%AF%D9%87-%D8%A8%D9%87-%D8%AA%D8%AD%D8%B1%DB%8C%D9%85-%D9%85%D8%B9%D8%AA%D8%A7%D8%AF-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:01:00+00:00"/>
    <meta property="og:title" content="در گفتگو با «دانشجو» مطرح شد؛ عابدینی: تحریم وزیر ارتباطات درماندگی آمریکا در راهبرد مسائل اینترنتی است / ایالات متحده به تحریم معتاد است"/>
    <meta property="og:description" content="یک کارشناس مسائل بین الملل گفت: آمریکائی‌ها معتقد بودند، چون در ایران استفاده از اینترنت بسیار گسترده است لذا جمهوری اسلامی نمی‌تواند موضوع قطع اینترنت را مدیریت کند اما طی روز‌های اخیر مشاهده کردند که به کار خود ادامه دادیم."/>
  </head>
  <body>
    <article>
      <h1>در گفتگو با «دانشجو» مطرح شد؛ عابدینی: تحریم وزیر ارتباطات درماندگی آمریکا در راهبرد مسائل اینترنتی است / ایالات متحده به تحریم معتاد است</h1>
      <h2>یک کارشناس مسائل بین الملل گفت: آمریکائی‌ها معتقد بودند، چون در ایران استفاده از اینترنت بسیار گسترده است لذا جمهوری اسلامی نمی‌تواند موضوع قطع اینترنت را مدیریت کند اما طی روز‌های اخیر مشاهده کردند که به کار خود ادامه دادیم.</h2>
      <address>
        <time datetime="2019-11-24T07:01:00+00:00">24 Nov 2019, 07:01</time>
      </address>
      <p>حسن عابدینی، کارشناس مسائل بین الملل در گفتگو با خبرنگار سیاسی خبرگزاری دانشجو، در خصوص تحریم محمدجواد آذری جهرمی، وزیر ارتباطات جمهوری اسلامی توسط وزارت خزانه داری ایالات متحده به بهانه آنچه آن‌ها ممانعت جمهوری اسلامی از رسیدن صدای معترضین جمهوری اسلامی به جهان دانستند، گفت: آمریکا سیاست فشار حداکثری را چه در حوزه تبلیغات و چه در حوزه عمل ضد جمهوری اسلامی تدارک دیده و این موضوع تنها ابزار در اختیار آمریکاست.<br/><br/>وی با بیان اینکه کاخ سفید به سبب استفاده بی رویه از قوه قهریه شدیدا قوه عاقله خود را از دست داده است، تصریح کرد: بر این اساس آمریکایی‌ها قدرت تحلیل تحولات را از دست داده‌اند و به تحریم اعتیاد پیدا کردند لذا تحریم را در تمام حوزه‌های خود گسترش می‌دهند.<br/><br/>عابدینی با اشاره به اینکه ایالات متحده به خوبی می‌داند تحریم‌هایی که امروز در دستور کار خود قرار می‌دهد از مدت‌ها پیش در جریان بوده و ظرفیتی جدید برای تحریم مجدد و تاثیر در عرصه میدانی ندارند، گفت:، اما از آنجا که باید خود را در عرصه تبلیغ سر پا نگاه دارند چاره‌ای جز اجرای تحریم‌های تکرار نخواهند داشت. <br/><br/>این کارشناس مسائل بین الملل ادامه داد: شاید بیش از سه سال است که در چارچوب تحریم‌های فزاینده آمریکا حوزه‌هایی مثل بانک و خرید نفت ایران با مشکل روبروست و هیچ کالایی از منظر رسمی امکان خرید و فروش ندارد و آمریکا در این زمینه همه هم و غم خود را در این مسیر قرار داد که اقتصاد ایران را تحت فشار قرار دهد. <br/><br/>وی سخنان خود را با طرح سوالی در خصوص اینکه چرا ایالات متحده در این مرحله به تحریم وزیر ارتباطات روی آورد، ادامه داد و گفت: آمریکایی‌ها پروژه‌ای را تحت عنوان پروژه منطقه خاکستری دارند که در چارچوب آن وزارت خارجه، وزارت امنیت، آژانس توسعه بین المللی، وزارت دفاع، وزارت خزانه داری و مجلس آمریکا مشترک و هدفی واحد دارند و بر مبنای آن همه تلاش خود را بر این موضوع متمرکز می‌کنند که از جهت تهدیدات سایبری برای دامن زدن به ناامنی در ایران و استفاده از نیرو‌های نیابتی خود این شرایط را تحت کنترل خود نگه دارند. <br/><br/>عابدینی با تاکید بر اینکه این رویه ویژگی نبرد‌های نامتقارن و غیرمنظم آمریکا بر ضد جمهوری اسلامی است، یادآور شد: آمریکایی‌ها باید بدانند جمهوری اسلامی طی این سال‌ها به خوبی دریافته است که یکی از مسیر‌های شبکه سازی علیه جمهوری اسلامی شبکه سازی از طریق تهدیدات سایبری است و از آنجا که این مسیر با شکست مواجه شده آمریکایی‌ها به دنبال ایجاد فشار بر جمهوری اسلامی هستند. <br/><br/>این کارشناس مسائل بین الملل ادامه داد: ایالات متحده معتقد است وزارت ارتباطات ایران یکی از مولفه‌های اصلی در جنگ نامتقارن ضد جمهوری اسلامی است که تهدیدات سایبری آن‌ها را با مشکل مواجه کرده است از این رو با تحریم شخص وزیر به دنبال ایجاد فشار حداکثری بر این حوزه هستند. <br/><br/>وی با اشاره به توجیه آمریکایی‌ها در این چارچوب گفت: آن‌ها معتقد بودند، چون در ایران استفاده از اینترنت بسیار گسترده است لذا جمهوری اسلامی نمی‌تواند موضوع قطع اینترنت را مدیریت کند، اما طی روز‌های اخیر مشاهده کردند علی رغم اختلالات اینترنتی، اما خدمات دولت الکترونیک، بانک‌ها بدون هیچ مشکلی به کار خود ادامه دادند و به نظر می‌رسد این اتفاق مشکلی جدی برای آمریکایی هاست که نتوانستند راهبرد خود در بخش اینترنت و مسائل الکترونیک را به نتیجه برسانند.</p>
    </article>
  </body>
</html>