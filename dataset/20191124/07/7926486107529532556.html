<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012927/%D9%86%D8%B3%D8%AE%D9%87-%D9%BE%DB%8C%DA%86%DB%8C-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D9%BE%D8%B2%D8%B4%DA%A9%D8%A7%D9%86-%D9%81%D8%B1%D8%A7%D8%B1%DB%8C-%D8%A7%D8%B2-%D9%85%D8%A7%D9%84%DB%8C%D8%A7%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:18:38+00:00"/>
    <meta property="og:title" content="نسخه‌پیچی مجلس برای پزشکان فراری از «مالیات»"/>
    <meta property="og:description" content="60 درصد پزشکان هنوز به سامانه مالیاتی وصل نشده اند. مجلسی‌ها خواستار ورود قوه قضائیه به این موضوع شدند و همچنین تاکید می کنند که قوانین فعلی جوابگو نیست."/>
  </head>
  <body>
    <article>
      <h1>نسخه‌پیچی مجلس برای پزشکان فراری از «مالیات»</h1>
      <address>
        <time datetime="2019-11-24T07:18:38+00:00">24 Nov 2019, 07:18</time>
      </address>
      <p>
        <i>60 درصد پزشکان هنوز به سامانه مالیاتی وصل نشده اند. مجلسی‌ها خواستار ورود قوه قضائیه به این موضوع شدند و همچنین تاکید می کنند که قوانین فعلی جوابگو نیست.</i>
      </p>
      <p>به گزارش مشرق، موضوع نصب کارتخوان در مطب‌های پزشکان و اتصال آن به سازمان امور مالیاتی از یکسال گذشته از سوی نمایندگان مجلس، قوه قضاییه و مردم به سوژه داغ رسانه‌ها تبدیل شد تا اینکه پزشکان در سال جاری بر اساس قانون بودجه موظف شدند از ابتدای سال ۹۸ دستگاه کارتخوان را در مطب‌های خود نصب کنند. بر همین اساس سازمان امور مالیاتی مهلت زمانی برای نصب پایانه‌های فروشگاهی را با دوبار تمدید تا پایان شهریورماه اعلام کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1011752/%D8%A7%D8%AA%D8%AD%D8%A7%D8%AF%DB%8C%D9%87-%D9%BE%D8%B2%D8%B4%DA%A9%D8%A7%D9%86-%D8%A8%D8%AF%D9%88%D9%86-%DA%A9%D8%A7%D8%B1%D8%AA%D8%AE%D9%88%D8%A7%D9%86">اتحادیه <i>پزشکان</i> بدون کارتخوان!<br/></a><a href="https://www.mashreghnews.ir/news/1011079/%DA%86%D8%B1%D8%A7-%D8%A7%D9%85%D8%B6%D8%A7-%D8%B7%D9%84%D8%A7%DB%8C%DB%8C-%D9%87%D8%A7-%D8%A7%D8%B2-%D9%85%D8%A7%D9%84%DB%8C%D8%A7%D8%AA-%D9%85%D8%B9%D8%A7%D9%81%D9%86%D8%AF">چرا «امضا طلایی‌ها» از مالیات معافند؟</a></blockquote>
      <p>البته باید به این نکته توجه کرد که منظور از نصب کارتخوان که توسط سازمان امور مالیاتی اعلام شده کارتخوانی است که با شناسه ویژه به سامانه‌های سازمان امور مالیاتی متصل شده و به صورت شفاف تمام مشخصات و درآمدهای پزشکان را رصد کند.</p>
      <p>
        <b>*مقدار جریمه ۲ درصد از درآمد است</b>
      </p>
      <p>سازمان مالیاتی آماری را منتشر کرده که نشان از مقاومت ۶۰ درصدی پزشکان در اجرای قانون دارد. آماری که نشان می‌دهد در استان‌های مختلف میزان تمکین پزشکان در نصب کارتخوان پایین بوده است.</p>
      <p>علی رستم‌پور در اینباره گفت « اکنون فقط بحث الزام را داریم، نتیجه تمکین یا عدم تمکین سال بعد مشخص می‌شود وقتی اظهارنامه‌های ۱۳۹۸ می‌آید آن‌ها که تمکین به قانون کردند از مُشوق برخوردار می‌شوند و ۱۰ درصد مالیات احرازی‌شان بخشیده خواهد شد و آن‌هایی که به قانون تمکین نکردند، جریمه می شوند».</p>
      <p>وی درباره میزان جریمه‌ها توضیح داد: سازمان امور مالیاتی مجری قانون است و قانون می‌گوید آن‌هایی که صندوق فروش را نصب نکنند دو درصد درآمدشان به عنوان جریمه اخذ خواهد شد.</p>
      <p>
        <b>*ورود دادستانی به مسئله مالیات پزشکان</b>
      </p>
      <p>مقاومت پزشکان طی این مدت برای اجرای قانون در نهایت با واکنش دادستان کل کشور همراه شد، به طوری که وی طی اظهاراتی تاکید کرد « وزارت بهداشت و دستگاه‌های اجرایی مسوول پیگیری این امر هستند و هرکجا که نیاز به اجرای تکالیف هستند و نیاز به مساعدت دستگاه قضا باشند ما وظیفه داریم به آنها کمک کنیم.</p>
      <p>منتظری گفت: چرا باید افرادی با درامد متوسط موظف به پرداخت مالیات باشند اما افرادی با درامد میلیاردی از پرداخت مالیات فرار کنند از پزشکان درخواستم این است که خودشان در کمک به مدیریت کشور از این موضوع استقبال کنند چراکه  اگر پرداخت نکنند دادستانی بعد از اعلام جرم، به آن ورود می‌کند».</p>
      <p>
        <b>*بررسی کارشناسی موضوع مالیات پزشکان</b>
      </p>
      <p>در روزهای آخر شهریور ماه بود که نشستی در سازمان نظام پزشکی با حضور رئیس کل  سازمان امور مالیاتی و معاونین، رئیس کل سازمان نظام پزشکی، معاون نظارت و برنامه‌ریزی سازمان نظام پزشکی، معاون کل وزارت بهداشت، رئیس کمیسیون بهداشت و درمان مجلس شورای اسلامی، رئیس شورای عالی نظام پزشکی و رئیس مجمع انجمن‌های علمی گروه پزشکی ایران و جامعه جراحان کشور برای بررسی آخرین وضعیت نصب کارتخوان در مطب پزشکان برگزار شد و طرفین ماجرا توافق کردند که در کمیته‌ای مشترک و با حضور نمایندگان تام‌الاختیار، راهکارهای مناسب درباره بحث نصب کارتخوان و مالیات پزشکان بررسی شده و درباره حل مشکلات مالیاتی جامعه پزشکی، در فضایی کارشناسانه، بدون تنش، تهدید و  با در نظر گرفتن شرایط اقتصادی کشور بحث و اطلاع‌رسانی شود.</p>
      <p>ارائه شماره حساب ، دریافت وجه نقد از بیماران و  قرار دادن چندین دستگاه پوز با شماره حساب‌های مختلف که تنها یکی از آن‌ها به سامانه امور مالیاتی متصل است از جمله ترفندها برای فرار از مالیات هستند</p>
      <p>
        <b>*دور زدن قانون</b>
      </p>
      <p>این تصمیم درحالی گرفته شد که برخی از پزشکان بدون توجه به این موضوع با ترفندهای مختلفی به دنبال دور زدن قانون هستند؛ روش‌های عجیب و غریبی که طی روزهای اخیر رسانه‌های مختلف به آن پرداختند.</p>
      <p>از گرفتن پول بیش از اندازه از بیمار به بهانه نداشتن کارتخوان تا نصب خودپرداز در مطب، ارائه شماره حساب به بیمار، دریافت وجه نقد از بیماران و در مورد آخر قرار دادن چندین دستگاه پوز با شماره حساب‌های مختلف که تنها یکی از آن‌ها به سامانه امور مالیاتی متصل است و معمولا بیماران حق استفاده از آن را ندارند!</p>
      <p>بماند که برخی از پزشکان نیز به بهانه شلوغی مطب به منشی‌های خود اعلام کرده‌اند که نوبت‌های ویژه یا به اصطلاح طلایی را با دریافت ویزیت بیشتر به بیمارانی که عجله بیشتری دارند یا از شهرهای دور برای درمان به مطب آنها مراجعه کرده‌اند دریافت کنند.</p>
      <p>
        <b>*نباید بین اصناف تفاوتی قائل شد</b>
      </p>
      <p>در بررسی نقاط ضعف و قوت این قانون راستا با تعدادی از نمایندگان مجلس شورای اسلامی به گفت‌وگو پرداختیم.</p>
      <p>حسن نوروزی، سخنگوی کمیسیون قضایی و حقوقی مجلس شورای اسلامی با انتقاد از عدم تمکین بیش از 60 درصد پزشکان به قانون کارتخوان گفت: دستگاه‌های ذی ربط بایستی اجرای این قانون را اجبار کنند. ضروری است دولت و به ویژه وزارت اقتصاد، پزشکان را مجبور کنند که حتما کارتخوان بگذارند. همه، یعنی هر کسی که در این مملکت درآمدی دارد، باید بر اساس آن مالیات بپردازند.</p>
      <p>نماینده مردم رباط کریم و بهارستان در مجلس شورای اسلامی با اشاره به ابزارهای قضایی قابل استفاده برای الزام پزشکان به نصب کارتخوان افزود: باید با پزشکان نیز مانند همه کارخانه‌دارها برخورد کرد. نباید بین اصناف تفاوتی قائل شد. به عنوان مثال، یکی از راهکارها این است که مانع خروج از کشور پزشکانی که به قانون نصب کارتخوان تمکین نکرده‌اند شده یا پروانه این پزشکان را ابطال کنند.</p>
      <p>
        <b>*انحصار باعث دور زدن قانون شده است</b>
      </p>
      <p>یکی دیگر از نمایندگان مجلس معتقد است مردم نباید عدم تمکین پزشکان به قانون را نادیده بگیرند و هرگونه تخلف را به مراجع ذی‌صلاح گزارش دهند تا جلوی این موضوع گرفته شود.</p>
      <p>شهاب‌الدین بی مقدار نماینده مجلس در این‌باره توضیح داد: جریمه درنظر گرفته شده برای پزشکان بسیار ناچیز است، هر پزشکی که از قانون تمکین نکرد پروانه مطبش باطل شود.</p>
      <p>وی با بیان اینکه دلیل اصلی این موضوع فرار مالیاتی پزشکان است افزود: دریافت عادلانه مالیات یکی از روش‌ها برای اداره کشور به شمار می‌رود اما متاسفانه پزشکان خود را یک طبقه خاص می‌دانند و امورات آن‌ها انحصاری است و وقتی قرار باشد خودشان بر فعالیت خود نظارت داشته باشند راه‌های فرار به آسانی باز می‌شود.</p>
      <p>این نماینده مجلس با بیان اینکه مردم نیز در این زمینه نباید به راحتی با این تخلف کنار بیایند و تخلفات را به مراجع مرتبط گزارش کنند اظهار داشت: در این صورت پزشک نیز به دنبال اجرای قانون خواهد رفت.</p>
      <p>بی‌مقدار با بیان اینکه متاسفانه در مواقعی شاهد دور زدن قانون توسط برخی از پزشکان هستیم توضیح داد: دریافت پول نقد و ترفندهایی برای دور زدن قانون نباید از دید نهادهای نظارتی دور بماند و دولت باید این روند را تحت کنترل قرار دهد.</p>
      <p>وی تصریح کرد: در کشور ما متاسفانه اخلاق‌مداری در برخی از اقشار به حلقه مفقوده‌ای تبدیل شده است که لازم است به این موضوع توجه ویژه شود.</p>
      <p>
        <b>*شفاف نشدن درآمد پزشکان منجر به فرار مالیاتی می‌شود</b>
      </p>
      <p>دیگر نماینده مجلس اعتقاد دارد تا زمانی که وضعیت مالیت پزشکان شفاف نشود، میزان فرارهای مالیاتی افزایش خواهد داشت لذا اصلی‌ترین راه کاهش فرار مالیاتی شفافیت است.</p>
      <p>علی وقف‌چی،  عضو فراکسیون اصلاح نظام اداری کشور مجلس شورای اسلامی در این خصوص اظهار داشت: افزایش درآمدهای مالیاتی در شرایطی که کشور با کمبود منابع مالی ناشی از تحریم و کاهش فروش نفت مواجه است، امری الزامی است. در همین راستا پیشنهادهای مختلفی را به دولت، مجلس و مرکز پژوهش‌های مجلس ارائه کردیم. اخذ مالیات از خانه‌های خالی، خانه باغ‌ها، تراکنش‌های مالی و سپرده‌های بانکی، منابع مالی زیادی را نصیب کشور می‌کند.</p>
      <p>نماینده مردم زنجان با بیان اینکه دریافت مالیات از سپرده‌های بانکی تولید داخل را تقویت می‌کند، گفت: در صورت دریافت مالیات از سپرده‌های بانکی، مردم پول‌های خود را از این بانک خارج  و به سمت تولید می‌برند. این موضوع به رونق و پویایی اقتصاد کمک خواهد کرد.</p>
      <p>وقف‌چی با بیان اینکه سالانه بیش از ۶۰ هزار میلیارد فرار مالیاتی در کشور داریم، گفت: سال ۱۳۹۶ بیش از ۶۰ هزار میلیارد تومان فرار مالیاتی در کشور داشتیم که قطعا در سال‌های ۹۷ و ۹۸ رقم مذکور بیشتر شده و بیش از ۱۰۰ هزار میلیارد تومان رسیده است.</p>
      <p>عضو فراکسیون اصلاح نظام اداری کشور مجلس شورای اسلامی درباره فرار مالیاتی پزشکان گفت: ازجمله دلایل رقم بالای فرار مالیاتی در کشور عدم پرداخت مالیات توسط برخی مشاغل خاص همچون پزشکان است. اگر درآمدهای گروه‌های شغلی مذکور شفاف نشود بر میزان فرار مالیاتی افزوده خواهد شد.</p>
      <p>وی در ادامه افزود: در قانون بودجه سال گذشته برای شفاف‌سازی درآمدی، نصب کارت خوان را برای پزشکان الزامی کردیم، ولی متاسفانه استقبال کمی از سوی پزشکان برای نصب کارت خوان شده است.</p>
      <p>***</p>
      <p> حال پس از گذشت چندین ماه از الزام پزشکان برای ثبت کارتخوان باید دید سرانجام پزشکان جامانده از این قانون چه زمانی به قانون تمکین خواهند کرد؛ اما نباید از این نکته غافل شد که برخی از مراکز درمانی و بیمارستان‌های خصوصی نیز نباید فراموش شوند، فرارهای مالیاتی در مراکز خصوصی بیمارستانی نیز رخ می‌دهد آن هم هنگامی که حساب و کتاب‌ها و دریافتی‌ها دقیقا با روش‌های بسیار حرفه‌ای توسط سهامداران دور زده می‌شود.</p>
      <p>منبع: فارس</p>
    </article>
  </body>
</html>