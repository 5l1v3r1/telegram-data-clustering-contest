<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/marhahusleves-velos-csonttal-recept/"/>
    <meta property="og:site_name" content="FEMINA"/>
    <meta property="article:published_time" content="2019-11-24T07:08:15+00:00"/>
    <meta property="og:title" content="Vasárnapi aranysárga marhahúsleves velős csonttal és sok zöldséggel"/>
    <meta property="og:description" content="Velős, zöldséges marhahúslevessel garantáltan jól kezdődik a hétvégi családi ebéd."/>
  </head>
  <body>
    <article>
      <h1>Vasárnapi aranysárga marhahúsleves velős csonttal és sok zöldséggel</h1>
      <h2>Velős, zöldséges marhahúslevessel garantáltan jól kezdődik a hétvégi családi ebéd.</h2>
      <address><time datetime="2019-11-24T07:08:15+00:00">24 Nov 2019, 07:08</time> by <a rel="author">Papp Cecília</a></address>
      <p>A jól elkészített, forró leves gyógyerővel bír: immunerősítő, és a megfázásos időszakban kifejezetten ajánlott fogyasztani. Ha lehet, kérd meg a hentest, hogy darabolja fel a csontokat. Ha velővel főzöd, megvan az előétel is: pirítóssal kínálva isteni. Nem fog kiesni a velő a csontból, ha a két végét jól bedörzsölöd sóval. Ahhoz, hogy szép tiszta legyen, nagyon lassan kell főzni a levest. </p>
      <h3>Marhahúsleves velős csonttal</h3>
      <h3>Hozzávalók:</h3>
      <ul>
        <li>1 kg marhahús</li>
        <li>40 dkg marha velős csont</li>
        <li>2 db vöröshagyma</li>
        <li>4 db sárgarépa</li>
        <li>4 gerezd fokhagyma</li>
        <li>1 db zeller</li>
        <li>3 db fehérrépa</li>
        <li>1 db krumpli</li>
        <li>0.5 db karalábé</li>
        <li>1 csokor petrezselyemzöld</li>
        <li>1 evőkanál bors</li>
        <li>1 db paprika</li>
        <li>1 db paradicsom</li>
        <li>só</li>
        <li>20 dkg levestészta</li>
      </ul>
      <hr/>
      <ul>
        <li>Előkészítési idő:<b> 15 perc</b></li>
        <li>Elkészítési idő: <b>3 óra 20 perc</b></li>
      </ul>
      <hr/>
      <h3>Elkészítés:</h3>
      <p>A csontokat és a húst jól mosd meg. Egy kicsit akár be is áztathatod hideg vízbe. Rakd a csontot egy nagy edénybe, és öntsd fel annyi vízzel, hogy bőségesen ellepje. Kis lángon kezdd főzni. Amikor felforr, rakd hozzá a húst is. A zöldségeket pucold meg, a kétféle répát vágd fel hasonló nagyságú darabokra, majd a hagymákkal, a karalábéval, a zellerrel, a paradicsommal, a paprikával, a krumplival együtt tedd a fazékba. Fűszerezd sóval, borssal.<br/> </p>
      <p>Fontos, hogy a leves csak gyöngyözzön, különben zavaros lesz. Amennyiben szükséges, kanalazd le róla a habot. Közben merőkanállal szedj ki kevés levest, és főzd ki benne a tésztát. A petrezselymet csak akkor tedd hozzá, ha a hús puha, könnyen belemegy egy hegyes kés. Húzd le a tűzről, pihentesd 20 percig, majd szűrd le. A levest a zöldségekkel, a hússal és a tésztával kínáld.  <br/><b><a href="https://sobors.hu/receptek/husleves-kuktaban-recept/">Gazdag húslevest rövidebb idő alatt </a></b>is főzhetsz, a lehető legjobb választás hozzá a csirke. </p>
    </article>
  </body>
</html>