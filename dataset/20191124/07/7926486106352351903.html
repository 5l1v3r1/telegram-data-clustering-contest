<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012941/%D8%AA%D8%A7%D8%AC-%D8%A8%D8%B1%D8%A7%DB%8C-%D8%A8%D8%B1%D8%A7%D9%86%DA%A9%D9%88-%D8%A8%D8%A7-%D9%88%D8%B2%DB%8C%D8%B1-%D9%87%D9%85%D8%A7%D9%87%D9%86%DA%AF-%D8%B4%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:36:06+00:00"/>
    <meta property="og:title" content="تاج برای برانکو با وزیر هماهنگ شد"/>
    <meta property="og:description" content="فدراسیون فوتبال ایران تنها یک هفته دیگر به مارک ویلموتس فرصت داده است تا تصمیم نهایی خود را درباره نحوه ادامه همکاری با تیم ملی بگیرد."/>
  </head>
  <body>
    <article>
      <h1>تاج برای برانکو با وزیر هماهنگ شد</h1>
      <address>
        <time datetime="2019-11-24T07:36:06+00:00">24 Nov 2019, 07:36</time>
      </address>
      <p>
        <i>فدراسیون فوتبال ایران تنها یک هفته دیگر به مارک ویلموتس فرصت داده است تا تصمیم نهایی خود را درباره نحوه ادامه همکاری با تیم ملی بگیرد.</i>
      </p>
      <p>به گزارش مشرق، عملکرد ناامید کننده <b>تیم ملی فوتبال ایران</b> در دور رفت بازی های مرحله گروهی <b>مقدماتی راهیابی به جام جهانی ۲۰۲۲</b> قطر باعث انتقاد کارشناسان فوتبالی از تاکتیک های <b>مارک ویلموتس </b>در قامت سرمربی شد.</p>
      <p>سرمربی بلژیکی تیم ملی فوتبال ایران که ابتدا به دلیل عدم پرداخت مطالباتش حاضر نشده بود به تهران بیاید تا تیم ملی را برای دیدار با عراق آماده کند پس از باخت دو بر یک مقابل این تیم به تهران برنگشت تا با مسئولان فدراسیون فوتبال شکاف عمیقی در نحوه ادامه همکاری پیدا کند.</p>
      <p>ویلموتس تا پایان سال جاری میلادی تمام بندهای مالی قرارداد خود را دریافت کرده است و فدراسیون از او خواسته با توجه به شرایط به وجود آمده برنامه ای را تا شروع دور برگشت بازی های مرحله گروهی راهیابی به جام جهانی قطر اعلام کند.</p>
      <p>مارک ویلموتس بامداد شنبه گذشته نخستین پاسخ خود را به نامه فدراسیون فوتبال ارسال کرد. پاسخی که نتوانست مهدی تاج و فدراسیون نشینان را به ادامه همکاری با ویلموتس امیدوار کند.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012924/%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%AC%D8%A7%DB%8C-%D9%88%DB%8C%D9%84%D9%85%D9%88%D8%AA%D8%B3-%D8%A7%D8%B4%D8%AA%D8%A8%D8%A7%D9%87-%D9%86%D8%A7%D8%A8%D8%AE%D8%B4%D9%88%D8%AF%D9%86%DB%8C"><i>برانکو</i> به جای ویلموتس؛ اشتباه نابخشودنی</a>
      </blockquote>
      <p>مرد بلژیکی تیم ملی فوتبال ایران ضمن تشریح برنامه خود برای زیر نظر گرفتن لیگ برتر فوتبال ایران برنامه ای برای بازگشت زودهنگام به تهران ندارد.</p>
      <p>موضعی که باب میل فدراسیون فوتبال با توجه به پرداخت مبلغ قراردادش نیست تا آنها در نامه ای جدید از ویلموتس بخواهند تا پایان نوامبر خواسته های خود را برای برگزاری دور جدید تمرینات اعلام کند در غیر اینصورت نحوه ادامه همکاری دچار تغییراتی می شود.</p>
      <p>تغییراتی که رابطه مستقیم با دیدار <b>برانکو ایوانکوویچ </b>و سفیر ایران در زاگرب کرواسی دارد. از قرار معلوم سفیر ایران با هماهنگی وزارت ورزش و جوانان مذاکره برای بازگشت سرمربی پیشین پرسپولیس به تهران برای نشستن روی صندلی تیم ملی ایران را ارائه کرده است.</p>
      <p>نشستی که اواسط هفته جاری بار دیگر در زاگرب برگزار می شود تا این موضوع شکل رسمی تری پیدا کند.</p>
      <p>مهدی تاج رئیس فدراسیون فوتبال نیز برای هماهنگی درباره جزئیات این موضوع به دیدار وزارت ورزش می رود تا تصمیم گیری نهایی در این خصوص صورت بگیرد.</p>
      <p>از قرار معلوم با توجه به فرصت یک هفته ای که به این مربی داده شده است و مذاکره هفته جاری سفیر ایران در کرواسی با برانکو بعید نیست قرارداد این مربی از ابتدای سال ۲۰۲۰ میلادی با تیم ملی فوتبال ایران منعقد شود.</p>
      <p>منبع: مهر</p>
    </article>
  </body>
</html>