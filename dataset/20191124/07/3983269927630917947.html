<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/flamengo-li-arrabassa-la-copa-libertadores-a-river-en-un-partit-que-guanyaven-els-argentins-fins-al-minut-89/noticia/2965680/"/>
    <meta property="og:site_name" content="CCMA"/>
    <meta property="article:published_time" content="2019-11-24T07:27:26+00:00"/>
    <meta property="og:title" content="Flamengo li arrabassa la Copa Libertadores a River en un partit que guanyaven els argentins fins al minut 89"/>
    <meta property="og:description" content="En el minut 89, River Plate guanyava el partit per 0 a 1. En tres minuts, el Flamengo ha aconseguit el que semblava impossible, remuntar el partit i emportar-se el títol, &quot;in extremis&quot;"/>
  </head>
  <body>
    <article>
      <h1>Flamengo li arrabassa la Copa Libertadores a River en un partit que guanyaven els argentins fins al minut 89</h1>
      <h2>En el minut 89, River Plate guanyava el partit per 0 a 1. En tres minuts, el Flamengo ha aconseguit el que semblava impossible, remuntar el partit i emportar-se el títol, "in extremis"</h2>
      <address><time datetime="2019-11-24T07:27:26+00:00">24 Nov 2019, 07:27</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/1/7/1574584022771.jpg"/>
        <figcaption>Els jugadors del Flamengo aixequen la Copa Libertadores (EFE)</figcaption>
      </figure>
      <p><b>Històrica final de la Copa Libertadores que s'ha jugat aquest diumenge de matinada a l'estadi monumental de Lima.</b> Ha estat l'edició número 60 i la primera disputada en un sol partit. A la capital del Perú s'han enfrontat el <b>River Plate argentí i el Flamengo brasiler</b> per guanyar l'equivalent a la Lliga de Campions de Sud-amèrica.</p>
      <p><b>La final aviat ha agafat accent argentí</b> arran d'un gol de Santos Borré en el minut 14 (0-1). A partir d'aquí, patiments i més patiments per a l'afició brasilera. Molts d'ells s'han trobat a l'estadi de Maracana on veien, desesperats, com passaven els minuts. Però, com en les bones novel·les de misteri, hi ha hagut un gir dramàtic en l'últim minut del partit.</p>
      <p><b>Gabriel Barbosa marcava l'empat en el 89 (1-1)</b>. I el gir dramàtic s'ha recargolat encara més en el temps afegit. <b>Ha estat en el minut 92 que de nou Barbosa ha aconseguit el gol de la victòria del Flamengo (2-1). </b>Bogeria extrema entre els brasilers i desesperació entre els argentins del River.</p>
      <p><b>És la segona Libertadores que guanya el Flamengo. </b>L'anterior la van guanyar fa 38 anys, el 1981 amb el mític Zico.</p>
    </article>
  </body>
</html>