<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/fonseca-rispolvera-la-vecchia-roma-pronti-a-vincere/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T07:45:13+00:00"/>
    <meta property="og:title" content="Fonseca rispolvera la “vecchia” Roma: “Pronti a vincere”"/>
    <meta property="og:description" content="In difesa tornano Mancini e Florenzi Pellegrini fantasista e in mezzo Diawara"/>
  </head>
  <body>
    <article>
      <h1>Fonseca rispolvera la “vecchia” Roma: “Pronti a vincere”</h1>
      <h2>In difesa tornano Mancini e Florenzi Pellegrini fantasista e in mezzo Diawara</h2>
      <address><time datetime="2019-11-24T07:45:13+00:00">24 Nov 2019, 07:45</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Torna la vecchia Roma.</b> Da oggi pomeriggio, dalla sfida con il Brescia <b>orfano di Balotelli</b>, la grande emergenza che si è vissuta a lungo in casa giallorossa sembra finalmente conclusa, scrive Andrea Pugliese su<i> La Gazzetta dello Sport.</i></p>
      <p><b>Florenzi</b> rispolverato a sorpresa terzino (a meno di clamorose sorprese), <b>Mancini</b> riportato in difesa al fianco di Smalling, <b>Pellegrini</b> ributtato subito dentro (anche a causa dell’assenza forzata di Pastore) e <b>Diawara</b> che torna a giocare titolare quasi cinquanta giorni dopo l’ultima volta (era la gara con il Cagliari, il 6 ottobre scorso, quando poi il guineano dovette lasciare il campo in anticipo per la rottura del menisco mediale del ginocchio sinistro). Considerando anche la partita di giovedì prossimo a Istanbul contro il Basaksehir, oggi Fonseca rispolvera un po’ della prima Roma.</p>
      <p>“<i>Le mie decisioni non sono legate alla presenza in Nazionale o a ciò che scrivono i giornali</i> – ha <b>detto ieri Fonseca sull’impiego di Florenzi</b> – <i>Decido con la mia testa e se riterrò opportuno che Florenzi giochi, allora andrà in campo. Lui è il nostro capitano, ha sempre lavorato al massimo</i>“.</p>
      <p><b>Santon</b> è l’altra soluzione a disposizione del tecnico. Che riporterà <b>Mancini</b> in difesa dopo averlo schierato per cinque partite consecutive a centrocampo. “<i>È un difensore centrale e tornerà a giocare in quella posizione lì, è normale che sia così</i>“, il commento dell’allenatore romanista.</p>
      <p>In mezzo al campo al fianco di Veretout tornerà <b>Diawara</b>, che negli ultimi allenamenti ha dato sensibili segnali di miglioramento dal punto di vista della tenuta.</p>
      <p>E poi l’altra grande novità è proprio il ritorno dal via di Lorenzo <b>Pellegrini</b>, che ha recuperato completamente dalla frattura al quinto metatarso del piede destro. La lastra fatta giovedì scorso a Villa Stuart è andata bene. Fonseca inizialmente pensava di buttarlo dentro per una ventina di minuti, facendogli magari aumentare il minutaggio giovedì prossimo in Turchia per poi farlo giocare titolare domenica prossima a Verona. <b>L’assenza forzata di Pastore</b> (botta all’anca in allenamento, out anche il secondo portiere Mirante per una flebite post traumatica al polpaccio sinistro) lo ha però costretto ad accelerare il programma: “<i>Con lo staff abbiamo preferito tenere Javier a riposo, sarà pronto per la prossima. Mkhitaryan? Va verso il recupero, ma non è ancora pronto”</i>.</p>
      <p><b>Ed allora oggi la trequarti giallorossa</b> sarà composta da <b>Zaniolo, Pellegrini e Kluivert,</b> con Under eventualmente pronto ad entrare in corsa per dare il cambio magari proprio a Pellegrini (con Zaniolo in questo caso spostato al centro, alle spalle di Dzeko). “<i>Dobbiamo lavorare per migliorare sotto ogni aspetto: mentale, tattico, tecnico e fisico</i> – chiude Fonseca –. <i>E io sono motivato per fare della Roma una squadra vincente</i>“. Ad iniziare da oggi, dove i tre punti sono pressoché fondamentali.</p>
    </article>
  </body>
</html>