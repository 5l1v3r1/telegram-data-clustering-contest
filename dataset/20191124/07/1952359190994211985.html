<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04732827"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T07:18:00+00:00"/>
    <meta property="og:title" content="Bende met machetes bestormt bioscoop en veroorzaakt massale vechtpartij voor ogen van jonge ‘Frozen’-fans"/>
    <meta property="og:description" content="Een bende, gewapend met machetes, heeft zaterdagavond een bioscoop in de Britse stad Birmingham bestormd en een massale vechtpartij veroorzaakt. Op het mom..."/>
  </head>
  <body>
    <article>
      <h1>Bende met machetes bestormt bioscoop en veroorzaakt massale vechtpartij voor ogen van jonge ‘Frozen’-fans</h1>
      <address>
        <time datetime="2019-11-24T07:18:00+00:00">24 Nov 2019, 07:18</time>
      </address>
      <p>
        <b>Een bende, gewapend met machetes, heeft zaterdagavond een bioscoop in de Britse stad Birmingham bestormd en een massale vechtpartij veroorzaakt. Op het moment dat de onlusten uitbraken, stonden heel wat (jonge) fans aan te schuiven voor de nieuwe ‘Frozen’-film.</b>
      </p>
      <p>De politie werd zaterdagavond rond 17.30 uur gebeld door enkele bezoekers van de bioscoop Star City die de groep hadden opgemerkt. Volgens de politie waren er meer dan 100 mensen, onder wie meerdere tieners, betrokken bij de aanval.</p>
      <p>Toen de politieagenten ter plaatse kwamen, werden ze zelf aangevallen door de groep. Met stunguns en honden kregen ze de situatie onder controle, al raakten enkele agenten gewond bij de interventie. De bioscoop werd ontruimd en de politie kon meerdere oproerkraaiers oppakken. “We blijven ter plaatse om de situatie te monitoren”, aldus de woordvoerder van de lokale politie.</p>
      <p>
        <b>Bendegeweld</b>
      </p>
      <p>De onlusten braken uit terwijl tientallen bioscoopgangers, onder wie veel jonge kinderen, aan het aanschuiven waren om de nieuwe Disney-film ‘Frozen 2’ te zien. Mogelijk heeft het incident te maken met een andere film die sinds vrijdag gedraaid wordt in de bioscoop: ‘Blue story’. Een film over bendegeweld in Londen. Volgens een ooggetuige ontstond de vechtpartij toen een groep meisjes zich tegen een ander meisje keerde.</p>
      <figure>
        <iframe data-src="https://twitter.com/WMPolice/status/1198329165398888459?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>