<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/davis-cup-kanadania-nastupia-vo-fina/431918-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T07:40:00+00:00"/>
    <meta property="og:title" content="DAVIS CUP: Kanaďania nastúpia vo finále proti domácim Španielom"/>
    <meta property="og:description" content="Kanaďania si v sobotňajšom semifinále v Madride poradili s Ruskom 2:1, keď o ich triumfe rozhodla až záverečná štvorhra."/>
  </head>
  <body>
    <article>
      <h1>DAVIS CUP: Kanaďania nastúpia vo finále proti domácim Španielom</h1>
      <h2>Kanaďania si v sobotňajšom semifinále v Madride poradili s Ruskom 2:1, keď o ich triumfe rozhodla až záverečná štvorhra.</h2>
      <address><time datetime="2019-11-24T07:40:00+00:00">24 Nov 2019, 07:40</time> by <a rel="author">TASR</a></address>
      <p>Madrid 24. novembra (TASR) - Vo finále Davisovho pohára nastúpia proti sebe tenisti Kanady a Španielska. Kanaďania si v sobotňajšom semifinále v Madride poradili s Ruskom 2:1, keď o ich triumfe rozhodla až záverečná štvorhra. V nej si Vasek Pospisil a Denis Shapovalov poradili s ruským párom Karen Chačanov, Andrej Rubľov v trojsetovej dráme 6:3, 3:6 a 7:6 (5). Domáci Španieli v semifinále zdolali Veľkú Britániu 2:1, keď rovnako o svojej výhre rozhodli až vo štvorhre. Rafael Nadal s Felicianom Lopezom zvíťazili nad dvojicou Jamie Murray, Neal Skupski v dramatickom súboji 7:6 (3), 7:6 (8).</p>
      <p>V dueli Ruska s Kanadou najskôr vo dvojhrách Rubľov zdolal Pospisila 6:4, 6:4, na 1:1 následne vyrovnal Shapovalov po triumfe nad Chačanovom 6:4, 4:6 a 6:4. Kanaďania potom v debli v tajbrejku tretieho setu prehrávali 0:3, ale otočili skóre a sú vo finále prvýkrát v 119-ročnej histórii súťaže. Predtým bolo ich maximom dvakrát semifinále (1913 a 2013). <i>"Je neuveriteľné, že sme to dotiahli až do finále, vôbec prvého v histórii pre Kanadu. Som rád, že som toho súčasťou. Rozhodujúca štvorhra, to bol skvelý zápas plný emócií,"</i> povedal Pospisil.</p>
      <p>V boji o titul na finálovom turnaji sa Kanaďania predstavia v nedeľu proti Španielom, ktorých v zápase s Veľkou Britániou potiahla svetová jednotka Rafael Nadal. Po tom, čo Feliciano Lopez v úvodnej dvojhre podľahol Kyleovi Edmundovi 3:6, 6:7 (3), dokázal Nadal zdolať Daniela Evansa 6:4, 6:0 a potom uspel s Lopezom aj v rozhodujúcej štvorhre. Španieli sú päťnásobní držitelia trofeje, finále Davisovho pohára si však zahrajú prvýkrát od roku 2012. <i>"Táto súťaže je nesmierne dramatická. Odohrali sme skvelý zápas, bolo to však veľmi tesné. V kľúčových momentoch Feli urobil všetko správne. Sme super šťastní. Chcem sa poďakovať tímu a publiku,"</i> citovala Nadala agentúra DPA.</p>
      <p>Medzinárodná tenisová federácia (ITF) v sobotu informovala, že voľné karty na finálový turnaj 2020 dostali Srbsko a Francúzsko. Istú účasť majú aj všetci štyria tohtoroční semifinalisti - Španielsko, Kanada, Veľká Británia a Rusko. Osemnásť účastníkov skompletizuje 12 víťazov zápasov v marcovej kvalifikácii, ktorú vyžrebujú v nedeľu. V kvalifikácii sa predstaví aj Slovensko.</p>
      <h3>semifinále:</h3>
      <p><b>Rusko - Kanada</b> 1:2</p>
      <p>Andrej Rubľov - Vasek Pospisil 6:4, 6:4</p>
      <p>Karen Chačanov - Denis Shapovalov 4:6, 6:4, 4:6</p>
      <p>Chačanov, Rubľov - Pospisil, Shapovalov 3:6, 6:3, 6:7 (5)</p>
      <p><b>Španielsko - Veľká Británia</b> 2:1</p>
      <p>Feliciano Lopez - Kyle Edmund 3:6, 6:7 (3)</p>
      <p>Rafael Nadal - Daniel Evans 6:4, 6:0</p>
      <p>Lopez, Nadal - Jamie Murray, Neal Skupski 7:6 (3), 7:6 (8)</p>
    </article>
  </body>
</html>