<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hetkoznapi-hos-rantott-husit-sutottek-a-raszorulo-gyerekeknek/187178"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="Hétköznapi hős – rántott husit sütöttek a rászoruló gyerekeknek"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hétköznapi hős – rántott husit sütöttek a rászoruló gyerekeknek</mark>
      </h1>
      <address><time datetime="2019-11-24T07:30:00+00:00">24 Nov 2019, 07:30</time> by <a rel="author">H. N. Zs.</a></address>
      <p>
        <b>Karácsony közeledtével egyre többen próbálnak meg rászorulókon segíteni, hiszen az ünnep öröme mindenkinek jár. Sokan időt és pénzt nem sajnálva próbálnak meg mosolyt csalni a reménytelen emberek arcára. </b>
        <b>Karácsony közeledtével egyre többen próbálnak meg rászorulókon segíteni, hiszen az ünnep öröme mindenkinek jár. Sokan időt és pénzt nem sajnálva próbálnak meg mosolyt csalni a reménytelen emberek arcára.</b>
      </p>
      <p>Kemény Sándor egy belvárosi étterem üzletvezetője, aki minden évben segíti a rászorulókat. Idén karácsonyra azonban valami egészen különlegeset talált ki! Az ötletgazda ugyanis nem kisebb feladatra vállalkozott, mint hogy karácsonyig minden egyes vasárnap rászoruló gyerekeket vendégel meg egy ünnepi vacsorával.</p>
      <p>– Az ötletemet megosztottam minden kollégámmal és ők teljes vállszélességgel kiálltak mellettem – kezdte a Vasárnapi Borsnak Kemény Sándor.</p>
      <figure>
        <img src="http://media.borsonline.hu/cikk/20/192792/gallery-picture/645w/2032114_unnamed-86.jpg"/>
        <figcaption>Kemény Sándor üzletvezető csak a nevében kemény, egyébként vajszívű © Stipka nikolett</figcaption>
      </figure>
      <p>– Eddig egy csoportunk volt. Egy hete vasárnap egy árvaházból érkezett hozzánk tizenegy gyerek két nevelővel. A gyerekek között volt 3 és 10 éves is – magyarázta Sándor, aki maga intézi a bevásárlást, majd zárás után el is készíti az ételeket.</p>
      <p>– Ebben a projektben összesen hatan veszünk részt, én és a felszolgáló kollégáim. Az ételek árát együtt dobjuk össze. Azért találtam ki ezt, mert az adománygyűjtés személytelen és fura – tette hozzá Sándor. Kétségtelen, hogy az adakozás legegyszerűbb és legkönnyebb formája, ha az ember vásárol valamit, majd leadja egy adománygyűjtő ponton. Sándoréknak viszont szembe kellett nézniük azzal, hogy előttük állt tizenegy elesett gyerek, akik nem tehetnek sanyarú sorsukról.</p>
      <figure>
        <img src="http://media.borsonline.hu/cikk/20/192792/gallery-picture/645w/2032110_unnamed-83.jpg"/>
        <figcaption>A gyerekek jóllaktak, a felszolgáló hölgyek, Bene Zsanett és Veres Barbara pedig sírtak a sok tragikus sztoritól © Stipka Nikolett</figcaption>
      </figure>
      <p>– Nem gondoltuk, hogy ilyen nehéz lesz, sírtak a felszolgáló lányok is. Nehéz volt kezelni ezt a helyzetet. Az egyik kislány szívfacsaró történetet mesélt el. Azt mondta, hogy az ő anyukája azt ígérte, hogy csak nagyon kevés ideig kell az otthonban maradni, hamar érte fog jönni. A kislány már egy éve a gyermekotthonban van. Megrázó volt – folytatta Sándor.</p>
      <p>– Délután fél 5-re érkeztek meg a gyerekek, és körülbelül másfél-két óráig maradtak. Jó hangulatban telt az estéjük, szólt a zene, és még desszertet is kaptak. A felszolgálókkal jól elbeszélgettek, jól érezték magukat. Az ételért hálásak voltak nekünk, bár igazából valószínűleg ők fel sem fogták, hogy miért is van ez az egész. A menü milánói volt rántott husival, majd desszertnek tiramisut kaptak. Próbáltuk a gyerekek szájíze szerint összeállítani a menüt, hiszen ők nem esznek meg akármit. Mikor elmentek, le kellett ülnünk summázni a történteket, hiszen ez volt az első ilyen alkalom. Felkavaró volt, de úgy érezzük, érdemes tovább folytatni – mondta Sándor kissé elérzékenyülve.</p>
      <figure>
        <img src="http://media.borsonline.hu/cikk/20/192792/gallery-picture/645w/2032112_unnamed-91.jpg"/>
        <figcaption>Terített asztal, jókedv és rengeteg finomság várta a kicsiket © Stipka Nikolett</figcaption>
      </figure>
      <p>A nemes lelkű csapat nagyon bizakodik, hogy fognak még jelentkezni mások is a felhívásra. Sándor a vasárnap után több iskola és gyermekotthon igazgatójának is írt megkeresést, hogy más célközönséget is megtaláljon a le­vele.</p>
      <p>– Igazából mi komplett programot szerettünk volna adni a gyerekeknek, nem csak egy vacsorát. Ha bármivel még fel lehetne dobni az estéjüket, az lenne igazán szuper – magyarázta Sándor, aki a Facebookon egy felhívást is közzétett, amiben arra kéri követőit, ha tudnak, kiegészítő programokkal segítsék az ő munkájukat, vagy jelentkezzenek gyerekotthonok, ahol segítségre van szükség. Az étteremvezető szívesen venné a megkereséseket. Ha lenne valaki, aki valamilyen különleges programmal meg tudná fejelni a gyerekek vasárnap estéit, részese lehetne ennek a különleges kezdeményezésnek.</p>
    </article>
  </body>
</html>