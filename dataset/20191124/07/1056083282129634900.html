<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301308/%D8%AA%D8%AD%D8%B1%DA%A9%D8%A7%D8%AA-%D8%AF%D8%B4%D9%85%D9%86%D8%A7%D9%86-%D8%A8%D9%87-%D9%86%D9%82%D8%B7%D9%87-%D9%88%D8%AD%D8%AF%D8%AA-%D9%85%D8%B1%D8%AF%D9%85-%D9%88-%D9%85%D8%B3%D8%A6%D9%88%D9%84%D8%A7%D9%86-%D8%AA%D8%A8%D8%AF%DB%8C%D9%84-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:21:25+00:00"/>
    <meta property="og:title" content="تحرکات دشمنان به نقطه وحدت مردم و مسئولان تبدیل شد"/>
    <meta property="og:description" content="ایسنا/زنجان فرمانده سپاه ناحیه ابهر گفت: تحرکات دشمنان در روزهای اخیر به نقطه وحدت مردم و مسئولان تبدیل شد."/>
  </head>
  <body>
    <article>
      <h6 class="kicker">فرمانده سپاه ناحیه ابهر:</h6>
      <h1>تحرکات دشمنان به نقطه وحدت مردم و مسئولان تبدیل شد</h1>
      <address><time datetime="2019-11-24T07:21:25+00:00">24 Nov 2019, 07:21</time> by <a rel="author">مریم نوری</a></address>
      <p>ایسنا/زنجان فرمانده سپاه ناحیه ابهر گفت: تحرکات دشمنان در روزهای اخیر به نقطه وحدت مردم و مسئولان تبدیل شد.</p>
      <p>محسن احمدی‌تبار در جلسه رونمایی از سند تحول بنیادین آموزش و پرورش ابهر با اشاره به رونمایی از سند تحول بنیادین آموزش و پرورش ابهر، ادامه داد: برنامه‌هایی که در بدنه آموزش و پرورش صورت می‌گیرد، در راستای رسیدن به اهدافی است که در سند تحول آموزش و پرورش بسته شده است.</p>
      <p>این مسئول با بیان این‌که برخی از برنامه‌های دانش‌آموزی مانند برنامه‌های علمی، فرهنگی، اردوهای راهیان‌نور، میدان تیر و طرح هجرت برنامه‌های گسترده‌ای است که همه ساله به صورت مشترک با همکاری سپاه و آموزش و پرورش انجام می‌شود.</p>
      <p>وی به موضوع سهمیه‌بندی سوخت نیز پرداخت و گفت: سیاست دشمن این بود که بحث عراق و لبنان را تا عید به داخل کشور بکشد که سهمیه‌بندی سوخت بهانه‌ای دست آنان داد تا وارد این موضوع شده و از آب گل‌آلود ماهی بگیرند اما خوشبختانه با تدابیر اندیشیده شده ناکام ماند.</p>
      <p>فرمانده سپاه ناحیه ابهر با تاکید بر این‌که هر طرحی که سطح کلان اجرا می‌شود، درصدی از جامعه تا جاافتادن طرح به فشار می‌افتد، افزود: به طور حتم همه سران سه قوه و دولت‌مردان برای حل این مشکلات تدابیری اندیشیده‌اند.</p>
      <p>این مسئول با بیان این‌که دشمن نقشه‌های شوم بزرگ‌تری برای آینده کشور کشیده بود که اصلاح قیمت بنزین، اجرای این برنامه‌ها را به جلوتر انداخت، ادامه داد: تحرکات دشمن در این فضا به نقطه وحدتی برای همه دلسوزان نظام و مردم تبدیل شد.</p>
      <p>در ادامه این جلسه، فرماندار شهرستان ابهر نیز به اجرای طرح مدیریت مصرف سوخت و اصلاح قیمت بنزین اشاره کرد و گفت: از آثار اجرای مجدد طرح سهمیه‌بندی بنزین ایجاد شرایط عادلانه در مصرف آن است؛ زیرا بیشترین بهره از یارانه بنزین را افرادی می‌بردند که خودروی بیشتری داشتند و بخشی از جامعه که مصرف چندانی از بنزین نداشتند از این یارانه بی‌بهره بودند.</p>
      <p>وجیه‌الله نوروزی با بیان این‌که سهمیه‌بندی شرایط مصرف را عادلانه می‌کند، ادامه داد: همه افراد در اجرای این طرح که به تایید سران قوا رسیده و مورد حمایت رهبر معظم انقلاب قرار گرفته باید کمک کنیم که به طور یقین تلاش‌ها و نگاه‌ها در اجرای این طرح حمایت از اقشار آسیب‌پذیر و کم‌درآمد جامعه است.</p>
      <p>در ادامه این جلسه نیز رئیس آموزش و پرورش شهرستان ابهر، اظهار کرد: شهرستان ابهر رتبه دوم پروژه مهر را در بین مناطق چهارده‌گانه استان کسب کرد.</p>
      <p>عباس عزیزخانی با اشاره به مشکلات اقتصادی که گریبان‌گر مردم شده است، اظهار کرد: با توجه به این مشکلات، امسال هیچ‌گونه افزایشی در شهریه کلاس‌های فوق‌برنامه مدارس هیئت امنایی و مدارس بزرگسالان اعمال نشد.</p>
      <p>وی با اشاره به رونمایی از سند تحول آموزش و پروش ابهر، یادآور شد: این سند بر اساس برش منطقه‌ای و کاملا عملیاتی تعریف شده است.</p>
      <p>انتهای پیام</p>
    </article>
  </body>
</html>