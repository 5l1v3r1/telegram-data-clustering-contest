<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/seful-aep-prezenta-mai-mare-primul-tur-mituletu-buica-nu-incidente-deschiderea-proceselor-votare-307009.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T07:53:42+00:00"/>
    <meta property="og:title" content="Șeful AEP se aștepta la o prezență mai mare ca în primul tur. Mitulețu-Buică: „Nu sunt incidente la deschiderea proceselor de votare”"/>
    <meta property="og:description" content="Constantin Mitulețu-Buică, președintele Autorității Electorale Permanente, a declarat, duminică, că nu sunt incidente la „deschiderea proceselor de votare”, precum și că lucrurile se desfășoară normal, po..."/>
  </head>
  <body>
    <article>
      <h1>Șeful AEP se aștepta la o prezență mai mare ca în primul tur. Mitulețu-Buică: „Nu sunt incidente la deschiderea proceselor de votare”</h1>
      <address><time datetime="2019-11-24T07:53:42+00:00">24 Nov 2019, 07:53</time> by <a rel="author">Redacția B1.ro</a></address>
      <p>Constantin Mitulețu-Buică, președintele Autorității Electorale Permanente, a declarat, duminică, că nu sunt incidente la „deschiderea proceselor de votare”, precum și că lucrurile se desfășoară normal, potrivit <a href="https://www.agerpres.ro/politica/2019/11/24/prezidentiale2019-mituletu-buica-nu-sunt-incidente-la-deschiderea-proceselor-de-votare-lucrurile-se-desfasoara-normal--408135">Agerpres</a>.<br/><br/>„Aşa cum aţi văzut şi dumneavoastră, lucrurile se desfăşoară normal. Nu sunt incidente la deschiderea proceselor de votare şi singurul lucru pe care cred eu că trebuie să-l facă cetăţenii este să se prezinte la vot, aşa cum am spus-o şi la 18 ani, când am votat prima oară, acum 23 de ani. (...) Aşa cum arată situaţia, toate secţiile de votare sunt deschise, toţi membrii sunt în activitate şi lucrurile se desfăşoară normal.<br/><br/>Prezenţa, comparativ cu primul tur, este crescută, era de aşteptat, pentru că oamenii au văzut că lucrurile se desfăşoară repede, normal şi atunci au avut determinarea să participe la procesul de votare, ştiind că nu vor aştepta", a afirmat duminică Mituleţu-Buică, după ce a votat.<br/><br/>El a declarat că nu sunt incidente la votul în străinătate, menţionând că au fost doar câteva, minore, care sunt de competenţa MAE. Preşedintele <a href="https://www.b1.ro/tag/aep-97117.html">AEP</a> a precizat că procesul de votare se poate prelungi, potrivit legii, în secţiile în care la ora 21,00 mai sunt persoane.<br/><br/>„S-a luat în calcul prelungirea. 23,59 este cel mai înaintat termen pentru care legea spune că se poate exercita dreptul de votare pentru persoanele care se află în afara secţiei la momentul închiderii procesului de votare la ora 21.00", a spus Mituleţu-Buică.<br/> </p>
    </article>
  </body>
</html>