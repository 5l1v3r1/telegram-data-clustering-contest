<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/vicepremierul-raluca-turcan-apel-pentru-prezenta-la-vot-realmente-nu-mai-avem-timp-18610546"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T07:52:17+00:00"/>
    <meta property="og:title" content="Vicepremierul Raluca Turcan, apel pentru prezenţa la vot: Realmente nu mai avem timp"/>
    <meta property="og:description" content="Vicepremierul Raluca Turcan a votat, duminică, la Sibiu şi a făcut un apel către români să meargă la vot: „Realmente nu mai avem timp”."/>
  </head>
  <body>
    <article>
      <h1>Vicepremierul Raluca Turcan, apel pentru prezenţa la vot: Realmente nu mai avem timp</h1>
      <address><time datetime="2019-11-24T07:52:17+00:00">24 Nov 2019, 07:52</time> by <a rel="author" href="https://www.zf.ro/autor/laura-buciu" target="_blank">Laura Buciu</a></address>
      <p>Vicepremierul Raluca Turcan a votat, duminică, la Sibiu şi a făcut un apel către români să meargă la vot: „Realmente nu mai avem timp”.</p>
      <p>Vicepremierul Raluca Turcan a declarat, la ieşirea de la urne, că niciodată nu a fost mai important momentul votului.</p>
      <p>„De mâine începe reconstrucţia României educate, României normale, României europene. Niciodată nu a fost mai important momentul votului ca acum. Realmente nu mai avem timp. Politicienii slabi prind putere când oamenii buni nu se solidarizează. Îi chem pe românii de bună credinţă să meargă la vot, să se solidarizeze şi să pună ştampila pentru un viitor demn şi prosper, pentru un viitor în care legea se aplică şi instituţiile statului îşi fac datoria. România are nevoie în momentul de faţă de solidaritate. România îi cheamă pe români să se solidarizeze, să-şi facă vocea auzită şi forţa oamenilor de bună credinţă să îşi pună amprenta pe viitorul ţării noastre”, a spus Turcan.</p>
      <p>Raluca Turcan a votat la secţia amenajată la Colegiul Naţional „Octavian Goga” din Sibiu.</p>
      <p>În Sibiu sunt organizate 376 de secţii şi sunt aşteptate la urne 379.246 de persoane.</p>
    </article>
  </body>
</html>