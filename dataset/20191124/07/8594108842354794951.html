<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/taka-dokonala-rodinka-bowers-wilkins-formation/264487"/>
    <meta property="og:site_name" content="touchIT"/>
    <meta property="article:published_time" content="2019-11-24T07:01:09+00:00"/>
    <meta property="og:title" content="Taká dokonalá rodinka: Bowers &amp; Wilkins Formation"/>
    <meta property="og:description" content="Na slovenský trh práve dorazili produkty BW Formation. Boli sme si ich vyskúšať v posluchovej miestnosti BisAudio v Bratislave. Celá rodina pozostáva z piatich produktov: Duo, Bar, Bass, Wedge a Audio"/>
  </head>
  <body>
    <article>
      <h1>Taká dokonalá rodinka: Bowers &amp; Wilkins Formation</h1>
      <address><time datetime="2019-11-24T07:01:09+00:00">24 Nov 2019, 07:01</time> by <a rel="author">Ondrej Macko</a></address>
      <p>
        <b>Na slovenský trh práve dorazili produkty BW Formation. Boli sme si ich vyskúšať v posluchovej miestnosti BisAudio v Bratislave.</b>
      </p>
      <p>Celá rodina pozostáva z piatich produktov: Duo, Bar, Bass, Wedge a Audio. Bowers &amp; Wilkins (BW) je prémiová značka a určite tu nehovoríme o produktoch, ktoré by vás mali ohúriť nízkou cenou. Podľa súčasného trendu sú to bezdrôtové zariadenia, jediným káblom je ten napájací. Až na produkt Audio sú to aktívne reproduktory, ktoré spojíte ideálne s mobilným zariadením. BW poskytuje aj špeciálnu mobilnú aplikáciu a na bezdrôtové pripojenie používa mriežkovú sieť Robust Mesh. Výsledkom je kvalitný zvuk s extrémne rýchlou synchronizáciou medzi reproduktormi. Produkty sa dajú používať samostatne alebo v multiroom zapojení.</p>
      <p>Naším primárnym cieľom bol produkt Duo, ktorý je najdrahší a kvalita jeho zvuku nás príjemne prekvapila. Testovali sme z iPadu, na ktorom bol hudobný systém Tidal a tablet sme mali pripojený bezdrôtovo k reproduktorom cez AirPlay 2. Takto sme mohli ľahko porovnávať kvalitu prehrávania na rovnakých skladbách.</p>
      <figure>
        <img src="https://touchit.sk/wp-content/uploads/2019/11/Formation-Suite-Gallery_vyd7_8_2019_nowat-1024x683.jpg"/>
        <figcaption>Zľava Duo, Bass, Bar, Wedge a Audio</figcaption>
      </figure>
      <p><b>Duo</b> je dvojica reproduktorov, ktorá funguje v rozšírenej stereo prevádzke. Základom systému je 96/24-bitový audiosystém s vysokým rozlíšením. V hornej časti sa nachádza tweeter zo série produktov BW 7000 s karbónovým základom. Dizajn vychádza zo série 800, vybrať si môžete medzi bielym a čiernym vyhotovením. Súčasťou každého reproduktora je aj trojtlačidlové miestne ovládanie. Na prenos zvuku môžete využiť Wi-Fi, Apple AirPlay 2, Bluetooth, špeciálna podpora je pre Spotify a Roon.</p>
      <p>Formation Duo White Living Room Close-up . Dvojica aktívnych reproduktorov BW Formation Duo nás očarila kvalitou zvuku</p>
      <p>Inštalácia reproduktorov je rýchla, napojenie okamžité. Reproduktory odbalíte, pripojíte napájací kábel a AirPlay 2 ich našiel ihneď. Súčasťou štandardnej dodávky nie sú podstavce, tie sú však pri použití veľmi užitočné a odporúčame ich.</p>
      <p>To podstatné je, samozrejme, ako hrajú. My sme ich skúšali s rôznymi typmi hudby. Bol to džez, klasika, pop, ale aj rock. Kvality tejto zostavy sa prejavili hlavne pri klasickej hudbe a džeze. Lokalizácia nástrojov je veľmi presná, vynikajú vokály a vyššie tóny. Posluchovú miestnosť sme zaplnili hudbou do posledného milimetra a priestorovosť orchestra sme pocítili z každého miesta v nej. Ideálne je byť, samozrejme, na vrchole trojuholníka, pohodlná sedačka a výborná káva dokreslili tento nevšedný zážitok. Otvorene povedané, Formation Duo hrá veľmi podobne ako zostavy za viac ako dvojnásobnú cenu s kopou káblov okolo. Aj keď sa to nemusí každému pri pohľade na cenovku Duo zdať, toto je výborný pomer výkon/cena. Ušetríte napr. za prepojovacie káble, bezdrôtový prenos je tu veľmi kvalitný.</p>
      <p>Rodinu produktov Formation môžete používať v režime multiroom – ako prechádzate z miestnosti do miestnosti v dome, hudba a zvuk vás nasleduje. V pracovni tak máte napr. Duo, v kuchyni Wedge a v obývačke pod televízorom Bar so soundbarom Bass. Synchronizácia zvuku v multiroom formáte je na mikrosekundovej úrovni medzi jednotlivými prístrojmi.</p>
      <p><b>Wedge</b> (po slovensky klin) je iný zážitok. Má naozaj podobu širšieho klinu s drevenou zadnou časťou a reflexným otvorom vzadu. Je veľmi príjemné dotýkať sa zadnej časti. Dizajn Wedge umožňuje jeho rafinované umiestnenie napr. do rohu miestnosti. Na tele má len informáciu o stave bezdrôtového prepojenia. Kvalita reprodukovanej hudby síce nedosahuje priestorovosti či celého frekvenčného spektra Duo, ale je stále na vysokej úrovni. Hlavne zaplní aj väčšiu miestnosť zvukom v stereo formáte. Aj tu sa využíva 96/24 bitový audiosystém.</p>
      <slideshow>
        <figure>
          <img src="https://touchit.sk/wp-content/uploads/2019/11/High-Formation-Bar-Detail-1_vyd7_8_2019_nowat-1024x683.jpg"/>
        </figure>
        <figure>
          <img src="https://touchit.sk/wp-content/uploads/2019/11/Formation-Wedge-White-Lifestyle-Detail-Landscape_vyd7_8_2019_nowat-1024x683.jpg"/>
        </figure>
        <figure>
          <img src="https://touchit.sk/wp-content/uploads/2019/11/Formation-Suite-Gallery_vyd7_8_2019_nowat-1024x683.jpg"/>
        </figure>
        <figure>
          <img src="https://touchit.sk/wp-content/uploads/2019/11/Formation-Duo-White-Living-Room-Close-up_vyd7_8_2019_nowat-1024x768.jpg"/>
        </figure>
        <figure>
          <img src="https://touchit.sk/wp-content/uploads/2019/11/Formation-Duo-Black-Living-Room-2_vyd7_8_2019_nowat-1024x753.jpg"/>
        </figure>
        <figure>
          <img src="https://touchit.sk/wp-content/uploads/2019/11/Formation-Bass-Lifestyle-Detail_vyd7_8_2019_nowat-1024x683.jpg"/>
        </figure>
      </slideshow>
      <related>
        <h4>Súvisiace články</h4>
        <a href="https://touchit.sk/motorola-one-macro-vhodny-na-makro-aj-standardne-fotky/265272"/>
        <a href="https://touchit.sk/recenzia-oneplus-bullets-wireless-2-moderne-sluchadla-s-usb-c-konektorom/264660"/>
        <a href="https://touchit.sk/recenzia-lenovo-legion-y44w-atypicky-monitor-a-to-najma-svojim-pomerom-stran/264504"/>
      </related>
    </article>
  </body>
</html>