<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/11/24/3995871_iohanis_e_na_put_da_specheli_vtori_prezidentski_mandat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T07:40:00+00:00"/>
    <meta property="og:title" content="Йоханис е на път да спечели втори президентски мандат в Румъния"/>
    <meta property="og:description" content="Президент от 2014 г., Йоханис се надява да бъде преизбран с обещанието да се бори с масовата корупция, шуробаджанащината и некомпетентността."/>
  </head>
  <body>
    <article>
      <h1>Йоханис е на път да спечели втори президентски мандат в Румъния</h1>
      <address><time datetime="2019-11-24T07:40:00+00:00">24 Nov 2019, 07:40</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Дясноцентристкият президент на Румъния Клаус Йоханис, който често влизаше в спорове с предишното правителство на социалдемократите, ще се яви днес на балотаж с бившия премиер Виорика Дънчила и вероятно ще спечели втори и последен мандат като държавен глава, пише <a href="https://balkaninsight.com/2019/11/22/romanian-president-confident-of-clinching-second-term/">Balkan Insight</a>.</p>
      <p>Шейсет годишният Йоханис, бивш кмет на трансилванския град Сибиу, <a href="https://www.dnevnik.bg/sviat/2019/11/10/3989688_iohanis_shte_se_bori_za_vtori_mandat_na_balotaj/">спечели първия тур</a> на президентските избори на 10 ноември с 37.8% от гласовете, а 55-годишната Дънчила получи малко над 22%.</p>
      <p>Шансовете на Йоханис се увеличиха, след като третият кандидат, Дан Барна от реформаторския дясноцентристки Съюз за спасение на Румъния, призова поддръжниците си да гласуват за Йоханис. Барна спечели 15% от гласовете.</p>
      <p>Президент от 2014 г., Йоханис се надява да бъде преизбран с обещанието да се бори с масовата корупция, шуробаджанащината и некомпетентността, които по думите му са процъфтявали през трите години на управление на Социалдемократическата партия на Дънчила.</p>
      <figure>
        <img src="https://www.dnevnik.bg/shimg/zx780_3995874.jpg"/>
        <figcaption>Виорика Дънчила <br/>© Reuters</figcaption>
      </figure>
      <p>Той освен това обещава да възстанови репутацията на Румъния в ЕС, която бе уронена заради критики, че социалдемократите са посегнали на независимостта на съдебната власт.</p>
      <p>Дънчила разчита на икономическия растеж, отбелязан по време на управлението ѝ, и на увеличаването на минималната заплата, пенсиите и възнагражденията на държавните служители, които го подпомогнаха, за сметка на, според критици, държавната хазна и инфлацията.</p>
      <p>Тя стана премиер през януари 2018 г., но през октомври тази година <a href="https://www.dnevnik.bg/evropa/2019/10/10/3974860_pravitelstvoto_v_rumuniia_padna_sled_vot_na_nedoverie/">беше свалена</a> с вот на недоверие.</p>
      <p>Дънчила плаши, че Йоханис и Национал-либералната партия, която управлява в правителство на малцинството и подкрепя президента, ще намалят пенсиите и заплатите.</p>
      <p>На първия тур гласуваха само 47.66% от румънците, най-ниската активност на президентски избори в страната от идването на демокрацията през 1990 г.</p>
    </article>
  </body>
</html>