<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904959/ten-hag-heel-goede-dingen-gezien-van-perr-maar-aantal-foutjes-mogen-niet-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T07:14:00+00:00"/>
    <meta property="og:title" content="Ten Hag stipt opties aan voor 'Lille': 'Álvarez stond daar bij Mexico ook'"/>
    <meta property="og:description" content="Perr Schuurs lijkt af te stevenen op een basisplaats in het Champions League-duel van Ajax bij Lille woensdag. Trainer Erik ten Hag liet zich echter niet helemaal in de kaarten kijken na de 4-1 zege van de Eredivisie-kampioen op Heracles Almelo. Schuurs verving de niet fitte Joël Veltman. Laatstgenoemde is net als Daley Blind geschorst tegen Lille, waardoor de negentienjarige Limburger ook dan aanspraak maakt op een basisplek. &quot;Ik heb heel goede dingen gezien van Perr, maar ook een paar foutjes. Voetbal is ook een spel van fouten, die maakt iedereen. Een aantal mogen niet, dat moet hij verbeteren&quot;, zegt Ten Hag tegen FOX Sports."/>
  </head>
  <body>
    <article>
      <h1>Ten Hag stipt opties aan voor 'Lille': 'Álvarez stond daar bij Mexico ook'</h1>
      <address>
        <time datetime="2019-11-24T07:14:00+00:00">24 Nov 2019, 07:14</time>
      </address>
      <p>
        <b>Perr Schuurs lijkt af te stevenen op een basisplaats in het Champions League-duel van Ajax bij Lille woensdag. Trainer Erik ten Hag liet zich echter niet helemaal in de kaarten kijken na de 4-1 zege van de Eredivisie-kampioen op Heracles Almelo.</b>
      </p>
      <p>Schuurs verving de niet fitte Joël Veltman. Laatstgenoemde is net als Daley Blind geschorst tegen Lille, waardoor de negentienjarige Limburger ook dan aanspraak maakt op een basisplek. "Ik heb heel goede dingen gezien van Perr, maar ook een paar foutjes. Voetbal is ook een spel van fouten, die maakt iedereen. Een aantal mogen niet, dat moet hij verbeteren", zegt Ten Hag tegen <a href="https://www.foxsports.nl/video/3149701/ten-hag-over-mazraoui-ben-niet-direct-paniek/"><i>FOX Sports</i></a>.</p>
      <p>De Ajax-coach schroomt niet om Schuurs op te stellen in Frankrijk. "Hij heeft het meerdere keren laten zien, ook in grote wedstrijden. In de Johan Cruijff Schaal tegen PSV bijvoorbeeld was hij uitstekend." Een duo met Lisandro Martínez is volgens Ten Hag een optie, maar ook Edson Álvarez is kandidaat om centraal achterin te starten. "Bij Mexico stond hij daar ook. Hij kwam terug met een jetlag en hij was niet fit genoeg om te starten. Maar dat is ook een optie voor woensdag."</p>
      <p>Schuurs kijkt met een tevreden gevoel terug op zijn optreden, vertelt hij aan de <i>NOS</i>. "Heerenveen (14 september, red.) was mijn laatste basisplaats. Ik was wel gespannen. Er komt toch wat bij kijken dat je eindelijk weer kunt spelen. Het voelde als een kans. Ik heb daar wel stappen in gemaakt. Het gaat nu makkelijker dan in mijn eerste wedstrijden. Hopelijk speel ik woensdag ook."</p>
    </article>
  </body>
</html>