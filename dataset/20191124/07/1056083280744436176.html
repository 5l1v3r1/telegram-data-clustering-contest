<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301320/%D8%AA%D9%84%D9%81%D9%86-%D9%87%D8%A7%DB%8C-%D8%A2%D8%B3%DB%8C%D8%A8-%D8%AF%DB%8C%D8%AF%D9%87-%D8%A7%D8%B5%D9%81%D9%87%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D9%87%D9%81%D8%AA%D9%87-%D9%88%D8%B5%D9%84-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:27:45+00:00"/>
    <meta property="og:title" content="تلفن‌های آسیب‌دیده اصفهان تا پایان هفته وصل می‌شود"/>
    <meta property="og:description" content="ایسنا/اصفهان مدیرکل ارتباطات و امور بین‌الملل شرکت مخابرات ایران گفت: مشکل ۳۵ هزار تلفن ثابت مرکز خاتم‌الانبیا اصفهان که بر اثر ناآرامی‌های هفته گذشته قطع شده بود، تا پایان این هفته برطرف و خطوط مشترکین آن وصل خواهد شد."/>
  </head>
  <body>
    <article>
      <h6 class="kicker">مدیرکل ارتباطات و امور بین‌الملل شرکت مخابرات ایران:</h6>
      <h1>تلفن‌های آسیب‌دیده اصفهان تا پایان هفته وصل می‌شود</h1>
      <address><time datetime="2019-11-24T07:27:45+00:00">24 Nov 2019, 07:27</time> by <a rel="author">پروانه عبداللهی</a></address>
      <p>ایسنا/اصفهان مدیرکل ارتباطات و امور بین‌الملل شرکت مخابرات ایران گفت: مشکل ۳۵ هزار تلفن ثابت مرکز خاتم‌الانبیا اصفهان که بر اثر ناآرامی‌های هفته گذشته قطع شده بود، تا پایان این هفته برطرف و خطوط مشترکین آن وصل خواهد شد.</p>
      <p>محمدرضا بیدخام در گفت‌وگو با ایسنا در خصوص آخرین وضعیت مرکز مخابرات خاتم‌الانبیا (ص) اصفهان، اظهار کرد: براساس آخرین اطلاعات از مرکز خاتم‌الانبیا اصفهان، از ۱۴۰ هزار شماره تلفن ثابت آسیب‌دیده، ۱۰۵ هزار شماره تلفن نرمال و وصل شده است.</p>
      <p>وی افزود: ۳۵ هزار شماره تلفن ثابت باقی‌مانده این مرکز نیز تا پایان این هفته وصل خواهد شد.</p>
      <p>مدیرکل ارتباطات و امور بین‌الملل شرکت مخابرات ایران در خصوص خطوط همراه اول نیز، توضیح داد: در جریان اتفاقات هفته گذشته ارتباطات ۳۶ سایت دچار مشکل شده بود که خوشبختانه اکنون شرایط نرمالی دارند.</p>
      <p>وی در خصوص میزان خسارت این مرکز، گفت: هنوز برآورد کاملی از میزان خسارت این مرکز انجام نشده است، چراکه بخشی از خسارات به‌صورت فیزیکی و بخشی مربوط به تماس‌های از دست رفته است.</p>
      <p>بیدخام در پاسخ به این سوال که گفته می شود خسارت احتمالی این مرکز حدود ۱۰ میلیارد تومان است، گفت: شرکت مخابرات ایران هنوز به جمع‌بندی نهایی در خصوص خسارت مرکز تلفن خاتم‌الانبیا نرسیده است.</p>
      <p>وی همچنین در خصوص شایعاتی مبنی بر آتش زدن سرور این مرکز مخابرات، اظهار کرد: این موضوع را تائید نمی‌کنم و بعید است چنین اتفاقی رخ داده باشد.</p>
      <p>در جریان ناآرامی‌های هفته گذشته و به دنبال هجوم عده‌ای اشرار و اخلالگر به مرکز مخابرات خاتم‌الانبیاء اصفهان، ارتباطات مخابراتی تلفن ثابت، تلفن همراه و اینترنت بخشی از شمال کلان‌شهر اصفهان ازجمله ملک‌شهر، خانه اصفهان و خیابان رباط قطع شد.</p>
      <p>انتهای پیام</p>
    </article>
  </body>
</html>