<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/sport/1983088_wilder-obhajil-ortiz-boxoval-na-vitazstvo-no-potom-prisla-rana-ako-blesk-z-jasneho-neba-video"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-24T07:50:00+00:00"/>
    <meta property="og:title" content="Wilder obhájil: Ortiz boxoval na víťazstvo, no potom prišla rana ako blesk z jasného neba (video)"/>
    <meta property="og:description" content="Američan si tak zabezpečil odvetu s Tysonom Furym."/>
  </head>
  <body>
    <article>
      <h1>Wilder obhájil: Ortiz boxoval na víťazstvo, no potom prišla rana ako blesk z jasného neba (video)</h1>
      <h2>Američan si tak zabezpečil odvetu s Tysonom Furym.</h2>
      <address><time datetime="2019-11-24T07:50:00+00:00">24 Nov 2019, 07:50</time> by <a rel="author">LAS VEGAS/TASR</a></address>
      <p>Americký boxer Deontay Wilder obhájil titul organizácie WBC v superťažkej hmotnostnej kategórii. V sobotnom zápase v Las Vegas poslal Kubánca Luisa Ortiza na zem v siedmom kole a zabezpečil si tak odvetu s Tysonom Furym.</p>
      <p>Úvodných šesť kôl veľa vzruchu neprinieslo. Rozhodujúci úder v 7. kole prišiel ako blesk z jasného neba. "Hral som sa s ním, nechcel som robiť neuvážené kroky. Moja šanca napokon prišla a využil som ju," povedal podľa AP 34-ročný Wilder.</p>
      <p>Ortizovi sa po tvrdom údere pravačkou nezdvíhalo zo zeme ľahko, no myslí si, že to stihol v časovom limite: "Keď rozhodca napočítal do sedem, už som stál. Chcel som pokračovať."</p>
      <p>Proti rozhodnutiu napokon neprotestoval. Kvality svojho súpera uznal aj Wilder: "Patrí k svetovej špičke, proti tomu nemôže nikto namietať."</p>
      <p>Wilder si vylepšil bilanciu v profesionálnom ringu na 42 víťazstiev (41 KO) a jedna remíza. Práve tou sa skončil jeho minuloročný súboj s Tysonom Furym. S kontroverzným Britom sa stretne znova 23. februára 2020.</p>
      <p>
        <b>Rozhodujúci úder nájdete na záver tohto videa:</b>
      </p>
      <figure>
        <iframe src="https://www.youtube.com/embed/HwtDcD1d2PQ" width="640" height="360" data-service="Youtube" scrolling="no"/>
      </figure>
      <p>Zdroj: Youtube/Indian Roaster</p>
    </article>
  </body>
</html>