<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806965/%D9%85%D8%AD%D9%82%D9%82%D8%A7%D9%86-%D8%B4%D9%87%D8%B1%DA%A9-%D8%B9%D9%84%D9%85%DB%8C-%D9%88-%D8%AA%D8%AD%D9%82%DB%8C%D9%82%D8%A7%D8%AA%DB%8C-%D8%A7%D8%B5%D9%81%D9%87%D8%A7%D9%86-%D8%AC%D8%A7%DB%8C%D8%B2%D9%87-%D9%81%D9%86%D8%A7%D9%88%D8%B1-%D8%A8%D8%B1%D8%AA%D8%B1-%D8%A2%D8%B3%DB%8C%D8%A7-%D8%B1%D8%A7-%DA%A9%D8%B3%D8%A8-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:15:00+00:00"/>
    <meta property="og:title" content="از سوی انجمن پارک‌های علم و فناوری آسیا؛ محققان شهرک علمی و تحقیقاتی اصفهان جایزه فناور برتر آسیا را کسب کردند"/>
    <meta property="og:description" content="شرکت‌ دانش‌بنیان مستقر در شهرک علمی و تحقیقاتی اصفهان موفق به کسب رتبه برتر در مسابقه بین‌المللی جایزه انجمن پارک‌های علم و فناوری آسیا (ASPA Award) شد."/>
  </head>
  <body>
    <article>
      <h1>از سوی انجمن پارک‌های علم و فناوری آسیا؛ محققان شهرک علمی و تحقیقاتی اصفهان جایزه فناور برتر آسیا را کسب کردند</h1>
      <h2>شرکت‌ دانش‌بنیان مستقر در شهرک علمی و تحقیقاتی اصفهان موفق به کسب رتبه برتر در مسابقه بین‌المللی جایزه انجمن پارک‌های علم و فناوری آسیا (ASPA Award) شد.</h2>
      <address>
        <time datetime="2019-11-24T07:15:00+00:00">24 Nov 2019, 07:15</time>
      </address>
      <p>به گزارش گروه دانشگاه خبرگزاری دانشجو، یکی از شرکت‌های دانش‌بنیان مستقر در شهرک علمی و تحقیقاتی اصفهان موفق به کسب رتبه برتر در مسابقه بین‌المللی جایزه انجمن پارک‌های علم و فناوری آسیا (ASPA Award) شد.<br/><br/>این مسابقه میان شرکت‌های دانش بنیان مستقر در پارک‌های علمی و فناوری قاره آسیا برگزار‌شد.<br/><br/>شرکت مهندسین مشاور و تحقیقات بهین آب زنده رود با هدف حفاظت و بهبود سلامت جامعه و محیط زیست و به عنوان یک شرکت دانش بنیان در شهرک علمی و تحقیقاتی اصفهان فعالیت خود را آغاز کرد. <br/><br/>این شرکت از ابتدای تاسیس، مطالعات، طراحی و ساخت تجهیزات پایش زیست محیطی را در دستور کار خود قرار داده و در حال حاضر دارای چندین ثبت اختراع در این زمینه است.<br/><br/>علاوه بر این، مطالعات، طراحی و ساخت سامانه‌های گندزدایی آب از جمله سامانه گندزدایی پیشرفته مولتی اکسیدان بکو که از مهمترین دستاورد‌های این شرکت در سال‌های اخیر است، به تولید انبوه رسیده و به راحتی قابل رقابت در بازار‌های داخلی و بین‌المللی است.<br/><br/>از دیگر فعالیت‌های این شرکت می‌توان به مواردی، چون مطالعات پایه زیست محیطی از جمله ارزیابی اثرات زیست محیطی طرح‌های عمرانی و صنعتی، مدیریت پسماند، طراحی و ساخت پکیج‌های تصفیه فاضلاب صنعتی و بهداشتی اشاره کرد.<br/><br/>گفتنی است مرحله نهایی مسابقه جایزه پارک‌های علم و فناوری آسیا ۲۵ آبان امسال در تایوان برگزار شد. پیش از این ۱۱ شرکت دانش بنیان مستقر در شهرک علمی و تحقیقاتی اصفهان موفق به کسب جایزه انجمن آسیایی پارک‌های علمی (ASPA Award) شده‌اند.</p>
    </article>
  </body>
</html>