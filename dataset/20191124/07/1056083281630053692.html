<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301303/%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%87%D9%85%D8%A7%D9%86-%D9%86%D8%A7%D8%AE%D9%88%D8%A7%D9%86%D8%AF%D9%87-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:19:02+00:00"/>
    <meta property="og:title" content="اینترنت مهمان ناخوانده نیست"/>
    <meta property="og:description" content="خبرگزاری دانشجویان ایران (ایسنا)"/>
  </head>
  <body>
    <article>
      <h1>اینترنت مهمان ناخوانده نیست</h1>
      <address>
        <time datetime="2019-11-24T07:19:02+00:00">24 Nov 2019, 07:19</time>
      </address>
      <p>خبرگزاری دانشجویان ایران (ایسنا)</p>
      <p>رضا ساکی<br/>اینترنت سروکله نیست که پیدا بشود. برخی می‌گویند سروکله اینترنت پیدا شد.<br/>اینترنت هواست. اکسیژن است. مگر کسی برای هوای پاک تیتر می‌زند سروکله هوای پاک پیدا شد؟<br/>شما اگر وام بگیرید و وام به حساب‌تان واریز بشود می‌گویید سروکله وام در حسابم پیدا شد؟<br/>اگر از دختر موردعلاقه‌تان بله بگیرید و او عروس شما بشود به مادرتان می‌گویید سروکله فلانی در زندگی‌ام پیدا شد؟<br/>اینترنت نیاز روزمره است. از جمله نیازهایی است که کسی برای وصل شدن آن نمی‌گوید سروکله نت پیدا شد، چون اینترنت بار معنایی مثبت دارد و کسی برای آن‌چه می‌پسندد عبارت سروکله را به کار نمی‌برد.<br/>اینترنت مهمان ناخوانده نیست که سروکله‌اش پیدا بشود.<br/>برخی بعد از این همه ضرر و زیان مالی شرکت‌های گردشگری و آژانس‌های مسافرتی، سایت‌های فروش کالا و کسب‌وکارهای خرد و شرکت‌های بزرگ و کوچک، اصرار دارند که سروکله اینترنت پیدا شد!<br/>این هفت روز بدون اینترنت برای برخی لحظه لحظه تلخی بود و حالا برای جبران این هفت روز، هفته‌ها باید تلاش کنند.<br/>اینترنت برای مردم رسانه است. اگر از مردمی که این روزها به سختی صفحه‌های ایسنا را باز می‌کردند تا در جریان اخبار درست و موثق قرار بگیرند بپرسید حالا که سروکله اینترنت پیدا شده است چه احساسی دارید قطعا چیزهایی به شما خواهند گفت که از نوشتن آن معذوریم.<br/>اینترنت، جان دوران معاصر است. با همه بدی‌ها، آن‌قدر خوبی دارد که اگر از دستش بدهیم ناراحت می‌شویم.<br/>سروکله رادیو در ۴ اردیبهشت ۱۳۱۹ پیدا شد اما بعد از مدتی کوتاه، چنان فراگیر شد و در زندگی مردم رخنه کرد که وقتی قطع و وصل می‌شد کسی نمی‌گفت سروکله رادیو پیدا شد. رادیو اگر نبود مردم دیوانه می‌شدند. از نشنیدن اخبار و نشنفتن موسیقی اعصاب‌شان به هم می‌ریخت.<br/>حالا حکایت اینترنت است.<br/>انتهای پیام</p>
    </article>
  </body>
</html>