<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145578/%D8%B1%D8%A6%DB%8C%D8%B3%DB%8C-%D9%86%D9%82%D9%84-%D9%85%D8%AD%D8%A7%D9%81%D9%84-%D9%85%D8%A7-%D8%AA%D8%A6%D9%88%D8%B1%DB%8C-%D9%87%D8%A7%DB%8C%DB%8C-%D8%A7%D8%B3%D8%AA-%DA%A9%D9%87-%D8%AE%D9%88%D8%AF-%D8%BA%D8%B1%D8%A8%DB%8C-%D9%87%D8%A7-%D9%85%D8%B4%D8%BA%D9%88%D9%84-%D9%86%D9%82%D8%AF%D8%B4%D8%A7%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T07:36:34+00:00"/>
    <meta property="og:title" content="رئیسی: نقل محافل ما تئوری‌هایی است که خود غربی‌ها مشغول نقدشان هستند"/>
    <meta property="og:description" content="به گزارش خبرنگار انتظامی باشگاه خبرنگاران پویا؛ آیت‌الله سیدابراهیم رئیسی صبح امروز در افتتاحیه پنجمین کنگره بین‌المللی علوم انسانی اسلامی در مرکز همایش‌های بین‌المللی صدا و سیما با بیان اینکه بدون تردید علم و دانش یکی از مؤلفه‌های مهم برای اقتدار در یک جامعه است، اظهار کرد: مهم این است که این دانش چگونه مدیریت شود.اگر این علم در جهت قدرت و ثروت و بدون اخلاق و معنویت باشد منتج به ساخت کلاهک‌های هسته‌ای، مواد مخدر صنعتی، دست زدن و ساختن ابزاری برای استعمار و حقوق انسان می‌شود، نتیجه علم تجربه‌شده که در دنیا شاهد آن هستیم، ساختن ابزاری برای از بین بردن انسان و حقوق انسان است."/>
  </head>
  <body>
    <article>
      <h1>رئیسی: نقل محافل ما تئوری‌هایی است که خود غربی‌ها مشغول نقدشان هستند</h1>
      <h2>رئیس قوه قضائیه گفت: نمی‌گوییم به اندیشمندان غربی توجه نشود، اما خود غربی‌ها مباحث مطرح‌شده در ۴۰ سال گذشته خود را نقد می‌کنند اما این مباحث نقل محافل ما شده است.</h2>
      <address>
        <time datetime="2019-11-24T07:36:34+00:00">24 Nov 2019, 07:36</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/1398081119402421318797604.jpg"/>
      </figure>
      <p>
        <a href="https://www.tasnimnews.com/fa/service/2/%D8%A7%D8%AC%D8%AA%D9%85%D8%A7%D8%B9%DB%8C">- اخبار اجتماعی -</a>
      </p>
      <p>به گزارش خبرنگار انتظامی باشگاه خبرنگاران پویا؛ آیت‌الله سیدابراهیم رئیسی صبح امروز در افتتاحیه پنجمین کنگره بین‌المللی علوم انسانی اسلامی در مرکز همایش‌های بین‌المللی صدا و سیما با بیان اینکه بدون تردید علم و دانش یکی از مؤلفه‌های مهم برای اقتدار در یک جامعه است، اظهار کرد: مهم این است که این دانش چگونه مدیریت شود.اگر این علم در جهت قدرت و ثروت و بدون اخلاق و معنویت باشد منتج به ساخت کلاهک‌های هسته‌ای، مواد مخدر صنعتی، دست زدن و ساختن ابزاری برای استعمار و حقوق انسان می‌شود، نتیجه علم تجربه‌شده که در دنیا شاهد آن هستیم، ساختن ابزاری برای از بین بردن انسان و حقوق انسان است.</p>
      <p>وی تصریح کرد: امروز جامعه بشری از این دانش که برای از بین بردن حقوق انسان است، رنج می‌برد، علم و فناوری امروز در مغرب‌زمین بدون اخلاق به سرانجام رسیده است و همه فکر می‌کنند که چگونه از ابزار این دانش برای مصون‌سازی جامعه ابزار بسازند.</p>
      <p>رئیسی با تأکید به اینکه مهم است که علم دست افراد استعمارگر یا عالم دارای تزکیه نفس باشد، گفت: نظام ما مبتنی بر فقه اکبر، اوسط و اصغر است و مطلقاً علوم انسانی سکولار نمی‌تواند مغزافزار و نرم‌افزار این نظام باشد.</p>
      <p>رئیس قوه قضاییه با تذکر اینکه مباحث علوم انسانی غرب حتماً قابل بررسی است اما قابل نقد است، خاطرنشان کرد: مباحث علوم انسانی غرب نباید به یک تابوی غیرقابل نقد تبدیل شود و هیچ اشکالی ندارد که این مباحث مورد تحقیق و پژوهش قرار گرفته و نقد شود.</p>
      <p>رئیسی افزود: در علوم انسانی اسلامی نیز می‌تواننقد و تحقیق انجام داد، اما باید بین تخریب و نقد عالمانه تفاوت قائل شد، تخریب از موضع سیاسی قابل پسند نیست. کلام رهبری مبنی بر اینکه آینده قرن، قرن اسلام است، سخنی پرمغز است و باید اندیشمندان نسبت به این سخن تحقیق کنند، این فرموده مقام معظم رهبری اکنون در عالم در حال ظهور است.</p>
      <p>رئیس قوه قضائیه یادآور شد: امروز مسئله توجه به علوم انسانی و اسلامی در متن نیازهای جامعه قرار دارد، در تمام حوزه‌ها این علوم به‌عنوان مغزافزار عمل می‌کند، اما باید با نگاه آسیب‌شناسی به این موضوع بنگریم.</p>
      <p>رئیسی با طرح این سؤال که "چرا در نانوتکنولوژی و موضوعات هسته‌ای پیشرفت داشته‌ایم، اما در موضوع علوم انسانی ــ اسلامی بحث‌های جدی وجود دارد؟"، عنوان کرد: باید در علوم انسانی ــ اسلامی بازنگاهی شود و بهترین مکان برای این اتفاق حوزه و دانشگاه است.امکان آسیب‌شناسی بهنگام و بِروز شدن این مباحث در حوزه و دانشگاه وجود دارد و جسارتی می‌طلبد، جسارت برای آنکه از آنچه مربوط به نوآوری و سخن نو است، گفته شود.نشاط علمی بین استاد و دانشجو نیز همین است که اندیشه نو را مطرح کنند.</p>
      <p>وی ادامه داد: در مسئله متون آموزشی باید بازنگاهی شود تا ببینیم چقدر علوم انسانی ــ اسلامی در آن‌جا داده شده است، باید در حوزه پژوهش سرمایه‌گذاری جدی و حمایت‌های مادی و معنوی صورت گیرد، پیچیدگی بحث علوم انسانی اسلامی ورود نخبگان و انسان‌های فرهیخته را ایجاب می‌کند.</p>
      <p>رئیس قوه قضائیه با بیان اینکه علوم انسانی اسلامی مبتنی بر کاری است که در حوزه‌ها صورت می‌گیرد، گفت: لازم است ریل‌گذاری نو در این باب صورت گیرد. باید جامعه اسلامی با این علوم پیوند بخورد و این پیوند مورد تأکید حضرت آقا است، به‌طور مثال چقدر فقها در کار قضایی زحمت کشیدند و ما از این کارها حیرت‌زده می‌شویم، اکنون هزاران مورد سؤال در ذهن قضات است که باید مبتنی بر اجتهاد تمدن‌ساز باشد.</p>
      <p>رئیسی با ابراز اینکه باید علوم انسانی اسلامی به دو مسئله عدالت و مبارزه با فساد ورود پیدا کند، اضافه کرد: چه‌کاری باید برای کاهش جرم، جنایت و ناهنجاری‌های اقتصادی و اجتماعی انجام دهیم؟ باید علم و دانش به کمک اجرا بیاید، چه باید کرد تا انگیزه و اندیشه جرم به وجود نیاید؟عدم تربیت درست باعث ایجاد انگیزه جرم می‌شود.مبارزه با فساد فقط این نیست که مجرم را مجازات کنیم، نقش حوزه و دانشگاه در بررسی ابعاد ایجاد فساد مطرح است.</p>
      <p>وی با تصریح به اینکه تا قاضی، جامعه و بلد (شهر) خود را نشناسد، نمی‌تواند حکم دهد، گفت: اخلاق و حقوق، سیاست و حقوق و جامعه‌شناسی و حقوق باید مورد بحث قرار گیرد، باید دانشگاه در آسیب‌شناسی اجتماعی حس پیدا کند و راهکار ارائه دهد، در برخی پایان‌نامه‌ها نوع مسئله غیربومی است که مسائل باید بومی شود.</p>
      <p>رئیس قوه قضائیه با تأکید به اینکه "در راهکارها باید مبتنی بر علوم انسانی اسلامی باشیم"، متذکر شد: نمی‌گوییم به اندیشمندان غربی توجه نشود، اما خود غربی‌ها مباحث مطرح‌شده در 40 سال گذشته خود را نقد می‌کنند اما این مباحث نقل محافل ما شده است.</p>
      <p>وی افزود: در تضارب آراء و آزاداندیشی است که مسائل حل می‌شود، دستگاه‌های حاکمیتی باید از نوآوری علمی حمایت کنند و ارتباط جدی بین نظام برنامه‌ریزی و علوم انسانی اسلامی وجود داشته باشد.</p>
      <p>رئیسی یادآور شد: کارهای خوبی در این 40ساله انجام شده، اما به‌نظرم جامع‌ترین نسخه در گام دومی است که مقام معظم رهبری مطرح کردند.علم و فناوری از محوری‌ترین موضوعات گام دوم است و ما توسعه را در پرتوی عدالت تعریف می‌کنیم.</p>
      <p>رئیس قوه قضائیه با بیان اینکه "معتقدیم در صورت جدایی قضات از علم مشکلات جدی ایجاد می‌شود"، اظهار کرد: باید ارتباط معناداری در بخش‌های اجرایی با علم وجود داشته باشد.</p>
      <p>
        <a href="http://tn.ai/2145270">تکذیب ادعای تصویب بنزین 3هزارتومانی با پیشنهاد و دخالت رئیسی</a>
        <a href="http://tn.ai/2144487">رئیسی: مجازات سختی در انتظار ناامن‌کنندگان جامعه است</a>
        <a href="http://tn.ai/2142043">دستور ویژه رئیسی برای نظارت بر اجرای کامل تعهدات دولت در پی افزایش قیمت بنزین</a>
        <a href="http://tn.ai/2142525">تجلیل 2 اندیشمند داخلی و یک خارجی در پنجمین کنگره علوم انسانی اسلامی</a>
        <a href="http://tn.ai/2142459">دلیل تشکیل شورای سیاستگذاری کنگره علوم انسانی اسلامی از زبان حجت‌الاسلام غلامی</a>
      </p>
      <p>انتهای پیام/+</p>
    </article>
  </body>
</html>