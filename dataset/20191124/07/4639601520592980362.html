<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/society/giryonis-apo-pou-tha-ksekinisei-simera-kyriaki-pou-tha-kateythynthei-ayrio-deytera/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T07:56:01+00:00"/>
    <meta property="og:title" content="«Γηρυόνης» Από που θα ξεκινήσει σήμερα Κυριακή που θα κατευθυνθεί αύριο, Δευτέρα"/>
    <meta property="og:description" content="Έρχεται με ισχυρές βροχές, καταιγίδες και θυελλώδεις ανέμους έως και 10 μποφόρ, το νέο κύμα κακοκαιρίας «Γηρυόνης»"/>
  </head>
  <body>
    <article>
      <h1>«Γηρυόνης» Από που θα ξεκινήσει σήμερα Κυριακή που θα κατευθυνθεί αύριο, Δευτέρα</h1>
      <h2>Έρχεται με ισχυρές βροχές, καταιγίδες και θυελλώδεις ανέμους έως και 10 μποφόρ, το νέο κύμα κακοκαιρίας «Γηρυόνης»</h2>
      <address><time datetime="2019-11-24T07:56:01+00:00">24 Nov 2019, 07:56</time> by <a rel="author">ΤοΒΗΜΑ Team</a></address>
      <p>Ξεκινάει σήμερα, Κυριακή, η επέλαση της νέας κακοκαιρίας που θα «χτυπήσει» το σύνολο της χώρας, τη στιγμή που οι «πληγές» από τα έντονα πλημμυρικά φαινόμενα στη Θάσο και στη Χαλκιδική να είναι ακόμη νωπές.</p>
      <p>Το νέο κύμα κακοκαιρίας, το οποίο ονομάζεται «Γηρυόνης», θα ξεκινήσει σήμερα το απόγευμα από τα δυτικά και κατά τη διάρκεια της Δευτέρας θα επηρεάσει σχεδόν όλη τη χώρα, σύμφωνα με το έκτακτο δελτίο επιδείνωσης καιρού που εξέδωσε χθες η Εθνική Μετεωρολογική Υπηρεσία (ΕΜΥ).</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Ο «Γηρυόνης» θα φέρει μαζί του ισχυρές βροχές και καταιγίδες που κατά τόπους θα συνοδεύονται από χαλαζοπτώσεις, αλλά και θυελλώδεις νότιους ανέμους.</p>
      <p>
        <b>Ο καιρός την Κυριακή</b>
      </p>
      <p>Ειδικότερα, σήμερα η κακοκαιρία θα πλήξει από τις απογευματινές ώρες τα νησιά του Ιονίου, την Ήπειρο, τη δυτική Στερεά, την Πελοπόννησο και από το βράδυ την ανατολική Στερεά (συμπεριλαμβανομένης της Αττικής), την Εύβοια και πιθανώς από τη νύχτα τη Θεσσαλία.</p>
      <p>Σε ό,τι αφορά, συγκεκριμένα, την Αττική, ισχυρές βροχές και καταιγίδες αναμένονται από τις βραδινές ώρες σήμερα μέχρι τις πρωινές ώρες της Δευτέρας.</p>
      <p>Ακόμη, σήμερα θα πνέουν πολύ θυελλώδεις νότιοι άνεμοι εντάσεως 8 με 9 μποφόρ θα πνέουν στα δυτικά και τη Δευτέρα στο Αιγαίο. Μάλιστα, πιθανώς στο Ιόνιο έως και τις βραδινές ώρες σήμερα να φτάσουν πρόσκαιρα τα 10 μποφόρ.</p>
      <p>
        <b>Αύριο, Δευτέρα, η κακοκαιρία θα «χτυπήσει» τις εξής περιοχές:</b>
      </p>
      <ul>
        <li>Μέχρι τις πρωινές ώρες τα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.</li>
        <li>Μέχρι το μεσημέρι την ανατολική Πελοπόννησο, την ανατολική Στερεά, την Εύβοια, την Κρήτη, μέχρι αργά το απόγευμα τη Θεσσαλία, τις Σποράδες, τις Κυκλάδες και έως τις βραδινές ώρες τη Μακεδονία (κυρίως τη δυτική και την κεντρική).</li>
        <li>Σταδιακά από τις πρωινές ώρες τα νησιά του βορείου και ανατολικού Αιγαίου και τα Δωδεκάνησα.</li>
        <li>Στη συνέχεια, την Τρίτη, τα φαινόμενα θα επηρεάσουν:</li>
      </ul>
      <p>Τις πρώτες πρωινές ώρες τα νησιά του ανατολικού Αιγαίου και μέχρι το μεσημέρι τα Δωδεκάνησα.</p>
      <p>Από τις μεσημβρινές ώρες την Κρήτη, πιθανώς τις Κυκλάδες και βαθμιαία από το απογεύμα εκ νέου τα Δωδεκάνησα.</p>
      <p>Οι Αρχές βρίσκονται σε εγρήγορση για τα νέα έντονα φαινόμενα, με τη Γενική Γραμματεία Πολιτικής Προστασίας να έχει ενημερώσει τις αρμόδιες υπηρεσίες, καθώς και τις περιφέρειες και τους δήμους της χώρας, ώστε να βρίσκονται σε αυξημένη ετοιμότητα πολιτικής προστασίας, προκειμένου να αντιμετωπίσουν άμεσα τις επιπτώσεις από την εκδήλωση των έντονων καιρικών φαινομένων.</p>
      <p>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Σημειωτέον ότι η μετεωρολογική υπηρεσία του Εθνικού Αστεροσκοπείου Αθηνών meteo.gr προειδοποιεί για σημαντικές ποσότητες βροχής λόγω της νέας κακοκαιρίας, με κίνδυνο για νέα προβλήματα.</p>
      <p>
        <b>Αναλυτική πρόγνωση για σήμερα</b>
      </p>
      <p><b>Αττική</b><br/>Καιρός: Νεφώσεις παροδικά αυξημένες με τοπικές βροχές και βαθμιαία σποραδικές καταιγίδες. Τα φαινόμενα από τις βραδινές ώρες θα ενταθούν και κατά τη διάρκεια της νύχτας θα είναι κατά τόπους πολύ ισχυρά.<br/>Άνεμοι: Ανατολικοί νοτιοανατολικοί 3 με 5, από το απόγευμα 4 με 6 και βαθμιαία τοπικά 7 μποφόρ.<br/>Θερμοκρασία: Από 13 έως 19 βαθμούς Κελσίου.</p>
      <p><b>Θεσσαλονίκη</b><br/>Καιρός: Νεφώσεις με τοπικές βροχές και από τις απογευματινές ώρες σποραδικές καταιγίδες. Κατά τη διάρκεια της νύχτας τα φαινόμενα θα ενταθούν.<br/>Άνεμοι: Από ανατολικές διευθύνσεις 3 με 5 και βαθμιαία τοπικά 6 μποφόρ.<br/>Θερμοκρασία: Από 12 έως 16 βαθμούς Κελσίου.</p>
      <p><b>Μακεδονία, Θράκη</b><br/>Καιρός: Νεφώσεις με τοπικές βροχές κυρίως στην κεντρική Μακεδονία. Σταδιακά από το μεσημέρι τα φαινόμενα στα δυτικά θα ενταθούν και από το απόγευμα θα εκδηλωθούν σποραδικές καταιγίδες στη δυτική και κεντρική Μακεδονία όπου κατά τη διάρκεια της νύχτας τα φαινόμενα θα ενταθούν. Η ορατότητα τις πρωινές ώρες θα είναι κατά τόπους περιορισμένη.<br/>Άνεμοι: Ανατολικοί βορειοανατολικοί 3 με 5 και στα ανατολικά τοπικά 6 μποφόρ που σταδιακά από το μεσημέρι θα στραφούν σε ανατολικούς νοτιοανατολικούς με την ίδια ένταση.<br/>Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 5 βαθμούς χαμηλότερη.</p>
      <p><b>Νησιά Ιονίου, Ήπειρος, δυτική Στερεά, δυτική Πελοπόννησος</b><br/>Καιρός: Νεφώσεις με βροχές και σποραδικές καταιγίδες που από το απόγευμα θα είναι τοπικά ισχυρές.<br/>Άνεμοι: Νότιοι νοτιοανατολικοί 6 με 7 και στο Ιόνιο τοπικά 8 μποφόρ. Γρήγορα θα ενισχυθούν στα 6 με 8 και στο Ιόνιο 9 και πρόσκαιρα έως 10 μποφόρ. Από τη νύχτα θα στραφούν σε νοτιοδυτικούς και βαθμιαία θα εξασθενήσουν.<br/>Θερμοκρασία: Από 11 έως 19 βαθμούς Κελσίου. Στην Ήπειρο 4 με 5 βαθμούς χαμηλότερη.</p>
      <p><b>Θεσσαλία, ανατολική Στερεά, Εύβοια, ανατολική Πελοπόννησος  </b><br/>Καιρός: Αρχικά λίγες νεφώσεις παροδικά αυξημένες, με ασθενείς τοπικές βροχές. Από το μεσημέρι νεφώσεις με βροχές και από τα νότια σποραδικές καταιγίδες οι οποίες από τις απογευματινές ώρες θα είναι τοπικά ισχυρές στην Πελοπόννησο, από το βράδυ στην ανατολική Στερεά και τη νύχτα πιθανώς στη Θεσσαλία. Κατά τη διάρκεια της νύχτας τα φαινόμενα στην Πελοπόννησο και την ανατολική Στερεά θα είναι κατά τόπους πολύ ισχυρά.<br/>Άνεμοι: Αρχικά στα βόρεια από βόρειες διευθύνσεις 3 με 4 μποφόρ και στα νότια νοτιοανατολικοί τοπικά έως 5 μποφόρ. Σταδιακά από το μεσημέρι θα στραφούν σε νότιους νοτιοανατολικούς 4 με 6 και στο Αιγαίο τοπικά 7 μποφόρ, ενισχυόμενοι περαιτέρω από το βράδυ.<br/>Θερμοκρασία: Από 12 έως 19 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p><b>Κυκλάδες, Κρήτη</b><br/>Καιρός: Αραιές νεφώσεις που βαθμιαία θα πυκνώσουν και από το απόγευμα θα σημειωθούν τοπικές βροχές και σποραδικές καταιγίδες.<br/>Άνεμοι: Από ανατολικές διευθύνσεις 3 με 5 που σταδιακά από το μεσημέρι θα στραφούν σε νότιους νοτιοανατολικούς 4 με 6 και τοπικά 7 μποφόρ με περαιτέρω ενίσχυση το βράδυ.<br/>Θερμοκρασία: Από 15 έως 22 βαθμούς Κελσίου.</p>
      <p><b>Νησιά ανατολικού Αιγαίου, Δωδεκάνησα</b><br/>Καιρός: Νεφώσεις παροδικά αυξημένες με τοπικές βροχές. Από αργά το απόγευμα τα φαινόμενα θα ενταθούν και θα εκδηλωθούν σποραδικές καταιγίδες.<br/>Άνεμοι: Ανατολικοί νοτιοανατολικοί 3 με 5, από το απόγευμα 4 με 6 και βαθμιαία τοπικά 7 μποφόρ με περαιτέρω ενίσχυση τη νύχτα.<br/>Θερμοκρασία: Από 17 έως 22 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/23/society/giryonis-sarotiko-to-neo-kyma-tis-kakokairias-pos-tha-ekselixthei-to-fainomeno/"/>
        <a href="https://www.tovima.gr/2019/11/23/society/kairos-anamenontai-entona-fainomena-stin-attiki-tin-kyriaki/"/>
        <a href="https://www.tovima.gr/2019/11/23/society/giryonis-ta-stadia-ekseliksis-tou-kai-pos-tha-epirreasoun-stis-3-epomenes-imeres-ti-xora/"/>
        <a href="https://www.tovima.gr/2019/11/23/society/kakokairia-kataigides-thyellodeis-anemous-kai-ptosi-thermokrasias-fernei-o-giryonis/"/>
        <a href="https://www.tovima.gr/2019/11/22/society/kakokairia-erxetai-o-gigantas-giryonis/"/>
      </related>
    </article>
  </body>
</html>