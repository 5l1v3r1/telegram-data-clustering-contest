<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012957/%D8%A8%DB%8C%D8%A7%D9%86%DB%8C%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%AF%D8%B1%D8%A8%D8%A7%D8%B1%D9%87-%D8%AE%D8%A8%D8%B1-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T07:58:55+00:00"/>
    <meta property="og:title" content="بیانیه‌ فدراسیون فوتبال درباره خبر مذاکره با برانکو"/>
    <meta property="og:description" content="فدراسیون فوتبال اعلام کرد که در موقعیت تأیید یا تکذیب گمانه‌زنی‌های مطرح شده قرار ندارد. بدین ترتیب مذاکره با برانکو ایوانکوویچ را تأیید یا تکذیب نکرد."/>
  </head>
  <body>
    <article>
      <h1>بیانیه‌ فدراسیون فوتبال درباره خبر مذاکره با برانکو</h1>
      <address>
        <time datetime="2019-11-24T07:58:55+00:00">24 Nov 2019, 07:58</time>
      </address>
      <p>
        <i>فدراسیون فوتبال اعلام کرد که در موقعیت تأیید یا تکذیب گمانه‌زنی‌های مطرح شده قرار ندارد. بدین ترتیب مذاکره با برانکو ایوانکوویچ را تأیید یا تکذیب نکرد.</i>
      </p>
      <p>به گزارش مشرق، با توجه به انتشار برخی مطالب درباره نیمکت<b> تیم ملی فوتبال</b> بزرگسالان، <b>فدراسیون فوتبال</b> با تأکید بر سیاست خود مبنی بر ضرورت برنامه‌ریزی همه‌جانبه و تداوم پشتیبانی لازم جهت حضوری موفق در دور برگشت مقدماتی جام جهانی، مطالب ذیل را به اطلاع عموم می‌رساند:</p>
      <p>1_انتظارات فدراسیون فوتبال از سرمربی محترم تیم ملی وفق جزئیات قرارداد در مذاکرات اخیر میان طرفین، مورد تأکید دوباره قرار گرفته است. تأکید فدراسیون بر ضرورت انجام برنامه جامع و متمرکز تیم ملی در ماه‌های باقیمانده تا آغاز دور برگشت، از تصریحات مکاتبات و مذاکرات صورت گرفته است.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012924/%D8%A8%D8%B1%D8%A7%D9%86%DA%A9%D9%88-%D8%A8%D9%87-%D8%AC%D8%A7%DB%8C-%D9%88%DB%8C%D9%84%D9%85%D9%88%D8%AA%D8%B3-%D8%A7%D8%B4%D8%AA%D8%A8%D8%A7%D9%87-%D9%86%D8%A7%D8%A8%D8%AE%D8%B4%D9%88%D8%AF%D9%86%DB%8C"><i>برانکو</i> به جای ویلموتس؛ اشتباه نابخشودنی</a>
      </blockquote>
      <p>2_ با توجه به شرایط به وجود آمده در جدول و اینکه سرنوشت صعود در دست تیم ملی است، بستر فعلی در موضوع همگرایی آحاد مردم، رسانه‌ها و حمایت تام و تمام از ملی‌پوشان در چهار بازی مهم پیش رو، بیش از پیش حائز اهمیت به نظر می‌رسد.</p>
      <p>3_ فدراسیون فوتبال در حال حاضر در موقعیت تأیید یا تکذیب گمانه‌زنی‌های مطرح شده قرار ندارد.</p>
      <p> 4_ نتایج پیگیری‌ها و مذاکرات صورت گرفته در باب مباحث مرتبط با سرمربی تیم ملی در آینده به اطلاع عموم خواهد رسید.</p>
      <p>در چند روز اخیر مواردی درباره فسخ قرارداد ویلموتس و حضور برانکو روی نیمکت تیم ملی مطرح شده که بیانیه فدراسیون و عدم تایید یا تکذیب این موضوع، بر گمانه‌زنی‌های موجود دامن می‌زند.</p>
      <p>منبع: فدراسیون فوتبال</p>
    </article>
  </body>
</html>