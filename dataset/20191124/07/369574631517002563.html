<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/desetitisice-francouzek-demonstrovaly-proti-nasili-na-zenach/r~1eabb2f80e8b11ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T07:26:19+00:00"/>
    <meta property="og:title" content="Desetitisíce Francouzek demonstrovaly proti násilí na ženách, podpořil je i Macron"/>
    <meta property="og:description" content="Podle agentury Reuters bylo ve Francii letos bývalým či současným partnerem zabito více než 130 žen."/>
  </head>
  <body>
    <article>
      <h1>Desetitisíce Francouzek demonstrovaly proti násilí na ženách, podpořil je i Macron</h1>
      <address>
        <time datetime="2019-11-24T07:26:19+00:00">24 Nov 2019, 07:26</time>
      </address>
      <p>Podle policie se v Paříži pochodu organizovaného sdružením #NousToutes (My všechny) zúčastnilo asi 35 tisíc lidí. Organizátoři účast v Paříži odhadli na 100 tisíc, po celé Francii na 150 tisíc. Kromě metropole se demonstrace konaly i v Lyonu, Štrasburku, Bordeaux či Lille.</p>
      <p>Většina demonstrantů v ulicích byly ženy. V Paříži aktivistky v průvodu nesly fialové transparenty se jmény obětí domácího násilí a slogany typu "žádné další vraždy". Fialová je symbolickou barvou hnutí za ženská práva.</p>
      <p>Po skončení demonstrace vyjádřil solidaritu s ženami francouzský prezident Emmanuel Macron. "Každá žena, která zažila sexuální či genderově motivované násilí, má mou podporu," řekl.</p>
      <p>Francouzská vláda se chystá v příštích dnech zveřejnit výsledky průzkumu týkajícího se domácího násilí a oznámit sérii nových opatření, která by měla přispět k ochraně žen.</p>
    </article>
  </body>
</html>