<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/sportas/zirmunuose-atsiras-naujas-lengvosios-atletikos-maniezas/"/>
    <meta property="og:site_name" content="Made in vilnius"/>
    <meta property="article:published_time" content="2019-11-24T07:05:00+00:00"/>
    <meta property="og:title" content="Žirmūnuose atsiras naujas lengvosios atletikos maniežas"/>
    <meta property="og:description" content="Šalia planuojamos naujos irklavimo bazės Žirmūnų mikrorajone prie Neries turėtų atsirasti ir naujas lengvosios atletikos maniežas. Vilniaus savivaldybės administracijos direktoriaus pavaduotojas Adomas Bužinskas BNS sakė, kad artimiausiu metu savivaldybė planuoja skelbti konkursą architektūrinei maniežo idėjai, jam numatytas sklypas prie Tuskulėnų rimties parko – šalia šios teritorijos jau anksčiau apsispręsta statyti ir..."/>
  </head>
  <body>
    <article>
      <h1>Žirmūnuose atsiras naujas lengvosios atletikos maniežas</h1>
      <address><time datetime="2019-11-24T07:05:00+00:00">24 Nov 2019, 07:05</time> by <a rel="author">BNS</a></address>
      <p>Šalia planuojamos naujos irklavimo bazės Žirmūnų mikrorajone prie Neries turėtų atsirasti ir naujas lengvosios atletikos maniežas.</p>
      <p>Vilniaus savivaldybės administracijos direktoriaus pavaduotojas Adomas Bužinskas BNS sakė, kad artimiausiu metu savivaldybė planuoja skelbti konkursą architektūrinei maniežo idėjai, jam numatytas sklypas prie Tuskulėnų rimties parko – šalia šios teritorijos jau anksčiau apsispręsta statyti ir naują irklavimo bazę.</p>
      <p>„Tai būtų tarptautinius standartus atitinkantis lengvosios atletikos maniežas, kuriame galėtų veikti ir moksleivių žaidynės, ir kitos. Bus šeši takeliai, visa reikalinga infrastruktūra, kad visa lengvoji atletika galėtų tilpti: nuo bėgimo, šuolio į tolį, ieties, disko metimų“, – teigė A. Bužinskas.</p>
      <p>Pasak savivaldybės administracijos atstovo, maniežas, esantis Žemaitės gatvėje neatitinka sportininkų poreikio, yra per mažas, todėl rengiant pirminę naujojo maniežo užduotį architektams ir vėlesnius techninius dokumentus bus atsižvelgta į lengvosios atletikos bendruomenės pastabas.</p>
      <p>Jis sako, kad konkursą dėl architektūrinės idėjos nuspręsta skelbti dėl to, jog pastatas bus didelis, o aplinkinė teritorija yra pakankamai jautri.</p>
      <figure>
        <img src="https://cdn3.hellovilnius.lt/wp-content/uploads/2018/11/Vieta-zemelapyje-ir-sklypo-ribos.jpg"/>
      </figure>
      <p>„Objektas turi natūraliai įsilieti į bendrą vizualinį kontekstą, kad paskui neiškiltų derinimo problemų su kitomis institucijomis. Renkamės šiek tiek ilgesnį, bet saugesnį kelią, įtrauksiantį ir architektų bendruomenę“, – teigė A. Bužinskas.</p>
      <p>Preliminariai planuojama, kad maniežo statybos galėtų kainuoti apie 12,5 mln. eurų, tačiau galutinė kaina priklausys nuo architektų pasiūlymų.</p>
      <p>A. Bužinskas sako, kad šiuo metu baigiami rengti dokumentai ir ruošiantis greta planuojamo maniežo statyti irklavimo bazę. Anksčiau šiemet savivaldybė prašė Vyriausybės numatyti jai 6 mln. eurų.</p>
      <p>Dabartinė, už kelių šimtų metrų esanti irklavimo bazė, anot savivaldybės atstovo, taip pat yra per ankšta visiems sportininkams.</p>
      <p>Be šių sporto objektų, šiuo metu taip pat statomas olimpinių standartų baseinas Lazdynuose – jo statybos stringa, nes rangovui „Active Construction Management“ (buvusiai „Irdaivai“) iškelta bankroto byla.</p>
      <p>Vyriausybei atsisakius užtikrinti europinį finansavimą Nacionaliniam stadionui, dar vyksta derybos su rangovais dėl būsimos sutarties. Savivaldybė šiemet sutvarkė kelis mokyklų stadionus, taip pat įrengė naujus, su pripučiamais kupolais.</p>
      <p>
        <i>Autorius: Ignas Jačauskas</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/sportas/pirma-karta-lietuvoje-bekeles-begimo-cempionatas/"/>
        <a href="https://madeinvilnius.lt/naujienos/sportas/metus-ivertines-llaf-prezidentas-e-skrabulis-apie-vilniaus-geda/"/>
        <a href="https://madeinvilnius.lt/naujienos/sportas/siemens-arenos-staigmena-vilniaus-ryto-sirgaliams-arena-isigijo-ir-jau-sumontavo-didziausia-kuba-lietuvoje/"/>
        <a href="https://madeinvilnius.lt/naujienos/sportas/simtai-kilometru-iveikti-basomis/"/>
        <a href="https://madeinvilnius.lt/naujienos/sportas/fabijoniskiu-baseine-pirma-karta-vyks-siaures-europos-vandensvydzio-lygos-turnyras/"/>
        <a href="https://madeinvilnius.lt/naujienos/sportas/rekonstruojami-dar-3-sporto-aikstynai/"/>
      </related>
    </article>
  </body>
</html>