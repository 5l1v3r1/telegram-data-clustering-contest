<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/levski/levski-postavya-visoka-tsena-na-stanislav-ivanov-i-naydzhal-robarta.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-24T07:08:30+00:00"/>
    <meta property="og:title" content="Левски поставя висока цена на Станислав Иванов и Найджъл Робърта"/>
    <meta property="og:description" content="Младокът се превърна в несменяем титуляр"/>
  </head>
  <body>
    <article>
      <h1>Левски поставя висока цена на Станислав Иванов и Найджъл Робърта</h1>
      <address>
        <time datetime="2019-11-24T07:08:30+00:00">24 Nov 2019, 07:08</time>
      </address>
      <p>Левски е поставил доста висока цена на младите си звезди Станислав Иванов и Найджьл Робърта. От "Герена" вече са парирали няколко запитвания за нападателите, отговаряйки, че сумата, срещу която ще започнат преговори за продажбата им, е 5 милиона лева - около 2,5 милиона евро, пише "Тема спорт".</p>
      <p>"Оттук нататък, поне докато аз съм директор на Левски, ще се опитаме да направим така, че българските футболисти да бъдат много високо конвертируеми. Станислав Иванов има още какво да направи със синята фланелка, преди да дойде подходящата оферта за него. Докато не дойде, компромисни варианти няма да допускаме, футболистите, израснали в школата на Левски, струват пари", наскоро заяви изпълнителният директор Павел Колев.</p>
      <p>"Сините" не са продавали играч за такава сума от Гара Дембеле. Френският нападател, който през сезон 2010/11 вкара 37 гола в 39 мача за сините, бе пратен за малко над 2 милиона евро в германския Фрайбург. В началото на тази кампания Левски трансферира швейцарския си халф Давиде Мариани в арабския Шабаб Ал Ахли. По тази сделка в касата на клуба ще влезе около милион и половина евро.</p>
      <p>През зимата на "Герена" планират да подсилват отбора, а не да се разделят с основни фигури. Желанието на треньора Петър Хубчев е в Левски да акостират няколко национали.</p>
      <p>"Сините" имат сериозен интерес към звездите на Ботев (Пловдив) Кристиан Димитров и Тодор Неделев. Апетитите на клуба стигат и до Ивелин Попов, който се отказа от националния отбор.</p>
    </article>
  </body>
</html>