<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301329/%D8%B1%DB%8C%D8%B2%D8%B4-%D8%B4%D8%AF%DB%8C%D8%AF-%D8%AB%D8%B1%D9%88%D8%AA-%D8%A7%DB%8C%D9%84%D8%A7%D9%86-%D9%85%D8%A7%D8%B3%DA%A9-%D8%AF%D8%B1-%DB%8C%DA%A9-%D8%B1%D9%88%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:34:34+00:00"/>
    <meta property="og:title" content="ریزش شدید ثروت ایلان ماسک در یک روز"/>
    <meta property="og:description" content="کاهش ارزش سهام شرکت خودروسازی تسلا پس از معرفی محصول جدید باعث ریزش ۷۶۸ میلیون دلاری ثروت الون ماسک شد."/>
  </head>
  <body>
    <article>
      <h1>ریزش شدید ثروت ایلان ماسک در یک روز</h1>
      <address><time datetime="2019-11-24T07:34:34+00:00">24 Nov 2019, 07:34</time> by <a rel="author">متین کاکوئی</a></address>
      <p>کاهش ارزش سهام شرکت خودروسازی تسلا پس از معرفی محصول جدید باعث ریزش ۷۶۸ میلیون دلاری ثروت الون ماسک شد.</p>
      <p>به گزارش ایسنا به نقل از فوربس، پس از مدت ها انتظار سرانجام ایلان ماسک- مدیرعامل خودروسازی تسلا- از خودروی پیکاپ الکتریکی این شرکت رونمایی کرد اما رونمایی از محصول جدید با استقبال سرد سرمایه گذاران مواجه شد و ارزش سهام خودروسازی تسلا در بازارهای بورس کاهش یافت.  </p>
      <p>در آخرین دور از معاملات هفتگی بورس‌های آمریکا، ارزش سهام شرکت تسلا شش درصد کاهش یافت تا ثروت ایلان ماسک با ۷۶۸ میلیون دلار کاهش به ۲۳ میلیارد و ۶۰۰ میلیون دلار برسد. در حال حاضر ایلان ماسک ۴۸ ساله چهل و یکمین فرد ثروتمند جهان است.  </p>
      <p>امانوئل روزنر- تحلیل گر " دویچه بانک"- گفت: معتقدیم هنوز سوالات زیادی در ذهن خریداران بالقوه محصول جدید وجود دارد که به آن پاسخی داده نشده است. وی افزود: به نظرم ایده نمایش شیشه های ضد گلوله در ابتدای مراسم معرفی محصول، ایده خوبی نبود.</p>
      <p>از سوی دیگر اما بن کالو- تحلیل گر موسسه " بیرد"- نسبت به آینده سهام تسلا خوش بین است: با وجود طراحی غیرمعمول، خودروی جدید تسلا دارای ویژگی های پیشرفته ای بود.</p>
      <p>گروه خودروسازی تسلا که مقر اصلی آن در کالیفرنیا قرار دارد، بیش‌تر در حوزه تولید خودروهای خودران و الکتریکی فعال است که در ژوئیه ۲۰۰۳ تاسیس شد. قیمت هر سهم این شرکت که در بورس وال استریت عرضه می شود در آخرین دور از معاملات با ۶.۱۴ درصد کاهش به ۳۳۳.۰۴ دلار رسید.</p>
      <p>طبق اعلام فوربس در حال حاضر بیل گیتس با ۱۱۰ میلیارد دلار ثروت، ثروتمندترین فرد آمریکا و جهان است و پس از وی جف بزوس، برنارد آرنو، وارن بافت و کارلوس اسلیم در رده های دوم تا پنجم ثروتمندترین افراد جهان جای گرفته اند.</p>
      <p>انتهای پیام  </p>
      <related>
        <h4>اخبار مرتبط</h4>
        <a href="https://www.isna.ir/news/98090100138/%D8%AA%D8%B3%D9%84%D8%A7-%D9%86%D8%AE%D8%B3%D8%AA%DB%8C%D9%86-%D9%88%D8%A7%D9%86%D8%AA-%D8%A8%D8%B1%D9%82%DB%8C-%D8%B6%D8%AF-%DA%AF%D9%84%D9%88%D9%84%D9%87-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D8%B1%D8%AF-%D9%81%DB%8C%D9%84%D9%85"/>
        <a href="https://www.isna.ir/news/98080502465/%D8%A8%D8%B2%D9%88%D8%B3-%D8%AB%D8%B1%D9%88%D8%AA%D9%85%D9%86%D8%AF%D8%AA%D8%B1%DB%8C%D9%86-%D9%81%D8%B1%D8%AF-%D8%AC%D9%87%D8%A7%D9%86-%D9%85%D8%A7%D9%86%D8%AF"/>
      </related>
    </article>
  </body>
</html>