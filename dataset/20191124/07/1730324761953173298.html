<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243850/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T07:47:35+00:00"/>
    <meta property="og:title" content="‘ฟิลิปปินส์’ ขึ้นแท่น ‘จุดหมายการลงทุนชั้นนำ’ ทุนนอกพุ่ง 613%"/>
    <meta property="og:description" content="ฟิลิปปินส์อนุมัติการลงทุนจากต่างประเทศพุ่ง 613% ในเดือนกันยายน 2562 มูลค่าแตะ 4,700 ล้านดอลลาร์สหรัฐ เกาหลีใต้ครองแชมป์นักลงทุนอันดับหนึ่งจากเอเชียตะวันออก"/>
  </head>
  <body>
    <article>
      <h1>‘ฟิลิปปินส์’ ขึ้นแท่น ‘จุดหมายการลงทุนชั้นนำ’ ทุนนอกพุ่ง 613%</h1>
      <address><time datetime="2019-11-24T07:47:35+00:00">24 Nov 2019, 07:47</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ฟิลิปปินส์อนุมัติการลงทุนจากต่างประเทศพุ่ง 613% ในเดือนกันยายน 2562 มูลค่าแตะ 4,700 ล้านดอลลาร์สหรัฐ เกาหลีใต้ครองแชมป์นักลงทุนอันดับหนึ่งจากเอเชียตะวันออก</p>
      <p>ข้อมูลจากคณะกรรมการส่งเสริมการลงทุนฟิลิปปินส์ เปิดเผยว่า การลงทุนจากต่างประเทศที่ได้รับการอนุมัติจากคณะกรรมการส่งเสริมการลงทุน (บีโอไอ) ฟิลิปปินส์ คิดเป็นมูลค่า 4,700 ล้านดอลลาร์สหรัฐ พุ่งขึ้น 613% จากระดับ 659 ล้านดอลลาร์สหรัฐในช่วงเดียวกันของปี 2561 ขณะที่ยอดการอนุมัติการลงทุนรวม ณ เดือนกันยายน 2019 มีมูลค่าทั้งสิ้น 1.5 หมื่นล้านดอลลาร์สหรัฐ เพิ่มขึ้น 105% จากระดับ 7,310 ล้านดอลลาร์สหรัฐในช่วงเวลาเดียวกันของปีก่อน</p>
      <figure>
        <img src="https://www.thebangkokinsight.com/wp-content/uploads/2019/11/manila-skyline.jpg"/>
      </figure>
      <p>นายรามอน เอ็ม. โลเปซ รัฐมนตรีว่าการกระทรวงการค้าและอุตสาหกรรม และประธานบีโอไอ กล่าวว่า ยอดอนุมัติที่เพิ่มสูงขึ้น จะส่งผลให้เม็ดเงินลงทุนจะไหลเข้าสู่ฟิลิปปินส์ในช่วง 2-3 ปีข้างหน้า และส่งผลให้ฟิลิปปินส์กลายเป็นจุดหมายการลงทุนชั้นนำ โดยมีสาเหตุส่วนใหญ่มาจากการที่ฟิลิปปินส์เดินหน้าเปลี่ยนผ่านสู่ดิจิทัลอย่างต่อเนื่อง ประกอบกับเทคโนโลยีสารสนเทศและการสื่อสาร และโครงการโครงสร้างพื้นฐานต่าง ๆ</p>
      <p>ขณะที่ในภาคอุตสาหกรรมการท่องเที่ยวยังคงปรับตัวสูงขึ้นต่อเนื่อง ด้วยมูลค่าการลงทุน 186.3 ล้านดอลลาร์สหรัฐในโครงการโรงแรมและที่พัก รวมถึงภาคการผลิตเติบโตขึ้นต่อเนื่องเช่นกัน ด้วยยอดการอนุมัติแตะ 1,240 ล้านดอลลาร์สหรัฐ เพิ่มขึ้น 190% จากปีที่ผ่านมา</p>
      <p>“ข้อมูลนี้แสดงให้เห็นว่า โครงการมูลค่ามหาศาลเริ่มไหลเข้ามาแล้วในตอนนี้ ซึ่งพิสูจน์ได้ถึงความแข็งแกร่งและความยืดหยุ่นของเศรษฐกิจฟิลิปปินส์ในการดึงดูดนักลงทุนต่างชาติ แม้เศรษฐกิจโลกชะลอตัว” นายโลเปซ กล่าว</p>
      <p> </p>
      <figure>
        <img src="https://www.thebangkokinsight.com/wp-content/uploads/2019/11/fig-24-11-2019_07-46-19.jpg"/>
      </figure>
      <p>นอกจากนี้ นักลงทุนยังสามารถสำรวจโอกาสการลงทุนในฟิลิปปินส์ที่งาน Invest ASEAN 2019 ซึ่งจะจัดขึ้นในเมืองปูซาน ประเทศเกาหลีใต้ ระหว่างวันที่ 25-26 พฤศจิกายน โดย บีโอไอ ฟิลิปปินส์ จะเข้าร่วมงานในฐานะตัวแทนของประเทศฟิลิปปินส์ เพื่อนำเสนอโอกาสต่าง ๆ ในภาคอุตสาหกรรมที่ฟิลิปปินส์ให้ความสำคัญ ได้แก่ การผลิต โดยเฉพาะรถยนต์ไฟฟ้าและชิ้นส่วนยานยนต์ โครงสร้างพื้นฐานและการก่อสร้าง และการท่องเที่ยว</p>
      <p>“การเติบโตนี้ บวกกับชุดมาตรการจูงใจ เช่น การยกเว้นหรือลดอัตราภาษี (tax holidays) และการยกเว้นภาษีศุลกากรสำหรับชิ้นส่วนอะไหล่นำเข้า ทำให้ฟิลิปปินส์เป็นจุดหมายการลงทุนอันดับหนึ่ง และเป็น one-stop-shop สำหรับธุรกิจในเอเชีย ตลอดจนภูมิภาคอื่น ๆ” นายโลเปซ กล่าว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243850%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243914/"/>
        <a href="https://www.thebangkokinsight.com/243886/"/>
        <a href="https://www.thebangkokinsight.com/243585/"/>
        <a href="https://www.thebangkokinsight.com/243551/"/>
      </related>
    </article>
  </body>
</html>