<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/cannabis-light-italia-news-1.4902916"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T07:52:32+00:00"/>
    <meta property="og:title" content="La bolla della marijuana, in fumo 30 miliardi"/>
    <meta property="og:description" content="Crollano a Wall Street le aziende che la producono. E in Italia la Cassazione ha bloccato il boom dei negozi di cannabis light e derivati"/>
  </head>
  <body>
    <article>
      <h1>La bolla della marijuana, in fumo 30 miliardi</h1>
      <h2>Crollano a Wall Street le aziende che la producono. E in Italia la Cassazione ha bloccato il boom dei negozi di cannabis light e derivati</h2>
      <address><time datetime="2019-11-24T07:52:32+00:00">24 Nov 2019, 07:52</time> by <a rel="author">ACHILLE PEREGO</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4902926.1574581953!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una coltivazione di marijuana in Uruguay, dove la cannabis è legale</figcaption>
      </figure>
      <p>Milano, 23 novembre 2019 - Trenta miliardi di dollari in fumo. Sono quelli "bruciati" alla Borsa americana (il Nasdaq) dallo scoppio della bolla speculativa della<b> cannabis mania.</b> Negli ultimi anni la decisione di diversi Paesi – a partire dagli Stati Uniti – di <b>liberalizzare la coltivazione e commercializzazione di marijuana </b>a scopi ricreativi e terapeutici (coinvolgendo abbigliamento, cosmesi, alimentare, edilizia) aveva spinto gli investitori e i piccoli risparmiatori a cavalcare il boom della canapa. Tanto che già tre anni fa uno studio di ArcView aveva stimato per il 2016 un fatturato dell’industria della cannabis legale di 6,7 miliardi di dollari solo negli Usa.</p>
      <p>La bolla delle "cannastocks", le società quotate che operano in questa industria, ha portato le loro azioni a crescere a dismisura a Wall Street, toccando i massimi il 19 settembre 2018 con valori dieci volte il loro patrimonio e 64 i ricavi, nonostante molte avessero bilanci in perdita. All’improvviso il <b>vento è cambiato</b>. Terminata, con il Canada, la spinta alla liberalizzazione, con 400 tonnellate di marijuana legale rimasta invenduta nei magazzini, è scattata la fuga dei risparmiatori. E in poco più di un anno i titoli di una cinquantina di società hanno perso in media il 66%. Con aziende come la canadese Tilray (cannabis terapeutica) che ha visto l valore in Borsa crollare da 20 a 2,7 miliardi.</p>
      <p>Lo scoppio della bolla della cannabis light non è il primo caso di <b>repentine ascese e altrettanto roboanti cadute</b>, con migliaia di investitori impoveriti. E se è facile pensare alla bolla di Internet del Duemila o a quella delle piume di struzzo di fine Ottocento e inizio Novecento (con il boom di prezzi e centinaia di allevatori sudafricani che si lanciarono nel business e poi subirono il crollo della moda) forse il paragone migliore è con la prima <b>bolla speculativa </b>della storia, quella dei tulipani.</p>
      <p>Nel 1636 in Olanda un bulbo di un tulipano, considerato status symbol e investimento sul futuro, costava da 2500 a 6mila fiorini, come una casa. Dai 300mila a 750mila euro di oggi. Così gli olandesi si misero a cedere terre e beni per comprare tulipani fino a quando i più furbi fiutarono il pericolo e cominciarono a vendere. Risultato: nel 1637 un bulbo di tulipano era scambiato al pari di uno di cipolla! Quel che è successo negli Usa con la cannabis mania, seppure più in piccolo, sta accadendo anche in Italia. La liberalizzazione della produzione della <b>canapa light,</b> con la legge di fine 2016, ha portato centinaia di aziende agricole a investire in questa coltivazione, aumentando da 400 a 4mila ettari i terreni.</p>
      <p>Ma sono nati anche oltre 2mila punti vendita di prodotti derivati (oli, resine, fluorescenze mentre la canapa si usa anche per cosmesi, abbigliamento, biomattoni, ect) per un giro d’affari di 40 milioni mentre quello della cannabis terapeutica (ancora al palo) potrebbe generare un fatturato di 1,4 miliardi e 10mila posti di lavoro. A maggio però, la<b> sentenza della Cassazione</b>, che ha posto l’<b>alt</b> (rinviando ai giudici di merito) alla vendita di oli, resine e fluorescenze di canapa anche se con il principio psicotropo (Thc) sotto lo 0,6%, ha fatto scattare <b>sequestri e chiusure di negozi</b>. E, in assenza di una<b> nuova legge chiara </b>anche sulla commercializzazione, è a rischio, secondo la Cia, il nuovo oro verde dell’agricoltura.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>