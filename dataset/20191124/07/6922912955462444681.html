<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/nes-diadilosis-stin-kolomvia---enas-efivos-travmatistike-sovara"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T07:01:24+00:00"/>
    <meta property="og:title" content="Νέες διαδηλώσεις στην Κολομβία - Ένας έφηβος τραυματίστηκε σοβαρά"/>
    <meta property="og:description" content="Χιλιάδες άνθρωποι διαδήλωσαν για τρίτη συνεχόμενη ημέρα στην Μπογοτά της Κολομβίας χθες Σάββατο σε ένα κίνημα ενάντια στον δεξιό πρόεδρο Ιβάν Ντούκε, ο οποίος επέσπευσε για σήμερα την έναρξη του εθνικού διαλόγου που είχε ανακοινώσει αρχικά για την επόμενη εβδομάδα."/>
  </head>
  <body>
    <article>
      <h1>Νέες διαδηλώσεις στην Κολομβία - Ένας έφηβος τραυματίστηκε σοβαρά</h1>
      <address>
        <time datetime="2019-11-24T07:01:24+00:00">24 Nov 2019, 07:01</time>
      </address>
      <p>Χιλιάδες άνθρωποι διαδήλωσαν για τρίτη συνεχόμενη ημέρα στην Μπογοτά της Κολομβίας χθες Σάββατο σε ένα κίνημα ενάντια στον δεξιό πρόεδρο Ιβάν Ντούκε, ο οποίος επέσπευσε για σήμερα την έναρξη του εθνικού διαλόγου που είχε ανακοινώσει αρχικά για την επόμενη εβδομάδα.</p>
      <p>Ο Ντούκε, ο οποίος βλέπει τη δημοφιλία του να μειώνεται παρά το γεγονός ότι βρίσκεται μόλις 15 μήνες στην εξουσία, ανακοίνωσε χθες Σάββατο την πρόωρη έναρξη των συνομιλιών, τις οποίες είχε προαναγγείλει την Παρασκευή σε απάντηση στις άνευ προηγουμένου έκτασης διαδηλώσεις που έχουν ξεσπάσει στη χώρα από την Πέμπτη.</p>
      <p>«Αύριο (σ.σ. σήμερα Κυριακή) θα ξεκινήσουμε τον εθνικό διάλογο με τους δημάρχους και τους εκλεγμένους κυβερνήτες» έγραψε στο Twitter ο Κολομβιανός πρόεδρος, ενώ πρόσθεσε ότι την επόμενη εβδομάδα ο διάλογος θα συνεχιστεί «με διάφορούς κοινωνικούς τομείς».</p>
      <p>Έπειτα από μία νύκτα κατά την οποία είχε επιβληθεί απαγόρευση κυκλοφορίας στη Μπογοτά, για πρώτη φορά από το 1977, οι διαδηλώσεις ξεκίνησαν και πάλι χθες το απόγευμα, την ώρα που η υπηρεσία καθαριότητας του δήμου προσπαθούσε να σβήσει τα σημάδια από τις ταραχές και τις λεηλασίες στις λαϊκές συνοικίες του νότιου τμήματος της κολομβιανής πρωτεύουσας.</p>
      <p>Ο 43χρονος Ντούκε, που δέχεται επικρίσεις για την κοινωνική, την οικονομική του πολιτική και την πολιτική στον τομέα της ασφάλειας, διευκρίνισε ότι θα συναντηθεί αύριο Δευτέρα με την Εθνική Επιτροπή Συντονισμού Εργασίας, στην οποία συμμετέχουν τα υπουργεία Οικονομικών, Εργασίας και Εμπορίου καθώς και εκπρόσωποι των εργοδοτικών οργανώσεων και των συνδικάτων των εργαζομένων.</p>
      <p>«Στη διάρκεια της εβδομάδας θα συνεχίσουμε τον διάλογο με διάφορούς κοινωνικούς τομείς», πρόσθεσε ο Κολομβιανός πρόεδρος που βρίσκεται στην εξουσία από τον Αύγουστο του 2018, χωρίς ωστόσο να διαθέτει πλειοψηφία στο κοινοβούλιο, ενώ το κόμμα του, το Δημοκρατικό Κέντρο, υπέστη μεγάλη ήττα στις τοπικές εκλογές του Οκτωβρίου.</p>
      <p>Τα συνδικάτα των εργαζομένων είχαν κηρύξει εθνική απεργία την Πέμπτη 21 Νοεμβρίου και είχαν καλέσει σε διαδηλώσεις, στις οποίες συμμετείχαν φοιτητές, αυτόχθονες, οργανώσεις της αντιπολίτευσης, οργανώσεις για την προστασία του περιβάλλοντος και καλλιτέχνες.</p>
      <p>Εκατοντάδες χιλιάδες άνθρωποι συμμετείχαν στις κινητοποιήσεις πραγματοποιώντας πορείες, κυρίως ειρηνικές, σε όλη τη χώρα.</p>
      <p>Στη συνέχεια νέες διαδηλώσεις πραγματοποιήθηκαν την Παρασκευή, με τους πολίτες να χτυπούν κατσαρόλες, μια μορφή διαμαρτυρίας που δεν είναι συνηθισμένη στην Κολομβία.</p>
      <p>Χθες Σάββατο πραγματοποιήθηκαν νέες συγκεντρώσεις σε διάφορες συνοικίες της Μπογοτά, όπως και στις πόλεις Κάλι και Μεντεγίν.</p>
      <p>Στο τέλος της ημέρας οι κινητοποιήσεις εντάθηκαν στην πρωτεύουσα μετά την καταστολή των δυνάμεων της τάξης που έκαναν χρήση δακρυγόνων και σφαιρών καλυμμένων με καουτσούκ για να διαλύσουν τις πρώτες διαδηλώσεις.</p>
      <p>Ένας νεαρός 17 ετών τραυματίστηκε σοβαρά στο κεφάλι από αντικείμενο που έριξαν αστυνομικοί, σύμφωνα με τις εικόνες που αναρτήθηκαν σε ιστότοπους κοινωνικής δικτύωσης και προκάλεσαν αγανάκτηση. Νοσηλεύεται στην εντατική.</p>
      <p>Χθες το βράδυ ο Ντούκε ανακοίνωσε μέσω Twitter ότι ζήτησε «να διενεργηθεί έκτακτη έρευνα για την υπόθεση αυτή, ώστε να πέσει φως στα όσα συνέβησαν και να εντοπιστούν οι υπεύθυνοι».</p>
      <p>
        <i>Με πληροφορίες από ΑΠΕ</i>
      </p>
    </article>
  </body>
</html>