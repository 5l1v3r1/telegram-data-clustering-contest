<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/24/gibraltar-valensiia-barselona-portalite-za-vnos-na-narkotici-v-evropa.430608"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T07:30:00+00:00"/>
    <meta property="og:title" content="Гибралтар, Валенсия, Барселона: Порталите за внос на наркотици в Европа"/>
    <meta property="og:description" content="Непоносимите размери на организираната престъпност в Южна Испания | Dnes.bg"/>
  </head>
  <body>
    <article>
      <h1>Гибралтар, Валенсия, Барселона: Порталите за внос на наркотици в Европа</h1>
      <h2>Непоносимите размери на организираната престъпност в Южна Испания</h2>
      <address><time datetime="2019-11-24T07:30:00+00:00">24 Nov 2019, 07:30</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Нелегалният наркотрафик по целия свят расте, както и броят на организираните престъпни банди, които произвеждат, търгуват и продават наркотици. Търсенето става все по-голямо, а с това нараства и желанието на криминалните групи да завладяват нови пазари.</p>
      <p>Мрачната картина в Мексико изглежда много далечна за повечето европейски страни, разполагащи с по-стабилни демократични институции. Но истината е, че туморът на организираната престъпност и нелегалните наркотици вече се разпростира из основните европейски морски пристанища. Повечето европейски държави не са нито оперативно, нито законово подготвени да се справят с този проблем. Основни пристанища в Испания, Холандия и Германия са се превърнали в най-големия портал за внос на нелегален кокаин, хашиш и химически вещества, използвани при производството на метаамфетамини в Европа, пише <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">DW</a>.</p>
      <p>През 90-те години на 20 век в района на Кампо де Гибралтар, в най-южната част на Испания съдия Антонио Васкес Тайн започва борба срещу престъпните организации и наркотрафика. Той се сблъсква не само с дейността на наркобандите, а и с дълбоко вкоренената в обществото практика на беззаконие, която се разпростира и до държавните институции. Според съдията, властите са обърнали внимание на проблема едва когато насилието от страна организираната престъпност достигнало "непоносими размери".</p>
      <p>В района на Кампо де Гибралтар в Андалусия, най-южната част на Иберийския полуостров, четири от седемте общини са засегнати от дейността на мафиотските групировки: Алхесирас, Лос Бариос, Ла Линеа де Консепсион и Сан Роке. Въпреки че районът е много богат на природни и културни ресурси, редица икономически, социални и географски фактори позволяват укрепването на наркотрафика главно в тази област. Една от причините е близостта с кралство Мароко - водещият световен износител на хашиш се намира на по-малко от 20 километра от бреговете на Испания. Официално отглеждането на канабис в Мароко е забранено, но на практика то се толерира, тъй като хиляди семейства се изхранват от производството на този наркотик.</p>
      <p>„Испания се нарежда на първо място по количество на конфискувания хашиш. От тук сме конфискували близо 50 процента от общото количество хашиш, което се произвежда в света. И до ден-днешен Кампо де Гибралтар остава основният портал за внос на хашиш на европейския континент", обяснява съдия Васкес Тайн.<br/><b><br/>Гибралтар - база за пране на пари</b></p>
      <p>Друга причина за увеличения наркотрафик през Кампо ди Гибралтар е, че тук се намира едно от най-важните търговски пристанища в Европа. „Алхесирас е преди всичко транзитно пристанище. Голям брой корабни линии използват това пристанище за разтоварване на контейнери, които на свой ред се товарят на други кораби, обикалящи по света. Много от товарите идват от страни, в които се произвежда кокаин. Ето защо кокаинът, заедно с хашиша, придобива все по-голямо значение в Кампо де Гибралтар ", казва Васкес Тайн. Според неотдавнашен доклад на Европол, цитиран от съдията, „пристанищата на Алхесирас, заедно с тези във Валенсия, Барселона, Ротердам и Антверпен са основните портали за внос на кокаин в Европа". Връзката между пристанището на Ротердам и Германия чрез река Рейн също обяснява нарастващата търговия с кокаин в Германия.</p>
      <p>Третият фактор, според Васкес Тайн, е престъпността в община Линеа де ла Консепсион, която се характеризира с висок процент на безработица и близостта си до британския анклав Гибралтар. Гибралтар е важна база за пране на пари и престъпна дейност. "Анклавът предлага много изгодно данъчно законодателство, което благоприятства създаването на офшорни компании и предоставя големи данъчни облекчения", казва Васкес Тайн. Според него сътрудничеството на властите в областта на прането на пари и борбата с организираната престъпност не е достатъчно.<br/><b><br/>"Мексиканизация" на региона</b></p>
      <p>"Местните наркотрафиканти живеят в луксозни жилища, разполагат със собствени складове и докове. По този начин властите трудно получават достъп до частната собственост", обяснява испанският съдия. Реалността, която той описва, е поразително подобна на тази в Мексико.</p>
      <p>Моторните лодки пренасят хашиш от Мароко до испанската континентална част дори и през деня пред очите на местното население и по този начин допринасят за развитието на усещането за безнаказаност.</p>
      <p>През 2018 г. насилието и борбата срещу наркомафията достигнаха своята кулминация. Същата година отряд от двадесет въоръжени души щурмува болница, за да спаси ранен наркотрафикант. Този инцидент, заедно със смъртта на млад мъж, ударен с моторна лодка в морето, отбелязва временния край на спиралата на насилието.</p>
      <p>Много наблюдатели говорят за „мексиканизация" на региона. През април 2018 г. полицията все пак постигна зрелищен успех. В контейнер, който пристигна от Колумбия в Алхесирас, испанските служители откриха и конфискуваха 8,7 тона кокаин. Това беше най-голямото количество наркотици, открито някога в Европа.</p>
      <p>Борбата на испанските власти в Кампо де Гибралтар продължава. Тя е от изключително значение не само за Испания, а и за бъдещето на Европа.<br/> </p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
    </article>
  </body>
</html>