<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/boks,124/deontay-wilder-luis-ortiz-wynik-i-relacja-z-walki,987815.html"/>
    <meta property="og:site_name" content="TVN24"/>
    <meta property="article:published_time" content="2019-11-24T07:17:00+00:00"/>
    <meta property="og:title" content="&quot;King Kong&quot; na deskach. Król nokautu znowu obronił mistrzowski tytuł"/>
    <meta property="og:description" content="Niepokonany na zawodowych ringach Deontay Wilder po raz 10. obronił pas bokserskiego mistrza świata WBC kategorii ciężkiej. W niedzielę nad ranem polskiego czasu Amerykanin znokautował w Las Vegas ..."/>
  </head>
  <body>
    <article>
      <h1>"King Kong" na deskach. Król nokautu znowu obronił mistrzowski tytuł</h1>
      <address>
        <time datetime="2019-11-24T07:17:00+00:00">24 Nov 2019, 07:17</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/618a985b-d4ba-46c3-aee1-df3464a4a6a1.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/dc40b7120e77741d191c0d2b82cea7be/c28c5172-0759-4622-8504-49f57d7849e8-480p.mp4"/>
          <figcaption>Wilder jest mistrzem świata federacji WBC</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/d54e99a6c03704e95e6965532dec148b/fa214f20-3e54-4562-81cc-14287dfc6cda-480p.mp4"/>
          <figcaption>Fury i Wilder rzucili się sobie do gardeł</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/d54e99a6c03704e95e6965532dec148b/37a8bf1e-b4c2-494f-b799-73ca7e3ce6a2-480p.mp4"/>
          <figcaption>Jest forma? Wilder przygotowuje się na Fury'ego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/44968aece94f667e4095002d140b5896/805f2911-d2a1-4cfa-be36-7011de157a2b-480p.mp4" autoplay="" loop=""/>
          <figcaption>Ważenie przed walką Wilder - Breazele</figcaption>
        </figure>
        <figcaption>Wilder obronił pas mistrza świata WBC Foto: gettyimages.com | Video: Al Bello/Getty Images, Twitter/BronzeBomber, Leyton Dudley /Wikipedia CC BY-SA 2.0</figcaption>
      </slideshow>
      <h3>Niepokonany na zawodowych ringach Deontay Wilder po raz 10. obronił pas bokserskiego mistrza świata WBC kategorii ciężkiej. W niedzielę nad ranem polskiego czasu Amerykanin znokautował w Las Vegas Kubańczyka Luisa Ortiza.</h3>
      <related>
        <a href="https://eurosport.tvn24.pl/boks,124/fury-podal-date-rewanzu-z-wilderem-znokautuje-go-tym-razem-nie-naduzywalem-alkoholu,950974.html"/>
      </related>
      <p>W marcu 2018 roku "Bronze Bomber" pokonał kubańskiego pięściarza o pseudonimie "King Kong" w 10. rundzie w Nowym Jorku, chociaż wcześniej sam miał kłopoty. Tym razem był przekonany, że ich pojedynek potrwa znacznie krócej.<br/><br/>- Potrzebuję idealnych dwóch sekund, aby odnieść zwycięstwo i jestem pewny, że szybko zwyciężę. Wiem, że jestem najlepszy na świecie - stwierdził mierzący 201 cm 34-letni Wilder.</p>
      <p>Jak postanowił, tak zrobił.</p>
      <h3>Wilder wyczekał rywala</h3>
      <p>Zanim jednak do tego doszło, niższy od Amerykanina o osiem centymetrów Ortiz zaczął odważnie. Inteligentnie poruszał się na nogach, konsekwentnie spychał Wildera na liny i wyprowadzał kąśliwe uderzenia z obu rąk. W czwartej rundzie Kubańczyk popisał się ładnym potrójnym prawym prostym. W obronie też spisywał się bez zarzutów. Aż do siódmej rundy.</p>
      <p>Mistrz przetrwał w niej serię wymian, by za moment ruszyć do ataku. Pojedynek skończył potężnym ciosem z prawej ręki, po którym Ortiz padł na deski. Wstał z wielkim trudem, więc sędzia przerwał walkę. Do momentu przerwania walki rewanżowej na punkty prowadził pretendent - 59:55, 59:55, 58:56.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6cbbd5c2-ce54-4dad-8de2-5e2df959653b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ortiz padł na deski w siódmej rundzie<cite>Źródło: gettyimages.com</cite></figcaption>
      </figure>
      <p>Wilder udowodnił, że jest największym artystą nokautu. Dla Amerykanina było to 42. zwycięstwo w profesjonalnej karierze, w tym 41. przed czasem! Rok temu zremisował z Anglikiem Tysonem Furym. Z kolei Ortiz, który skończył już 40 lat, poniósł drugą porażkę. Na koncie ma 31 zwycięstw (26 KO).</p>
      <p>Autor: lukl / Źródło: eurosport.pl</p>
    </article>
  </body>
</html>