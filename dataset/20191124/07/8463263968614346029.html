<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/kolarstwo/855495/obywatel-benedetti-miedzy-tyrolem-a-polska"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T07:00:01+00:00"/>
    <meta property="og:title" content="&quot;Obywatel Benedetti&quot;. Między Tyrolem a Polską"/>
    <meta property="og:description" content="Jako zawodowy kolarz zwiedził praktycznie cały świat: od Hiszpanii po Chiny, od Argentyny po USA. Los chciał, że swój dom odnalazł w Gliwicach. Polska, Śląsk - tutaj czuje się świetnie i marzy o biało-czerwonej fladze przy swoim nazwisku."/>
  </head>
  <body>
    <article>
      <h1>"Obywatel Benedetti". Między Tyrolem a Polską</h1>
      <address><time datetime="2019-11-24T07:00:01+00:00">24 Nov 2019, 07:00</time> by <a rel="author" href="https://sportowefakty.wp.pl/autor/marek-bobakowski" target="_blank">Marek Bobakowski</a></address>
      <h4>Jako zawodowy kolarz zwiedził praktycznie cały świat: od Hiszpanii po Chiny, od Argentyny po USA. Los chciał, że swój dom odnalazł w Gliwicach. Polska, Śląsk - tutaj czuje się świetnie i marzy o biało-czerwonej fladze przy swoim nazwisku.</h4>
      <related>
        <a href="https://sportowefakty.wp.pl/kolarstwo/834835/cesare-benedetti-dostal-prezent-od-przedstawicieli-piasta-gliwice-i-pozwolil-sob"/>
      </related>
      <p>Serce Katowic. Sala wydziału filologicznego Uniwersytetu Śląskiego. Ponad 120 osób wierci się nerwowo w ławkach. Za chwilę otrzymają test. Od jego wyników wiele zależy. Dla jednych to walka o pracę, dla innych o marzenia, jeszcze inni kładą na szalę całe swoje życie. Jest sygnał, czas rozpocząć: długopis, kartka, cisza i skupienie.</p>
      <p>Jesienią 2018 roku <a href="https://sportowefakty.wp.pl/kolarstwo/cesare-benedetti">Cesare Benedetti</a> - kolarz grupy zawodowej <a href="https://sportowefakty.wp.pl/kolarstwo/bora">Bora-Hansgrohe</a> (tej, w której jeżdżą m.in.: <a href="https://sportowefakty.wp.pl/kolarstwo/rafal-majka">Rafał Majka</a>, <a href="https://sportowefakty.wp.pl/kolarstwo/peter-sagan">Peter Sagan</a>, <a href="https://sportowefakty.wp.pl/kolarstwo/maciej-bodnar">Maciej Bodnar</a> czy <a href="https://sportowefakty.wp.pl/kolarstwo/pawel-poljanski">Paweł Poljański</a>) przystąpił do egzaminu z języka polskiego. To był kolejny krok ku polskiemu obywatelstwu. Bardzo ważny krok.</p>
      <p>
        <b>"Czuję się dumny, że zostawiłem swoje serce w Polsce"</b>
      </p>
      <p>- Na sali było ponad 120 osób - opowiada mi w jednej z gliwickich kawiarni, gdzie udało nam się spotkać. - Większość to Ukraińcy, którzy przyjechali do Polski za pracą. Było trochę Białorusinów, byli też mieszkańcy Afryki.</p>
      <p>No i on. Zawodowy sportowiec, dla którego od kilku lat Polska i Gliwice są drugim (choć w tym momencie stopniowanie zupełnie się nie sprawdza) domem. W 2007 roku poznał Dorotę Gregorowicz, medalistkę mistrzostw Polski w kolarstwie, uczestniczkę <a href="https://sportowefakty.wp.pl/kolarstwo/giro-ditalia">Giro d'Italia</a>. W 2013 roku wzięli ślub, trzy lata później na świat przyszła ich córeczka - Janina. - Czuję się dumny, że ze swoich związków z Polską i mojej polskiej rodziny. Zostawiłem tutaj serce - mówi Cesare, w właściwie Czarek. - Gdyby tak kiedyś...</p>
      <p>Przerywa. Ale nie dlatego, że brakuje mu słowa (świetnie mówi po polsku), że chce coś ukryć. Uśmiecha się. - Gdyby tak kiedyś pojechać w reprezentacji Polski, to byłoby spełnienie moich marzeń - szeptem kończy zdanie.</p>
      <p>
        <b>Piłka po stronie prezydenta RP</b>
      </p>
      <p>Między innymi dlatego rozpoczął procedurę starania się o obywatelstwo. Jako sportowiec nawet przez myśl mu nie przeszło, aby zwrócić się bezpośrednio do prezydenta RP, szukać pomocy u polityków. Gdzie tam. Czarek to skromny gość. - Wszedłem w google, znalazłem procedurę uzyskania polskiego paszportu i zacząłem krok po kroku spełniać wszystkie wymagania - wspomina.</p>
      <p>Nie pochwalił się tym w mediach, robił to cicho, kiedy tylko był w Polsce kompletował dokumenty. A to egzamin ze znajomości języka polskiego (zdany bez żadnych problemów, choć do ćwiczeń, które miały go przygotować zajrzał na pięć dni przed testem), a to karta stałego pobytu, a to zdjęcia, a to tłumaczenia dokumentów, a to kolejny wniosek.</p>
      <p>21 listopada 2019 roku w Śląskim Urzędzie Wojewódzkim zakończył procedurę składania wniosku. Teraz piłka leży po stronie urzędników. Zależy jak szybko dokumenty przekażą do Kancelarii Prezydenta RP. Na obywatelstwo można czekać kilka miesięcy, a można i kilka lat. Benedetti ma 32 lata. Jak sam mówi, czuje się doskonale, i fizycznie, i psychicznie: - Chciałbym pojeździć jeszcze cztery, pięć sezonów. Nie rozmawiałem o tym z trenerem polskiej reprezentacji <a href="https://sportowefakty.wp.pl/kolarstwo/piotr-wadecki">Piotrem Wadeckim</a>, ale może kiedyś przydam się podczas mistrzostw Europy czy świata. Z radością pracowałbym, by lider Biało-Czerwonych wygrał tytuł.</p>
      <p>
        <b>Żołnierz albo pasterz</b>
      </p>
      <p>Nie ma przeciwwskazań, aby Czarek po otrzymaniu polskiego paszportu startował pod naszą flagą. Jako senior startował raz we włoskiej kadrze, w 2015 roku. Jeżeli otrzyma polskie obywatelstwo, złoży odpowiednie dokumenty w <a href="https://sportowefakty.wp.pl/kolarstwo/uci">Międzynarodowej Unii Kolarskiej</a>, to będzie mógł reprezentować Polskę.</p>
      <p>- Nigdy przy swoim nazwisku, które naklejam na ramie roweru nie umieściłem włoskiej flagi - mówi.</p>
      <p>Dlaczego? - Bo ja mentalnie jestem Tyrolczykiem, do Włochów mi daleko - dodaje.</p>
      <p>Benedetti urodził się w Rovereto, a dorastał w Ronzo-Chienis, wiosce zamieszkiwanej przez tysiąc ludzi. Jego dziadkowie pamiętali, jak te tereny należały do Austro-Węgier, dopiero w 1918 roku Tyrol trafił do Włoch. - Dla Polaków rok 1918 to odzyskanie niepodległości, dla nas, Tyrolczyków, w pewnym sensie utrata - wyjaśnia.</p>
      <p>Cesare interesuje się historią. Jako dziecko często spędzał czas w bunkrach, którymi Tyrol jest naszpikowany. - Chciałem zostać żołnierzem - mówi.</p>
      <figure>
        <img src="https://v.wpimg.pl/NTg4My5qLSQPaz4fGBYvOAtRPwAaASY7E1s-VgAVKm1eBn9OAkUqYgMFEk4CRX9hXwx-V18BKQ=="/>
        <figcaption>Cesare Benedetti spotkał się z naszym dziennikarzem w jednej z gliwickich kawiarni.</figcaption>
      </figure>
      <p>Albo... pasterzem krów, owiec. Bo tym właśnie zajmowali się mieszkańcy w okolicy.</p>
      <p>- Umówiliśmy się w kawiarni na 8:30, tak? - nagle zaskakuje mnie pytaniem. - Przyszedłeś o czasie, bo Polakom jest bliżej do Austriaków czy Tyrolczyków. Włoch? Przyszedłby pół godziny później i miał jeszcze wielkie pretensje, że na niego nie poczekałem - śmieje się, ale w tych słowach przekazuje całą prawdę, dlaczego nie do końca po drodze mu ze słoneczną Italią.</p>
      <p>
        <b>Historia - wspólna pasja</b>
      </p>
      <p>Historia połączyła Czarka z Dorotą. Ona studiowała właśnie historię, potem - po zakończeniu kariery sportowej - obroniła doktorat we Włoszech. Napisała książkę o wpływie Watykanu na wolną elekcję w Polsce w XVI wieku ("zaczęła już pisać kolejną" - dodaje kolarz), pracuje obecnie na Uniwersytecie Śląskim, jest bardzo zdolnym naukowcem.</p>
      <p>- Ja też uwielbiam poznawać historię poszczególnych regionów, czytać o tym, jak zmieniały się granice, jaki to miało wpływ na ludzi tam mieszkających - mówi Cesare.</p>
      <p>Nic dziwnego, jest Tyrolczykiem. Na dodatek mieszka na Śląsku. - O, właśnie - już widać błysk w jego oku. - Tutaj na Śląsku historia jest równie pasjonująca. Zawsze między Polską a Niemcami. Ludzie przez setki lat budowali własną autonomię, coś jak w Tyrolu. W moich rodzinnych stronach. Może dlatego tak dobrze się tutaj czuję?</p>
      <p>A czuje się świetnie. Gliwice nie są dla niego ani za duże, ani za małe ("jest przestrzeń, miasto nie jest przeludnione i to mi się podoba" - podkreśla). Na dodatek wyładniały na przestrzeni ostatnich kilkunastu lat. Jak cały Śląsk.</p>
      <p>
        <b>W pociągu z kibicami Górnika</b>
      </p>
      <p>- Tak, coś o tym wiem - śmieje się Benedetti. </p>
      <p>Pierwszy raz przyleciał do Polski jesienią 2007 roku. Kilka miesięcy wcześniej poznał Dorotę w jednym z barów w Livigno. Oboje byli na zgrupowaniach sportowych. Zaiskrzyło. Dlatego z radością przyjął wiadomość, że jest zaproszony do Gliwic.</p>
      <figure>
        <img src="https://v.wpimg.pl/ODA1MS5qLDQpbj41GBYuKC1UPyoaAScrNV4-fAAVK315U34wUEEpInkCEmQFSX98cQR8fV8BKA=="/>
        <figcaption>Polski fanklub Bora-Hansgrohe wspiera kolarza w jego dążeniu do polskiego paszportu. Kibice przygotowali wymowny baner i hashtag #obywatelbenedetti.</figcaption>
      </figure>
      <p>- Mój tata pracował w latach 70. poprzedniego stulecia trochę w Poznaniu, trochę w Kielcach - mówi. - Budował mleczarnie, ta w Kielcach stoi chyba do dzisiaj. Ale nie opowiadał mi za dużo o Polsce. Dlatego leciałem w ciemno.</p>
      <p>Z Pyrzowic przyjechał busem na dworzec kolejowy w Katowicach. - To był jeszcze ten stary budynek z charakterystyczną estakadą i wielkim placem autobusowym - śmieje się.</p>
      <p>Jest kulturalny i grzeczny i tylko dlatego nie wspomina, że ten dworzec był tak śmierdzący i tak brudny, że na sam widok robiło się człowiekowi niedobrze (teraz w tym miejscu stoi odnowiony dworzec połączony z galerią handlową, wizytówka nowoczesnego miasta - przyp. red.). Ale to nie był koniec przygód Czarka.</p>
      <p>- W Katowicach wsiedliśmy z Dorotą do podmiejskiego pociągu do Gliwic. Trafiliśmy akurat na kolejkę ligową i skład był wypełniony kibicami Górnika Zabrze jadącymi na mecz. Działo się! Śpiewy, uderzanie w ściany, było naprawdę gorąco. </p>
      <p>
        <b>Warunek teścia</b>
      </p>
      <p>Nie uciekł gdzie pieprz rośnie, pokochał Śląsk, a dzisiaj mógłby wielu mieszkańcom tego regionu opowiadać o zwyczajach, o historii, o jedzeniu. Poznaje śląskie miejscowości, drogi, lasy spędzając (zwłaszcza jesienią) wiele godzin na rowerze. 100-200 km wokół Gliwic. Jest co poznawać. Czasami wyskoczy w stronę Wisły, Szczyrku, Bielska-Białej. - Jak potrzebuję powspinać się po górkach - dodaje. - Dlatego nie tylko z historycznego, ale i sportowego punktu widzenia Gliwice są naprawdę idealnym miejscem.</p>
      <p>Legenda głosi, że nauczył się mówić po polsku, bo ojciec Doroty powiedział mu, że jak chce się ożenić z jego córką, to nie ma innego wyjścia. - Zarzeka się teraz, że żartował, ale myślę, że coś w tym było - śmieje się Czarek.</p>
      <p>Co ciekawe, polskiego w większym stopniu nauczyli go Polacy pracujący w zespole Bora-Hansgrohe (między innymi <a href="https://sportowefakty.wp.pl/kolarstwo/bartosz-huzarski">Bartosz Huzarski</a>) niż jego przyszła żona. Z nimi po prostu spędzał więcej czasu podczas kolarskiego sezonu. Uczył się sumiennie, bo nie tylko chciał spełnić życzenie przyszłego teścia, ale również poznać kulturę naszego kraju. A bez znajomości języka ani rusz.</p>
      <p>Jest poliglotą. Potrafi dogadać się po włosku, polsku, niemiecku i angielsku. Trochę rozumie hiszpański.</p>
      <p><b>Koniec Pantaniego, początek Benedettiego</b> </p>
      <p>Bywa na meczach piłkarskich aktualnego mistrza Polski - <a href="https://sportowefakty.wp.pl/pilka-nozna/piast-gliwice">Piasta Gliwice</a>. Zdarza mu się spotykać i rozmawiać m.in. z <a href="https://sportowefakty.wp.pl/pilka-nozna/gerard-badia">Gerardem Badią</a> czy <a href="https://sportowefakty.wp.pl/pilka-nozna/jorge-felix">Jorge Feliksem</a>, hiszpańskimi piłkarzami, którzy grają w Piaście. Ma kontakt z rzecznikiem klubu - Karolem Młotem - który jest wielkim fanem kolarstwa. - Lubię odwiedzić stadion w Gliwicach, dobrze się tam czuję - przyznaje Czarek.</p>
      <figure>
        <img src="https://v.wpimg.pl/MDc4OC5qLjQLazwlQgFiNwRrPDNQEiQlD0AqIkYUPxsLG3onUUh0dAYAeXMGECtyPAB6dQBBenxbGiUzUg=="/>
        <figcaption>Cesare Benedetti lubi przyjeżdżać na Tour de Pologne. Wyścig organizowany przez Czesława Langa (z prawej).</figcaption>
      </figure>
      <p>Jako mały dzieciak - oprócz chęci zostania żołnierzem czy pasterzem - marzył właśnie o karierze piłkarskiej. - Jak każde dziecko we Włoszech grałem w piłkę - wspomina. - Chodziłem na zajęcia do AC Val di Gresta, gdzie trenerem był mój tata. I co jeszcze ciekawsze, ten klub miał dokładnie takie same barwy jak... Piast Gliwice.</p>
      <p>5 czerwca 1999 roku pojechał do Madonna di Campiglio, aby przyjrzeć się kolarzom startującym w Giro d'Italia. Miał 12 lat, jeszcze nie zdawał sobie sprawy, że tego samego dnia, skoro świt, do pokoju hotelowego <a href="https://sportowefakty.wp.pl/kolarstwo/marco-pantani">Marco Pantaniego</a> - legendarnego kolarza - weszli lekarze i służby antydopingowe. Poziom hematokrytu przekraczał dopuszczalną wartość. Zawodnik został zdyskwalifikowany na dwa tygodnie. To był początek jego końca. </p>
      <p>Dla małego Cesarego to był z kolei początek. Pokręcił się w miasteczku startowym, zrobił sporo zdjęć, przybił piątkę wielu kolarzom. - I tego dnia zrozumiałem, że chcę zostać kolarzem - uśmiecha się.</p>
      <p>
        <b>Niedokończona rozmowa</b>
      </p>
      <p>Z Benedettim umówiłem się na godzinne spotkanie, bo przed nim był mniej więcej czterogodzinny trening. A w listopadzie słońce wcześnie zachodzi. Rozmawialiśmy ponad dwie godziny i z obawy o to czy trening uda się przeprowadzić, zakończyliśmy zdając sobie sprawę, że niewiele porozmawialiśmy tak naprawdę o sporcie. O jego sukcesach (zwycięstwo etapowe w Giro 2019), o jego ciężkiej pracy w peletonie, o roli w zespole Bory.</p>
      <p>- Umówmy się, że jak już zadebiutujesz w reprezentacji Polski, jak będziesz miał udział w sukcesach naszych kolarzy, to spotkamy się i dokończymy rozmowę właśnie pod kątem sportowym - mówię.</p>
      <p>- Zgoda - usłyszałem w drzwiach. Czarek popędził do domu, gdzie czekał na niego ukochany rower.</p>
      <p>WP SportoweFakty</p>
    </article>
  </body>
</html>