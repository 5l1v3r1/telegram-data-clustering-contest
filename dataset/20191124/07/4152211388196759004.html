<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594109/%E0%A6%B0%E0%A7%87%E0%A6%B2%E0%A6%B2%E0%A6%BE%E0%A6%87%E0%A6%A8%E0%A7%87%E0%A6%B0-%E0%A6%85%E0%A6%AC%E0%A7%88%E0%A6%A7-%E0%A6%97%E0%A7%87%E0%A6%9F-%E0%A6%AC%E0%A6%A8%E0%A7%8D%E0%A6%A7%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6%E0%A6%A8%E0%A6%BE-%E0%A6%9A%E0%A7%87%E0%A7%9F%E0%A7%87-%E0%A6%B0%E0%A6%BF%E0%A6%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T07:16:00+00:00"/>
    <meta property="og:title" content="রেললাইনের অবৈধ গেট বন্ধের নির্দেশনা চেয়ে রিট"/>
    <meta property="og:description" content="দেশের রেল ক্রসিংগুলোতে প্রয়োজনীয় সংখ্যক গেটম্যান নিয়োগ এবং রেললাইনের অবৈধ গেট বন্ধের নির্দেশনা চেয়ে হাইকোর্টে রিট দায়ের করা হয়েছে। রবিবার (২৪ নভেম্বর) হাইকোর্টের সংশ্লিষ্ট শাখায় সুপ্রিম কোর্টের আইনজীবী এখলাস উদ্দিন ভুঁইয়া এই রিট দায়ের করেন। তিনি বলেন, &amp;lsquo;রিট আবেদনটির ওপর বিচারপতি..."/>
  </head>
  <body>
    <article>
      <h1>রেললাইনের অবৈধ গেট বন্ধের নির্দেশনা চেয়ে রিট</h1>
      <address><time datetime="2019-11-24T07:16:00+00:00">24 Nov 2019, 07:16</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2018/01/18/2379d8b2f3ff1c12b5b7d07c5fa95692-5a604a4cc479c.jpg"/>
        <figcaption>সুপ্রিম কোর্ট</figcaption>
      </figure>
      <p>দেশের রেল ক্রসিংগুলোতে প্রয়োজনীয় সংখ্যক গেটম্যান নিয়োগ এবং রেললাইনের অবৈধ গেট বন্ধের নির্দেশনা চেয়ে হাইকোর্টে রিট দায়ের করা হয়েছে।</p>
      <p>রবিবার (২৪ নভেম্বর) হাইকোর্টের সংশ্লিষ্ট শাখায় সুপ্রিম কোর্টের আইনজীবী এখলাস উদ্দিন ভুঁইয়া এই রিট দায়ের করেন। তিনি বলেন, ‘রিট আবেদনটির ওপর বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের সমন্বয়ে গঠিত হাইকোর্ট বেঞ্চে শুনানি হতে পারে।’</p>
      <p>রিটে মন্ত্রিপরিষদের সচিব, সড়ক ও জনপদ মন্ত্রণালয়ের সচিব, রেলওয়ের মহাপরিচালক (ডিজি) ও পুলিশের মহাপরিদর্শককে (আইজিপি)বিবাদী করা হয়েছে।</p>
      <p>রিটের আবেদনে বলা হয়েছে, বর্তমানে বাংলাদেশে রেল বিভাগে এক হাজার ৪১২টি লেভেল ক্রসিং রয়েছে। বুয়েটের দুর্ঘটনাবিষয়ক গবেষণা প্রতিষ্ঠানের (এআরআই) তথ্য অনুযায়ী, ২০১৮ সালে ২৩৫টি দুর্ঘটনায় ২৪৪ জন মানুষ মারা যান এবং ২২৮ জন মারাত্বকভাবে আহত হন। ২০১৭ সালে ২১১টি দুর্ঘটনায় ২২৯ জন মারা যান এবং ১৫৫ জন আহত হন। ২০১৬ সালের ১০ মাসে ৫৬টি দুর্ঘটনায় ৫৯ জন মারা যান এবং ৪৬ জন আহত হন। সর্বশেষ ২০১৯ সালের ১৫ জুলাই সিরাজগঞ্জের উল্লাপাড়ায় বর-কনেসহ ১০ জন মারা যান এং পাঁচ জন গুরুতর আহত হন।</p>
      <p>বাংলাদেশ রেলওয়ে প্রকাশিত ২০১৮ সালের আগস্ট মাসের ডাটাবেজ অনুযায়ী, এক হাজার ২৪২টি  রেলক্রসিংয়ের মধ্যে ৪৬৬টি লেভেল ক্রসিংয়ের গেটম্যান আছে এবং ৪৯৬টি লেভেল ক্রসিং অরক্ষিত অবস্থায় আছে। এরমধ্যে রেলওয়ের ইস্ট জোনে ৪৩৪টি রেলক্রসিংয়ের ২৫৫টিতে গেইটম্যান রয়েছে। বাকিগুলো অরক্ষিত অবস্থায় আছে। কিন্তু বাংলাদেশ রেলওয়ে আইন ১৮৯০ এর ১৩,১৪ এবং ১২৮ ধারায় রেলওয়ে নিরাপত্তা এবং ফেঞ্চিয়ের প্রয়োজন্যীয় ব্যবস্থা গ্রহণ করার কথা উল্লেখ আছে। প্রতিদিন বহুলোক নিহত ও আহত হওয়ার ফলে সুখময় রেলযাত্রা ব্যাহত ও ঝুঁকিপূর্ণ অবস্থায় পতিত হচ্ছে। বাংলাদেশ সরকারের রেলওয়ে ডিভিশন এবং স্থানীয় সরকার প্রকৌশলী অধিদফতরসহ ৯টি ডিপার্টমেন্টের সঙ্গে বৈধ ও অবৈধ লেভেল ক্রসিং এর সংশ্লিষ্টতা রয়েছে। কিন্তু সংশ্লিষ্ট কর্তৃপক্ষ এত দুর্ঘটনার পরেও প্রয়োজনীয় ব্যবস্থা নিচ্ছে না।</p>
      <footer>/বিআই/এপিএইচ/</footer>
    </article>
  </body>
</html>