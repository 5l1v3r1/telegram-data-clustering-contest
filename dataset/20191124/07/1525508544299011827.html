<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779333/%D8%AA%D9%81%D8%A7%D9%87%D9%85-%D9%86%D8%A7%D9%85%D9%87-%D9%85%D8%B4%D8%AA%D8%B1%DA%A9-%D9%85%DB%8C%D8%A7%D9%86-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D9%88-%DB%B5-%D8%A7%D8%AF%D8%A7%D8%B1%D9%87-%DA%A9%D9%84-%D8%AF%D8%B1-%D9%82%D8%B2%D9%88%DB%8C%D9%86-%D8%A7%D9%85%D8%B6%D8%A7-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T07:02:31+00:00"/>
    <meta property="og:title" content="تفاهم نامه مشترک میان دادگستری و ۵ اداره کل در قزوین امضا شد"/>
    <meta property="og:description" content="قزوین- تفاهم نامه مشترک میان دادگستری کل و پنج اداره کل در استان قزوین انجام شد."/>
  </head>
  <body>
    <article>
      <h1>تفاهم نامه مشترک میان دادگستری و ۵ اداره کل در قزوین امضا شد</h1>
      <address>
        <time datetime="2019-11-24T07:02:31+00:00">24 Nov 2019, 07:02</time>
      </address>
      <p>به گزارش <a href="https://www.mehrnews.com/">خبرگزاری مهر</a>، طی مراسمی تفاهم نامه همکاری مشترک اداره کل دادگستری با ادارات اجرایی با حضور رئیس کل دادگستری، مسئولان قضایی و مسئولان اجرایی استان قزوین در دادگستری کل استان امضاء شد.</p>
      <p>حجت الاسلام نورالله قدرتی در این مراسم گفت: در بحث جرائم و آسیب های اجتماعی این آسیب ها را با چشم خودمان در بین اعضای خانواده، اقوام، همکاران، فضای مجازی و ... می بینیم که همه به نوعی درگیر آن هستند. از این رو می توان با استفاده از ظرفیت سازمان های مردم نهاد و کارکنان دستگاه های اجرایی برای  هم افزایی و رفع مشکلات استفاده کرد.</p>
      <p>رئیس کل دادگستری قزوین گفت: یکی از وظایف قانونی دادگستری پیشگیری از وقوع جرائم و آسیب های اجتماعی است که این وظیفه با نگاهی که اخیرا در دستگاه قضایی شکل گرفته، پررنگ شده است و هدف پیش بینی، پیشگیری و برخورد با کسانی است که فساد یا تخلفی را مرتکب شده اند، چراکه لزوما در تمامی پرونده هایی که مطرح می شود جرمی اتفاق نیفتاده باشد بلکه چه بسا انحرافی است که موجب تضییع حقوق بیت المال شده است.</p>
      <p>مقام ارشد قضایی با بیان اینکه برای رسیدن به جایگاه مطلوب در امر پیشگیری از جرائم و آسیب های اجتماعی نیازمند همکاری و همفکری تمامی نهادها و سازمان های دولتی و خصوصی هستیم افزود: سال ۹۷ در استان بین اداره کل دادگستری و تعدادی از نهادها و ارگان های دولتی تفاهم نامه ای امضا شد و ما به دنبال آن هستیم که در آینده نزدیک این تفاهم نامه ها همانند جویبارهایی باشند که به یک جا سر ریز شوند. امروز انعقاد و تفاهم نامه مشترک با پنج اداره کل استان که شامل محیط زیست، ورزش جوانان، اتاق اصناف، فرهنگ و ارشاد اسلامی و حوزه علمیه امضا شد. ظرف یک ماه آینده با تمامی این نهاد ها جلسه ای خواهیم داشت تا آمار دقیق وضعیت استان را در یک دهه گذشته بررسی کنیم.</p>
    </article>
  </body>
</html>