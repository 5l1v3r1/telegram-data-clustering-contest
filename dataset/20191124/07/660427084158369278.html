<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/18-kanak-kanak-diekspoitasi-sebagai-pengemis/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T07:04:31+00:00"/>
    <meta property="og:title" content="18 kanak-kanak dieksploitasi sebagai pengemis"/>
    <meta property="og:description" content="ISKANDAR PUTERI, 27 Rabiulawal 1441H, Ahad – Jabatan Kebajikan Masyarakat (JKM) Johor menyelamatkan 18 kanak-kanak di negeri ini sejak Januari lepas sehingga kini daripada dieksploitasi sebagai pengemis dan kanak-kanak jalanan. Pengerusi Jawatankuasa Pelancongan, Pembangunan Wanita, Keluarga dan Masyarakat Johor Liow Cai Tung berkata kesemua mereka merupakan 17 kanak-kanak warganegara ini manakala seorang lagi bukan warganegara. …"/>
  </head>
  <body>
    <article>
      <h1>18 kanak-kanak dieksploitasi sebagai pengemis</h1>
      <h2>17 daripada mereka merupakan warganegara Malaysia</h2>
      <address><time datetime="2019-11-24T07:04:31+00:00">24 Nov 2019, 07:04</time> by <a rel="author">azrul hakimie</a></address>
      <figure>
        <img src="https://www.ismaweb.net/wp-content/uploads/2019/11/41443710674_ChildBegger.jpg"/>
      </figure>
      <p><b>ISKANDAR PUTERI, 27 Rabiulawal 1441H, Ahad</b> – Jabatan Kebajikan Masyarakat (JKM) Johor menyelamatkan 18 kanak-kanak di negeri ini sejak Januari lepas sehingga kini daripada dieksploitasi sebagai pengemis dan kanak-kanak jalanan.</p>
      <p>Pengerusi Jawatankuasa Pelancongan, Pembangunan Wanita, Keluarga dan Masyarakat Johor Liow Cai Tung berkata kesemua mereka merupakan 17 kanak-kanak warganegara ini manakala seorang lagi bukan warganegara.</p>
      <p>“Kerajaan Johor mengambil beberapa pendekatan bagi menangani eksploitasi kanak-kanak sebagai penjaja jalanan di negeri ini.</p>
      <p>“Langkah-langkah telah diambil oleh JKM Johor termasuk Pejabat Kebajikan Masyarakat Daerah dengan melaksanakan operasi pengemis dan kanak-kanak jalanan di seluruh negeri,” katanya menjawab soalan Mohd Izhar Ahmad (PH-Larkin) pada persidangan Dewan Undangan Negeri (DUN) Johor di sini hari ini.</p>
      <p>Mohd Izhar ingin tahu berhubung pendekatan atau tindakan kerajaan negeri bagi menangani gejala kanak-kanak sebagai penjaja jalanan yang berkeliaran di tempat terbuka seperti di medan niaga tanpa mengira masa, yang dilihat semakin membimbangkan.</p>
      <p>Liow berkata mengikut statistik Talian Kasih, sebanyak 63 aduan berkaitan kanak-kanak diterima di negeri ini sejak Januari lepas sehingga kini dengan empat daripadanya melibatkan kanak-kanak meminta sedekah dan menjual barangan di jalanan, sementara yang lain melibatkan pelbagai kes termasuk kes keganasan terhadap kanak-kanak.</p>
      <p>Beliau berkata JKM memberi khidmat nasihat dan kaunseling kepada kesemua kanak-kanak yang diselamatkan dan keluarga mereka selain mengambil tindakan bersesuaian mengikut Seksyen 17 (1)(k) Akta Kanak-Kanak 2001. – Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>