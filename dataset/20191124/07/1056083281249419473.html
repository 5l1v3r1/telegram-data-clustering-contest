<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301306/%D9%88%D8%B1%D9%88%D8%AF-%DB%B1%DB%B0%DB%B0%DB%B0-%D8%B4%D8%A8%D9%87-%D9%86%D8%B8%D8%A7%D9%85%DB%8C-%D9%88-%D8%BA%DB%8C%D8%B1%D9%86%D8%B8%D8%A7%D9%85%DB%8C-%D8%A7%D8%B2-%D8%AD%D9%88%D9%85%D9%87-%D8%A7%D8%AF%D9%84%D8%A8-%D9%88-%D8%AD%D9%84%D8%A8-%D8%A8%D9%87-%D8%AA%D9%84-%D8%A7%D8%A8%DB%8C%D8%B6"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:20:21+00:00"/>
    <meta property="og:title" content="ورود ۱۰۰۰ شبه نظامی و غیرنظامی از حومه ادلب و حلب به تل‌ابیض در حومه رقه"/>
    <meta property="og:description" content="در اقدامی جدید برای تغییر در بافت جمعیت سوریه ۱۰۰۰ تن از جمله غیرنظامی و شبه نظامی مسلح از حومه شرقی حلب و ادلب و ریف دمشق به تل ابیض در حومه رقه منتقل شدند."/>
  </head>
  <body>
    <article>
      <h6 class="kicker">تلاش‌های ترکیه برای تغییر جمعیتی سوریه ادامه دارد</h6>
      <h1>ورود ۱۰۰۰ شبه نظامی و غیرنظامی از حومه ادلب و حلب به تل‌ابیض در حومه رقه</h1>
      <address><time datetime="2019-11-24T07:20:21+00:00">24 Nov 2019, 07:20</time> by <a rel="author">سپیده حسینی</a></address>
      <p>در اقدامی جدید برای تغییر در بافت جمعیت سوریه ۱۰۰۰ تن از جمله غیرنظامی و شبه نظامی مسلح از حومه شرقی حلب و ادلب و ریف دمشق به تل ابیض در حومه رقه منتقل شدند.</p>
      <p>به گزارش ایسنا، به نقل از سایت شبکه خبری المیادین، به گفته یک منبع در حومه حلب، ۱۰۰۰ غیرنظامی و شبه‌نظامی از حومه شرقی حلب و ادلب و ریف دمشق وارد تل‌ابیض در حومه رقه شدند، این خانواده‌ها از جرابلس خارج شده و با نظارت ارتش ترکیه وارد تل‌ابیض شدند.</p>
      <p>این منبع افزود: بیشتر این خانواده‌ها با زور به تل‌ابیض منتقل شدند تا در این شهر اسکان داده شوند.</p>
      <p>این در حالی است که منابع سوری طی روز شنبه از کشته و زخمی شدن ۱۸ تن در انفجار خودروی بمب‌گذاری شده در تل ابیض سوریه خبر دادند.</p>
      <p>بیشتر مناطق تل‌ابیض و حومه‌های شرقی و جنوبی آن تحت کنترل گروه‌های مورد حمایت ارتش ترکیه هستند، این مناطق در چند روز گذشته توسط پهپادهای ترکیه‌ای هدف قرار گرفتند و تعدادی از غیرنظامیان در این حملات کشته شدند.</p>
      <p>
        <b>همچنین دیده بان حقوق بشر سوریه گزارش داد، مذاکراتی بین روسیه و ترکیه برای خارج کردن نیروهای حامی ترکیه از مناطق تحت کنترلشان در شمال سوریه در جریان است.</b>
      </p>
      <p>براساس گزارش این منبع، مذاکرات حول محور خروج نیروها تا دو کیلومتری شمال روستاهای صیدا و المعلک است که تحت کنترل نیروهای شورشی مورد حمایت ترکیه هستند.</p>
      <p>براساس توافق منتشر شده از سوی دیده بان حقوق بشر، نیروهای مورد حمایت ترکیه باید از برخی روستاها تا مرزهای راس العین و همچنین باید از جاده بین‌المللی ام ۴ بیرون بروند و نیروهای ارتش سوریه جایگزین آنها در آن مناطق شوند.</p>
      <p>به گزارش دیده‌بان حقوق بشر سوریه، محورهای هم‌مرز با شهرک عین عیسی در شمال رقه شاهد درگیری‌هایی بین حامیان ترکیه و نیروهای کرد است در حالیکه حملات هوایی پهپادهای ترکیه نیز در این محور بی‌امان ادامه دارند.</p>
      <p>به گفته این منبع، نیروهای حامی ترکیه توانستند بر چند نقطه در ورودی عین عیسی تسلط یابند.</p>
      <p>انتهای پیام</p>
    </article>
  </body>
</html>