<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/diplomat-yakiy-zvilnivsya-z-mzs-poradiv-ministru-pristayku-ne-plyuvati-u-kolodyaz-641262.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T07:30:25+00:00"/>
    <meta property="og:title" content="Дипломат, який звільнився з МЗС, порадив міністру Пристайку «не плювати у колодязь»"/>
    <meta property="og:description" content="Єлісєєв: Пристайку не варто забувати, що він теж був у команді Порошенка"/>
  </head>
  <body>
    <article>
      <h1>Дипломат, який звільнився з МЗС, порадив міністру Пристайку «не плювати у колодязь»</h1>
      <address>
        <time datetime="2019-11-24T07:30:25+00:00">24 Nov 2019, 07:30</time>
      </address>
      <h4>Єлісєєв: Пристайку не варто забувати, що він теж був у команді Порошенка</h4>
      <p>Дипломат і найвпливовіший зовнішньополітичний радник експрезидента Порошенка Костянтин Єлісєєв, який після 28-річної дипломатичної кар’єри добровільно пішов з мністерства закордонних справ, нагадав теперішньому керівнику МЗС Вадиму Пристайку, що він теж був у команді Порошенка.</p>
      <p><a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">В інтерв’ю «Главкому»</a> Єлісєєв зазначив, що Пристайко «теж був причетний до Нормандських і Мінських процесів, тому не треба плювати у колодязь, з якого, можливо колись доведеться води попити». «Це моя єдина порада», - сказав дипломат.</p>
      <p>За словами Єлісєєва, з Пристайком до свого звільнення він так і не зміг зустрітися.</p>
      <p>«Я сумніваюся, що така зустріч могла якось дискредитувати Пристайка, бо я продовжую зустрічатися і з дипломатичними радниками багатьох країн і з послами. Я не є ворогом держави. Я на різних посадах пережив вже п’ять президентів і працював в різних умовах. Весь час намагався почуватися не слугою окремого президента чи партії, а слугою української держави», - наголошує дипломат.</p>
      <p>Єлісєєв не вважає коректним будувати прогнози щодо того, <a href="https://glavcom.ua/country/politics/kadrovi-pomilki-zelenskogo-hto-nastupniy-na-vihid-640582.html">хто наступний у міністерстві подасть у відставку</a> і коли це зробить теперішній міністр закордонних справ.</p>
      <p>«Було б некоректно з мого боку зараз будувати щодо нього прогнози. Єдине, чого я йому побажаю – успіху», - сказав дипломат.</p>
      <blockquote><b>Читайте більше: Костянтин Єлісєєв:<br/></b><br/>   •  <b><a href="https://glavcom.ua/interviews/kostyantin-jelisjejev-pogodzhennya-formuli-shtaynmajera-pershiy-krok-do-rosiyskogo-scenariyu-na-donbasi-640869.html">Погодження «формули Штайнмаєра» - перший крок до російського сценарію на Донбасі</a></b></blockquote>
      <related>
        <a href="https://glavcom.ua/country/society/diplomat-zayaviv-pro-pershi-oznaki-defoltu-ukrajinskoji-zovnishnoji-politiki-641246.html"/>
        <a href="https://glavcom.ua/columns/pavlo_podobed/zelenskiy-perezavantazhuje-vzajemini-z-rosijeyu-ale-poki-ne-navazhujetsya-pro-ce-zayaviti-publichno-641220.html"/>
        <a href="https://glavcom.ua/country/society/who-is-mister-yermak-ukrajinskiy-diplomat-rozkazav-yake-pitannya-teper-trivozhit-inozemnih-partneriv--640915.html"/>
      </related>
    </article>
  </body>
</html>