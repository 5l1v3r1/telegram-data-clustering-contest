<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Den-padu-cenzury-pripomene-prvni-prenos-ze-sametove-revoluce-604472"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T07:20:00+00:00"/>
    <meta property="og:title" content="Den pádu cenzury připomene první přenos ze sametové revoluce"/>
    <meta property="og:description" content="Program nazvaný Den pádu cenzury připomene dnes v Praze první přímý televizní přenos z demonstrace na Letenské pláni při sametové revoluci v roce 1989. Na místě někdejšího protestu proti komunistické totalitě se uskuteční třeba vystoupení komiků a konat se bude také vysílání záběrů z demonstrace. Vyplývá to z informací Památníku ticha Bubny, který akci pořádá v projektu Komunikace 89, mezi jehož partnery jsou i Česká tisková kancelář (ČTK) a Česká televize."/>
  </head>
  <body>
    <article>
      <h1>Den pádu cenzury připomene první přenos ze sametové revoluce</h1>
      <address>
        <time datetime="2019-11-24T07:20:00+00:00">24 Nov 2019, 07:20</time>
      </address>
      <p>
        <b>Program nazvaný Den pádu cenzury připomene dnes v Praze první přímý televizní přenos z demonstrace na Letenské pláni při sametové revoluci v roce 1989. Na místě někdejšího protestu proti komunistické totalitě se uskuteční třeba vystoupení komiků a konat se bude také vysílání záběrů z demonstrace. Vyplývá to z informací Památníku ticha Bubny, který akci pořádá v projektu Komunikace 89, mezi jehož partnery jsou i Česká tisková kancelář (ČTK) a Česká televize.</b>
      </p>
      <p>Už v poledne začne naproti výstavnímu pavilonu Komunikace 89 vysílání na velkoplošné obrazovce na tribuně stadionu Sparty. Do pondělních 13:00 na ní budou moci lidé vidět záběry z demonstrace před 30 lety, ale také videa z akce Autodialog s Václavem Havlem. Při ní mohli lidé nahrávat o minulém víkendu vzkazy bývalému prezidentovi Havlovi v automobilu Volkswagen Golf, ve kterém Havel prožil přelomové události roku 1989 i první měsíce v prezidentské funkci.</p>
      <p>Od 15:00 se bude asi do 16:30 konat u výstavního pavilonu Komunikace 89 program Den pádu cenzury moderovaný členy divadla Vosto5. V programu například vystoupí na téma cenzura skupina stand-up komiků.</p>
      <p>V polovině října byla v pavilonu naproti stadionu Sparty na Letenské pláni otevřena výstava Komunikace 89. Návštěvníkům ukazuje, jak se šířily informace o zlomových okamžicích politického převratu roku 1989, kdy neexistovaly mobily, internet či sociální sítě. Pavilon je přístupný denně mezi 14:00 a 19:00 do 30. listopadu. ČTK na výstavu zapůjčila například archivní fotografie a dobovou zpravodajskou techniku.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/TOP-09-rozhodne-zda-ji-povede-Czernin-nebo-Pekarova-Adamova-604471"/>
        <a href="https://www.parlamentnilisty.cz/politika/politici-volicum/Matouskova-STAN-Zname-potreby-nasich-obcanu-604465"/>
        <a href="https://www.parlamentnilisty.cz/arena/nazory-a-petice/Milan-Barna-Proc-se-Ivan-David-nestane-milackem-medii-a-favoritem-Vaclava-Moravce-604470"/>
        <a href="https://www.parlamentnilisty.cz/politika/politici-volicum/Kobza-SPD-Na-rozvojovou-pomoc-do-ciziny-jde-700-milionu-Spravte-radeji-zuby-penzistum-604467"/>
      </related>
      <p> </p>
    </article>
  </body>
</html>