<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904967/duitse-media-rekenen-af-met-van-basten-na-sieg-heil-schandaal-in-nederland-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T07:50:00+00:00"/>
    <meta property="og:title" content="Duitse media rekenen af met Van Basten na 'Sieg Heil': 'Schandaal in Nederland'"/>
    <meta property="og:description" content="De ongelukkige 'Sieg Heil'-uitspraak van Marco van Basten is ook in Duitsland niet onopgemerkt gebleven. Onder meer BILD veegt de vloer aan met de voormalig topspits en rept net als Welt van 'een schandaal op de Nederlandse televisie'. Hans Kraay jr. voerde zaterdagavond een moeizaam gesprek in het Duits met Heracles Almelo-trainer Frank Wormuth, voorafgaand aan het duel met Ajax. Na dat interview was nog net te horen hoe Van Basten 'Sieg Heil' riep in de studio van FOX Sports. Nadat er op social media ophef over het voorval was ontstaan, bood de ex-bondscoach van het Nederlands elftal zijn excuses aan."/>
  </head>
  <body>
    <article>
      <h1>Duitse media rekenen af met Van Basten na 'Sieg Heil': 'Schandaal in Nederland'</h1>
      <address>
        <time datetime="2019-11-24T07:50:00+00:00">24 Nov 2019, 07:50</time>
      </address>
      <p>
        <b>De ongelukkige 'Sieg Heil'-uitspraak van Marco van Basten is ook in Duitsland niet onopgemerkt gebleven. Onder meer BILD veegt de vloer aan met de voormalig topspits en rept net als Welt van 'een schandaal op de Nederlandse televisie'.</b>
      </p>
      <p>Hans Kraay jr. voerde zaterdagavond een moeizaam gesprek in het Duits met Heracles Almelo-trainer Frank Wormuth, voorafgaand aan het duel met Ajax. Na dat interview was nog net te horen hoe Van Basten 'Sieg Heil' riep in de studio van <i>FOX Sports</i>. Nadat er op social media ophef over het voorval was ontstaan, bood de ex-bondscoach van het Nederlands elftal zijn excuses aan.</p>
      <p>"Ik zei iets dat door veel mensen is opgepikt", reageerde Van Basten. "Het was bedoeld om het Duits van Hans een beetje uit te leggen. Het was niet mijn bedoeling om te shockeren. Mijn excuses daarvoor."</p>
      <p>Dat de Eredivisie en de Keuken Kampioen Divisie uitgerekend dit weekend stilstaan bij het tegengaan van racisme na het incident rond Excelsior-aanvaller Ahmad Mendes Moreira bij FC Den Bosch is <a href="https://www.bild.de/sport/fussball/fussball/sieg-heil-marco-van-basten-sorgt-fuer-tv-eklat-im-holland-fernsehen-66235938.bild.html"><i>BILD</i></a> niet ontgaan. 'Deze inspanningen werden vertrapt door Van Basten. Of het tv-schandaal gevolgen voor hem zal hebben, was zaterdagavond nog niet duidelijk', schrijf de Duitse boulevardkrant.</p>
      <p>Ook in andere Duitse media is aandacht voor de uitspatting van het Nederlandse voetbalicoon. 'Hij was een grote man op het voetbalveld. Maar de tv-expert nam nu de verkeerde afslag met een nazigroet richting de Duitse coach Frank Wormuth', aldus <i><a href="https://www.spiegel.de/sport/fussball/tv-experte-marco-van-basten-entschuldigt-sich-nach-sieg-heil-ausspruch-a-1297969.html">Kicker</a></i>.</p>
      <figure>
        <iframe data-src="https://twitter.com/TheReaIYorin/status/1198317571092754432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>