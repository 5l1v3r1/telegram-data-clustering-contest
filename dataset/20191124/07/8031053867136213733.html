<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bf%cf%85%cf%84%cf%83%ce%bf%cf%85%cf%81%ce%b5%ce%bc%ce%ad%ce%bd%ce%bf%cf%82-%ce%bf-%cf%80%cf%81%ce%bf%cf%8b%cf%80%ce%bf%ce%bb%ce%bf%ce%b3%ce%b9%cf%83%ce%bc%cf%8c%cf%82-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T07:35:04+00:00"/>
    <meta property="og:title" content="«Κουτσουρεμένος» ο προϋπολογισμός του ΥΠΕΘΑ: Πιέσεις για να προχωρήσουν τα εξοπλιστικά – Αναμονή για «πράσινο φως» από τη Βουλή"/>
    <meta property="og:description" content="Εμπλοκές που καθυστερούν σε κρίσιμο χρόνο τα εξοπλιστικά φαίνεται πως έχουμε σε πολιτικό επίπεδο, λόγω του αιφνιδιαστικού περιορισμού του προϋπολογισμού του υπουργείου Εθνικής Άμυνας. Ενώ στην περιοχή μας «τρέχει» μια κούρσα εξοπλισμών, οι οικονομικές «αλχημείες» της κυβέρνησης φαίνεται πως αναδεικνύονται ως εμπόδιο στη συντήρηση, και πόσω μάλλον στην αναβάθμιση των μέσων των Ενόπλων Δυνάμεων."/>
  </head>
  <body>
    <article>
      <h1>«Κουτσουρεμένος» ο προϋπολογισμός του ΥΠΕΘΑ: Πιέσεις για να προχωρήσουν τα εξοπλιστικά – Αναμονή για «πράσινο φως» από τη Βουλή</h1>
      <address>
        <time datetime="2019-11-24T07:35:04+00:00">24 Nov 2019, 07:35</time>
      </address>
      <p>
        <b>Εμπλοκές που καθυστερούν σε κρίσιμο χρόνο τα εξοπλιστικά φαίνεται πως έχουμε σε πολιτικό επίπεδο, λόγω του αιφνιδιαστικού περιορισμού του προϋπολογισμού του υπουργείου Εθνικής Άμυνας. Ενώ στην περιοχή μας «τρέχει» μια κούρσα εξοπλισμών, οι οικονομικές «αλχημείες» της κυβέρνησης φαίνεται πως αναδεικνύονται ως εμπόδιο στη συντήρηση, και πόσω μάλλον στην αναβάθμιση των μέσων των Ενόπλων Δυνάμεων.</b>
      </p>
      <p>Τα θέματα που προκύπτουν και βαίνουν προς ψήφιση ή προς συζήτηση στο Ελληνικό κοινοβούλιο, φαίνεται πως φρενάρουν τον χρόνο για την τροπολογία των αεροσκαφών F-16, όπως και το νόμο-σύμβαση για τα Mirage 2000.</p>
      <p>
        <b>Την ίδια στιγμή μια σειρά δυσεπίλυτων θεμάτων στην ΕΑΒ πιθανολογείται ότι θα κωλυσιεργήσουν το πρόγραμμα, ακόμη κι αν στις 2 Δεκεμβρίου προσγειωθεί το πρώτο F-16 Block 52 Advance στην Τανάγρα. Στο υπουργείο άμυνας όπως γίνεται γνωστό, πιέζουν διαρκώς για να πάρουν «αριθμό προτεραιότητας» τα θέματα αυτά προς συζήτηση και δεν είναι μόνο αυτά.</b>
      </p>
      <p>Από το Πολεμικό Ναυτικό, το καυτό ζήτημα είναι οι νέες τορπίλες βαρέως τύπου για τα υποβρύχια τύπου 214 που κι αυτό πρώτα θα περάσει από το κοινοβούλιο. Για το Πολεμικό Ναυτικό, οι τορπίλες αποτελούν την πρώτη προτεραιότητα που θέτει το υπουργείο, μέσα από μια μακροσκελή λίστα απαιτούμενων αναγκών (παρά το γεγονός πως οι ΜΕΚΟ και ο εκσυγχρονισμός μέσης ζωής είναι πολύ ψηλά στην ατζέντα) κι’ αυτή τρέχει προκρινόμενη να περάσει από την βουλή.</p>
      <p>
        <b>Θ’ ακολουθήσει ΚΥΣΕΑ που θα πάρει την απόφαση κι αυτή με την σειρά της να φτάσει στην Γενική Διεύθυνση Εξοπλισμών για να ξεκινήσει τις διαπραγματεύσεις με το υπουργείο οικονομικών. Παράλληλα αντί των ΜΕΚΟ, όπως λένε ανώτατες πηγές από το Πολεμικό Ναυτικό αναμένεται πως θα προηγηθούν των φρεγατών και τα νέα ελικόπτερα ΜΗ-60 για να πάρουν κι εκείνα «χαρτάκι προτεραιότητας» από τους τσάρους της Ελληνικής οικονομίας, αναφέρει το Hellas Journal.</b>
      </p>
      <p>Την ίδια ώρα όμως «κουτσουρεμένος» φαίνεται πως είναι ο νέος προϋπολογισμός για το υπουργείο Εθνικής Άμυνας, παρά το γεγονός πως υπήρχαν πληροφορίες το προηγούμενο διάστημα που έλεγαν πως η κυβέρνηση γνωρίζοντας τις απαιτήσεις που έχουν παρουσιαστεί στις Ένοπλες Δυνάμεις, θα αυξήσει τα ποσοστά κυρίως στα εξοπλιστικά.</p>
      <p>Οι οικονομικοί εγκέφαλοι προχώρησαν γι’ ακόμη μια φορά σε μια ξεκάθαρη λογιστική αριθμών κι όχι προτεραιοτήτων. Αγνοούν προφανώς πέρα από κάθε λογική την ανάγκη τουλάχιστον για ουσιαστική συντήρηση των υπαρχόντων μέσων που με το υπάρχον οικονομικό «ταβάνι» στο υπουργείο άμυνας τα πράγματα δεν βγαίνουν κι αυτό οι Επιτελείς το έχουν εξηγήσει σε κάθε τόνο.</p>
      <p>
        <b>ΠΡΟΤΕΡΑΙΟΤΗΤΑ ΟΙ ΤΟΡΠΙΛΕΣ – ΕΞΕΤΑΖΕΤΑΙ Η ΑΠΟΤΕΛΕΣΜΑΤΙΚΟΤΗΤΑ</b>
      </p>
      <p>
        <b>Όλες οι πληροφορίες συγκλίνουν πως οι γερμανικές τορπίλες είναι εκείνες που προηγούνται. Ωστόσο εκείνο που γίνεται γνωστό είναι πως στο Πολεμικό Ναυτικό- παρά την πολύ συμφέρουσα προσφορά της Γερμανίας- φέρονται να εξετάζουν την αποτελεσματικότητα των συγκεκριμένων τορπιλών απέναντι σε συστήματα αντιμέτρων και ποιο συγκεκριμένα σε μια σειρά αυτών που ήδη χρησιμοποιούνται από το Τουρκικό Πολεμικό Ναυτικό.</b>
      </p>
      <p>Οι ίδιες πηγές εξηγούσαν πως τα αντίμετρα αυτά κατασκευάστηκαν με γνώμονα την αντιμετώπιση του συγκεκριμένου τύπου τορπίλης που έχει προταθεί για τα Ελληνικά 214. Βεβαίως έως στιγμής αυτά είναι εκτιμήσεις λαμβάνοντας όλα τα δεδομένα που έχουν ν’ αντιμετωπίσουν τα υποβρύχια του Πολεμικού Ναυτικού.</p>
      <p>Από την άλλη πλευρά ανώτατες πηγές εξηγούσαν πως τα συγκεκριμένα όπλα είναι πιστοποιημένα για τα υποβρύχια τύπου «Παπανικολής» και μ’ αυτό τον τρόπο αποφεύγεται οποιοσδήποτε τεχνολογικός κίνδυνος ενσωμάτωσης του όπλου.</p>
      <p>
        <b>Η δε γερμανική προσφορά για την ποσότητα και όλα όσα αναλαμβάνουν ως επιπλέον υποχρεώσεις (επιπλέον μπαταρίες, εκσυγχρονισμό των υπαρχόντων τορπιλών κ.α.) είναι συμφέρουσα για την Ελλάδα σε βαθμό που ίσως «παραβλέψει» κανείς χαρακτηριστικά μιας προτεινόμενης τορπίλης από άλλη εταιρία.</b>
      </p>
    </article>
  </body>
</html>