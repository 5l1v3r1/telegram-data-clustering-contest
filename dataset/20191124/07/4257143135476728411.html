<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/24/amnesty-a-facebook-es-google-peldatlan-veszelyt-jelent-az-emberi-jogokra"/>
    <meta property="og:site_name" content="infostart"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Amnesty: a Facebook és Google példátlan veszélyt jelent az emberi jogokra"/>
    <meta property="og:description" content="A Facebook és a Google milliárdokat érintő, mindent átható megfigyelési technikái rendszerszintű veszélyt jelentenek az emberi jogokra, ezért radikálisan át kell alakítani a nagy tech cégek működési modelljét – figyelmeztet legújabb jelentésében az Amnesty International. A Facebook és a Google vitatja a civil szervezet állításait."/>
  </head>
  <body>
    <article>
      <h1>Amnesty: a Facebook és Google példátlan veszélyt jelent az emberi jogokra</h1>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author">Infostart / InfoRádió - Németh Zoltán</a></address>
      <h3>A Facebook és a Google milliárdokat érintő, mindent átható megfigyelési technikái rendszerszintű veszélyt jelentenek az emberi jogokra, ezért radikálisan át kell alakítani a nagy techcégek működési modelljét – figyelmeztet legújabb jelentésében az Amnesty International. A Facebook és a Google vitatja a civil szervezet állításait.</h3>
      <p>A cégek üzleti modellének működésében látja a hiátusokat az Amnesty International (AI), nevezetesen, hogy a Facebook és a Google az utóbbi években arra építette föl a működését, hogy minél több személyes adatot gyűjtsön elsősorban, de nem kizárólag a felhasználóiról, ezen információkat pedig készpénzre váltsa, persze a felhasználók beleegyezésével – magyarázta Demeter Áron emberi jogi szakértő.</p>
      <p>A szervezet szerint a GDPR-rendelet komoly előrelépést jelent, de ez kizárólag az EU-ban érvényes. Demeter Áron arra is felhívta a figyelmet az InfoRádiónak nyilatkozva, hogy</p>
      <blockquote>a világ számos pontján konkrétan a Facebook jelenti az internetet.</blockquote>
      <p>Sőt, van, ahol maga a közösségi portál szolgáltatja a kizárólagos hozzáférést a világhálóhoz, így az érintetteknek két választásuk van: vagy hozzájárulnak ahhoz, hogy a személyes adataikból készített profilokkal kereskedjenek, vagy teljes mértékben kimaradnak az internet világából.</p>
      <p>Az említett gyakorlat elsősorban a fejlődő országokra érvényes – folytatta az Amnesty International munkatársa. Egy olyan területe van a világnak, amelyre az emberi jogi mozgalom jelentésének a konkrét megállapításai nem érvényesek, mégpedig Kína, miután az egy tűzfallal választotta le magát az internetről, ezáltal egy</p>
      <p>
        <mark>saját világhálós ökoszisztémát működtet,</mark>
      </p>
      <p>ami az AI szerint számos szempontból problémás. Rajtuk kívül azonban mindenkit érint a beszámoló, hiszen a Facebooknak például havi szinten legalább hárommilliárd felhasználója van.</p>
      <p>A szakember megfogalmazása szerint mindenhol veszélyben vagyunk, így Magyarországon is, annál is inkább, mert egyre nehezebb ebből kimaradni.</p>
      <blockquote>Sokszor az a választásuk az embereknek, hogy vagy használják ezeket a platformokat és emiatt hozzájárulnak ahhoz, hogy az adataikkal történik, ami történik, vagy kimaradnak</blockquote>
      <p>ebből, ezáltal például fontos diskurzusokból, kapcsolattartásokból. Demeter Áron egyébként nem ért azzal egyet, hogy az emberek minden esetben tudnák, hogy mi is történik az adataikkal.</p>
      <p>Ezért lenne arra szükség, hogy az államok, nem kizárólag az unióban, hanem mindenhol, komolyabban vegyék az adatvédelmet, és rákényszerítsék ezeket a cégeket arra, hogy változtassanak az üzleti modelljeiken, hogy ne kelljen a felhasználónak döntenie, hogy vagy használja ezeket az eszközöket, lemondva a magánszférájáról, vagy pedig nem.</p>
      <p>Az Amnesty International úgy véli, hogy</p>
      <p>
        <mark>a GDPR-nál is szigorúbb szabályozásokra lenne szükség.</mark>
      </p>
      <p>Tagállami szinten olyan jogszabályokra van szükség, amelyek lefektetik, hogy ezek a cégek milyen típusú adatokat gyűjthetnek, és aztán ezekkel mi történik. A legfontosabb – emelte ki ismét Demeter Áron –, hogy ne kelljen az embereknek választaniuk, és lehessen a Google-t és a Facebookot úgy használni, hogy az ember nem járul ahhoz hozzá, hogy marketing- vagy reklámcélokra továbbítsák az adatait.</p>
      <p>A Facebook és a Google vitatja a civil szervezet állításait. Észrevételeik a jelentésben megtalálhatók.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Veszélyes a Facebook és a Google – Demeter Áron, Amnesyt</p>
      <figure>
        <audio src="https://infostart.hu/audio/00005/00005373b.mp3"/>
      </figure>
      <p> </p>
    </article>
  </body>
</html>