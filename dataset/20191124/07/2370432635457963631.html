<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/491750-ta-minymata-toy-proypologismoy/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T07:50:32+00:00"/>
    <meta property="og:title" content="Τα μηνύματα του προϋπολογισμού"/>
    <meta property="og:description" content="Ο πρώτος προϋπολογισμός της νέας κυβέρνησης, που κατατέθηκε στη Βουλή από τον υπουργό Οικονομικών και περιλαμβάνει σημαντικές φορολογικές ελαφρύνσεις,"/>
  </head>
  <body>
    <article>
      <h1>Τα μηνύματα του προϋπολογισμού</h1>
      <address>
        <time datetime="2019-11-24T07:50:32+00:00">24 Nov 2019, 07:50</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Facebook 0</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Twitter</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">LinkedIn</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Περισσότερα</a>
        </li>
      </ul>
      <p>Ο πρώτος προϋπολογισμός της νέας κυβέρνησης, που κατατέθηκε στη Βουλή από τον υπουργό Οικονομικών και περιλαμβάνει σημαντικές φορολογικές ελαφρύνσεις, σηματοδοτεί μια τεράστια στροφή προς την ανάπτυξη.</p>
      <p>ΚΙ ΑΥΤΟ, καθώς, σε συνδυασμό και με τις διαρθρωτικές μεταρρυθμίσεις που προωθεί η κυβέρνηση Μητσοτάκη, ανοίγει ουσιαστικά τον δρόμο σε επενδύσεις και σε μια πιο ελεύθερη λειτουργία του ιδιωτικού τομέα, πράγμα που είναι βέβαιο ότι θα έχει θετικές επιπτώσεις στην πραγματική οικονομία.</p>
      <p>ΑΥΤΗ ΕΙΝΑΙ και η μεγάλη διαφορά από την πολιτική των υπερπλεονασμάτων, που εφάρμοζε η κυβέρνηση του ΣΥΡΙΖΑ, τα οποία αποστέρησαν από την οικονομία πάνω από 12 δισ. ευρώ τα προηγούμενα τέσσερα χρόνια και προέρχονταν από την υπερφορολόγηση σε νοικοκυριά και επιχειρήσεις.</p>
      <p>ΗΔΗ, ΠΡΙΝ συμπληρωθεί το πρώτο πεντάμηνο θητείας της νέας κυβέρνησης, βλέπουμε ότι δεν έχει αλλάξει μόνο το κλίμα στις αγορές με τα σχεδόν μηδενικά επιτόκια των ελληνικών ομολόγων, αλλά και στην πραγματική οικονομία. Η έκθεση της Κομισιόν για τα δημοσιονομικά μεγέθη και την πορεία της ανάπτυξης περιγράφει μια κατάσταση εκ διαμέτρου αντίθετη με την προ μηνών αντίστοιχη έκθεση αξιολόγησης.</p>
      <p>ΑΠΟ ΤΟ ΔΗΜΟΣΙΟΝΟΜΙΚΟ κενό που παρουσίαζε η εκτέλεση του προϋπολογισμού το πρώτο εξάμηνο του έτους περάσαμε ήδη σε υπερπλεόνασμα και από τις κίτρινες κάρτες που δεχόταν ο ΣΥΡΙΖΑ για τις μεταρρυθμίσεις τώρα απονέμονται εύσημα. Πράγμα το οποίο καταρρίπτει και τη νέα «αυταπάτη» του Αλ. Τσίπρα ότι αυτά είναι αποτέλεσμα της «κληρονομιάς» του ΣΥΡΙΖΑ.</p>
      <p>Η ΚΥΒΕΡΝΗΣΗ δείχνει από τη μέχρι τώρα πορεία της και τον σχεδιασμό που έχει ότι, πέραν του προϋπολογισμού, μέσα στην επόμενη χρονιά θα φέρει και άλλες μεταρρυθμίσεις που θα δημιουργήσουν δημοσιονομικό χώρο για να δώσει και άλλη ώθηση στην ανάπτυξη.</p>
      <p>ΣΕ ΑΥΤΟ θα βοηθήσει και το γεγονός ότι, σε συνδυασμό και με τη μείωση του κόστους δανεισμού, δημιουργούνται οι απαραίτητες προϋποθέσεις για τη μείωση του στόχου των πλεονασμάτων το 2021 -κάτι το οποίο βάζουν πλέον στο τραπέζι και οι δανειστές- ώστε να υπάρξουν περιθώρια για περαιτέρω μέτρα ελάφρυνσης και ανάταξη της οικονομίας.</p>
      <p>ΤΟ ΚΡΙΣΙΜΟ στοίχημα για την κυβέρνηση είναι να παραμείνει η οικονομία σε υψηλές ταχύτητες και την επόμενη χρονιά και να τρέξουν γρήγορα οι αναγκαίες μεταρρυθμίσεις.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Facebook 0</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Twitter</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">LinkedIn</a>
        </li>
        <li>
          <a href="https://www.eleftherostypos.gr/apopseis/491750-ta-minymata-toy-proypologismoy/#">Περισσότερα</a>
        </li>
      </ul>
    </article>
  </body>
</html>