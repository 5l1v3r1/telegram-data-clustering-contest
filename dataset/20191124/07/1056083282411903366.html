<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301319/%DA%A9%D8%B4%D9%81-%D8%B4%D8%A8%DA%A9%D9%87-%DA%AF%D8%B3%D8%AA%D8%B1%D8%AF%D9%87-%D9%BE%D9%88%D9%84%D8%B4%D9%88%DB%8C%DB%8C-%D8%AF%D8%B1-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:27:40+00:00"/>
    <meta property="og:title" content="کشف شبکه گسترده پولشویی در گلستان"/>
    <meta property="og:description" content="ایسنا/گلستان رئیس کل دادگستری گلستان از شناسایی و دستگیری اعضای یک شبکه گسترده پولشویی در گلستان خبر داد."/>
  </head>
  <body>
    <article>
      <h6 class="kicker">رئیس کل دادگستری استان خبرداد:</h6>
      <h1>کشف شبکه گسترده پولشویی در گلستان</h1>
      <address><time datetime="2019-11-24T07:27:40+00:00">24 Nov 2019, 07:27</time> by <a rel="author">سیدحسین حسینی</a></address>
      <p>ایسنا/گلستان رئیس کل دادگستری گلستان از شناسایی و دستگیری اعضای یک شبکه گسترده پولشویی در گلستان خبر داد.</p>
      <p>هادی هاشمیان گفت: اعضای این باند ۹ نفر هستند و در قالب یک شبکه گسترده در استان های گلستان، سمنان و تهران اقدام به کلاهبرداری و پولشویی می کردند که با تلاش اداره اطلاعات استان دستگیر شدند.</p>
      <p>وی افزود: این افراد پرونده های صوری دریافت تسهیلات کلان با سود کم در شبکه بانکی تشکیل می دادند و سپس همین وام های صوری را به صورت صوری با سود ۳۰ درصد سپرده گذاری می کردند و میلیاردها تومان سود می گرفتند در حالیکه پولی سپرده گذاری نکرده بودند.</p>
      <p>به گفته هاشمیان، ۳۰۰ نفر ذیل این شبکه فعالیت می کردند که ۹ سرشاخه اصلی آن دستگیر شده اند و احتمال افزایش تعداد دستگیری ها وجود دارد.</p>
      <p>رئیس کل دادگستری گلستان ادامه داد: یکی دیگر از شگردهای پولشویی این افراد، ارزش گذاری غیرواقعی واحدهای تولیدی و فروش آن به موسسات مالی بود که از این راه نیز میلیاردها تومان به جیب می زدند.</p>
      <p>به گفته وی، بخشی از اقدامات پولشویی این افراد در قالب ۴۰ شرکت خدماتی و تولیدی انجام می شد.</p>
      <p>هاشمیان افزود: بررسی های اولیه نشان می دهد این افراد حدود هزار میلیارد تومان پولشویی کرده اند که البته با ادامه تحقیقات و حسابرسی ها، احتمال افزایش این رقم وجود دارد.</p>
      <p>این مقام ارشد قضایی استان گفت: ۹ عضو این باند که سه نفرشان سرشاخه هستند همگی دستگیر شده اند و هم اکنون در زندان هستند که احتمال افزایش تعداد متهمان پرونده وجود دارد.</p>
      <p>هادی هاشمیان افزود: تا کنون از این افراد ۳۰۰ سند مربوط به ماشین های سنگین به ارزش بیش از ۲۰ میلیارد تومان کشف و ضبط شده است.</p>
      <p>وی با اشاره به این که متهمان این پرونده اموال خود را به نام دیگران سند می زدند و از آنان وکالتنامه و اقرارنامه می گرفتند، گفت: با تلاش های انجام شده علاوه بر این خودروها تا کنون ۳۰ کیلوگرم شمش طلا و صدها ملک مسکونی، تجاری و کشاورزی و سهام در داخل و خارج کشور از این افراد کشف و شناسایی شده است.</p>
      <p>بر اساس اعلام روابط عمومی دادگستری گلستان، هاشمیان گفت: متهمان این پرونده ممنوع الخروج و ممنوع المعامله هستند.</p>
      <p>انتهای پیام</p>
    </article>
  </body>
</html>