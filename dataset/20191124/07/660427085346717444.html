<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/scam-china-siasat-ahli-politik-2/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T07:32:27+00:00"/>
    <meta property="og:title" content="Scam China: Siasat juga ahli politik"/>
    <meta property="og:description" content="Oleh Fazleen Safina BANGI, 27 Rabiulawal 1441H, Ahad – Tindakan tegas perlu dikenakan ke atas ratusan warga China yang ditahan susulan aktiviti scam atau penipuan secara dalam talian, baru-baru ini. Presiden Ikatan Muslimin Malaysia (Isma) Haji Aminuddin Yahaya berkata, antara hukuman lain yang wajar dikenakan termasuk mengambil semula visa milik suspek yang telah disalah guna. …"/>
  </head>
  <body>
    <article>
      <h1>Scam China: Siasat juga ahli politik</h1>
      <h2>Tindakan tegas perlu diambil terhadap suspek</h2>
      <address><time datetime="2019-11-24T07:32:27+00:00">24 Nov 2019, 07:32</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/11/template474-780x470.jpg"/>
      </figure>
      <p>Oleh Fazleen Safina</p>
      <p><b>BANGI, 27 Rabiulawal 1441H, Ahad</b> – Tindakan tegas perlu dikenakan ke atas ratusan warga China yang ditahan susulan aktiviti scam atau penipuan secara dalam talian, baru-baru ini.</p>
      <p>Presiden Ikatan Muslimin Malaysia (Isma) Haji Aminuddin Yahaya berkata, antara hukuman lain yang wajar dikenakan termasuk mengambil semula visa milik suspek yang telah disalah guna.</p>
      <p>Selain itu, beliau berkata, suspek yang ditahan perlu diarahkan untuk segera pulang ke China serta dikenakan hukuman yang berat.</p>
      <p>“Malah, pelancong-pelancong dari China juga kena dipantau dengan lebih ketat, kerana ramai di antara mereka yang masuk ke negara ini kemudian tak dapat dikesan.</p>
      <p>“Perkara ini perlu mendapat kerjasama dari negara China kerana ia melibatkan kedua-dua buah negara.</p>
      <p>“Saya tidak menolak kemungkinan bahawa penangkapan ini adalah hanya sebahagian kecil, manakala masih ramai lagi yang terlibat di luar sana,” katanya ketika dihubungi <a href="http://Ismaweb.net/">Ismaweb.net</a>, hari ini.</p>
      <p>Terdahulu, Jabatan Imigresen menumpaskan sindiket penipuan pelaburan dalam talian terbesar membabitkan warga China selepas menahan 680 warganegara terbabit dalam serbuan di sebuah bangunan enam tingkat di Cyberjaya.</p>
      <p>Semua yang berusia 19 hingga 35 tahun dipercayai menjalankan aktiviti scam secara dalam talian yang berpusat di China dan disyaki sudah beroperasi sejak enam bulan lalu.</p>
      <p>Jumaat lalu, polis juga menumpaskan kegiatan sindiket penipuan dalam talian di sebuah taman perumahan di Klebang, Melaka yang juga membabitkan warga China.</p>
      <p>Sebanyak enam premis di kawasan perumahan itu diserbu dalam gerakan ‘Op Pelican’ selama lima jam bermula 3 petang, sebelum 51 warga China, termasuk 10 wanita ditahan bersama seorang lelaki serta seorang wanita tempatan.</p>
      <p>Kesemua suspek yang ditahan berusia 25 hingga 45 tahun sedang melayari internet, dipercayai sedang melakukan aktiviti penipuan dalam talian seperti tawaran pinjaman wang dan perjudian.</p>
      <p>Sindiket terbabit dipercayai menyasarkan warga China dan aplikasi ‘QQ’ serta ‘WeChat’ untuk mencari mangsa.</p>
      <p>Mengakui terkejut dengan jumlah tangkapan itu, Aminuddin yang juga Presiden Gerakan Pembela Ummah (UMMAH) menyifatkan bahawa isu itu menggemparkan.</p>
      <p>“Tetapi, bagaimana isu ini sukar untuk dikesan kerana ia berjalan pada jangka masa panjang dan melibatkan ramai orang?,” soalnya.</p>
      <p>Justeru, Aminuddin menggesa supaya pihak berkuasa mencari dalang aktiviti itu dan mengenakan hukuman berat.</p>
      <p>“Ini termasuk siasatan ke atas perlindungan politik jika benar ada ahli politik yang terlibat.</p>
      <p>“Pihak Kementerian Dalam Negeri dan Kementerian Komunikasi juga kena lebih ‘vigilant’ untuk memantau aktiviti haram,” tegasnya.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>