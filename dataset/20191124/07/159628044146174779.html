<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/yasam-genel/denizli-protokolunden-ogretmenler-gunu-mesajlari/"/>
    <meta property="og:site_name" content="Denizli Haber"/>
    <meta property="article:published_time" content="2019-11-24T07:35:00+00:00"/>
    <meta property="og:title" content="Denizli protokolünden Öğretmenler Günü mesajları"/>
    <meta property="og:description" content="Gazi Mustafa Kemal Atatürk’e ‘Başöğretmen’ unvanının verilişi ve millet mekteplerinin açılış yıldönümü, 24 Kasım Öğretmenler Günü kutlanıyor. Bu anlamlı gün nedeniyle mesaj yayınlayan Denizli protokolü, öğretmenliğin sevgi ve fedakarlık gerektiren, sınırları okul duvarlarıyla çizilemeyecek bir görev olduğuna işaret etti."/>
  </head>
  <body>
    <article>
      <h1>Denizli protokolünden Öğretmenler Günü mesajları</h1>
      <h2>Gazi Mustafa Kemal Atatürk’e ‘Başöğretmen’ unvanının verilişi ve millet mekteplerinin açılış yıldönümü, 24 Kasım Öğretmenler Günü kutlanıyor. Bu anlamlı gün nedeniyle mesaj yayınlayan Denizli protokolü, öğretmenliğin sevgi ve fedakarlık gerektiren, sınırları okul duvarlarıyla çizilemeyecek bir görev olduğuna işaret etti.</h2>
      <address><time datetime="2019-11-24T07:35:00+00:00">24 Nov 2019, 07:35</time> by <a rel="author">Haber Merkezi</a></address>
      <p>Denizli protokolü, 24 Kasım Öğretmenler Günü’ne ilişkin mesaj yayınladı. Protokolün mesajları şöyle:</p>
      <p><b>ŞAHİN TİN (DENİZLİ AK PARTİ MİLLETVEKİLİ)</b><br/>“Öğretmenlerimizin gayretleri ve emekleri bizleri parlak bir geleceğe taşıyacaktır. Hiç şüphe yok ki; yarınların şifrelerini onların emeği ve fedakârlığı çözecek. Öğretmenlik mesleğinin özünde fedakârlık vardır. Fedakâr öğretmenlerimizi saygı ve minnetle selamlıyorum. Vatanımızın her köşesinde geleceğimizi inşa etmek için en zor koşullara rağmen nesiller yetiştirme gayretinde olan fedakârlık abidesi kıymetli öğretmenlerimiz her türlü övgü ve takdire layıktırlar. Onların gönlümüzde müstesna bir yeri var. Gazi Mustafa Kemal Atatürk’e Başöğretmenlik ünvanının verildiği, millet mekteplerinin açıldığı bu anlamlı günde tüm öğretmenlerimizi saygı, sevgi, hürmet ve muhabbetle selamlıyorum. Eğitim camiamızın 24 Kasım Öğretmenler Günü’nü yürekten tebrik ediyorum.”</p>
      <p>G<b>ÜLİZAR BİÇER KARACA (DENİZLİ CHP GENEL BAŞKAN YARDIMCISI)</b><br/>”Öğretmenlerimize verilen sözlerin tutulduğu, mağduriyetlerin yaşanmadığı bir ülkeyi eğitim sayesinde, öğretmenlerimizle birlikte var edeceğiz.. Öğretmenlerimizin sorunlarının çözüldüğü, öğretmen açığının giderildiği, emekli öğretmenlerimizin yaşam standartlarının yükseltildiği, öğretmenlerin işsizlikle boğuşmak ya da ek iş yapmak zorunda kalmadığı, verilen sözlerin tutulduğu, öğretmen ve öğrencilerimizin elverişli öğrenme ortamlarında bir arada güvenli bir şekilde Atatürk ilkeleri ışığında eğitim-öğretime devam ettiği bir Türkiye özlemiyle; bugünlere gelmemdeki emekleri tartışmasız olan öğretmenlerim başta olmak üzere tüm öğretmenlerimizin ve eğitim emekçilerimizin 24 Kasım Öğretmenler Günü’nü kutluyorum”</p>
      <p><b>OSMAN ZOLAN (DENİZLİ BÜYÜKŞEHİR BELEDİYE BAŞKANI)</b><br/>“Öğretmenlik insanlık tarihinin en kıymetli ve ölümsüz mesleğidir. Öğretmenlerin yetiştirdiği nesiller ülkemizin geleceğine sahip çıkacak, aldığı eğitimle ülkesini bir adım daha öteye taşıyacak genç filizlerdir. Başöğretmen Mustafa Kemal Atatürk’ün gösterdiği hedef olan ülkemizi muasır medeniyetler seviyesine çıkarmak adına geleceğimizi en iyi şekilde yetiştiren öğretmenlerimiz toplumun en özel değerlerindendir. Öğretmenlerimiz yeniliğin, değişimin, gelişimin ve gelecek aydınlık günlerin anahtarıdır. Gelecek kuşaklara yön veren öğretmenler, ülkelerin kaderinde çok önemli bir yere sahiptir. Görevlerin en kutsalını yerine getiren, Denizlimizin ve cennet vatanımızın tüm eğitim kurumlarında mesleklerini ifa eden öğretmenlerimizin Öğretmenler Günü’nü kutluyor, başta Başöğretmenimiz Ulu Önder Mustafa Kemal Atatürk olmak üzere, ebediyete intikal etmiş tüm öğretmenlerimize Allah’tan rahmet, hayatta olanlara ise sağlıklı ve uzun ömürler temenni ediyorum”</p>
      <p><b>HÜSEYİN BAĞ (PAMUKKALE ÜNİVERSİTESİ REKTÖRÜ)</b><br/>“Ordularımızın kazandığı zafer, sizin eğitim ordularınız için yol açtı. Gerçek zaferi siz, öğretmenler kazanacaksınız. Bunu başaracağınızdan kuşkum yoktur.” sözleri ile gerçek zaferin savaşla değil, ancak eğitimle mümkün olduğunu ifade eden Mustafa Kemal Atatürk’ün “Millet Mekteplerinin Başöğretmenliğini kabul ettiği günün 91. Yıldönümünde; onun yolunu takip ederek toplumumuzu gerçek bir ulus haline getirmek için mücadele eden, güzel vatanımızın insanlarını, özveri ile yetiştiren öğretmenlerimizin gününü saygı ve minnet duyguları ile hep birlikte kutlamaktayız. Eğitim ve öğretim süreklilik arz eden evrensel bir uğraştır.Bizler Pamukkale Üniversitesi olarak evrensel değerler ışığında, ilim irfan sahibi, araştırmacı, çağın gereksinimlerine uygun bilgilerle donatılmış, yenilikçi, ülkemizin ve geleceğimizin teminatı olan çocuklarımıza en nitelikli eğitim-öğretimi verecek genç öğretmenler yetiştirme ülküsü ile hareket ediyoruz. Bu vesileyle, Başöğretmenimiz Mustafa Kemal Atatürk başta olmak üzere, aziz milletimizin bugün geldiği noktada büyük emeği geçmiş, bütün eğitimcilerimizi şükran ve minnetle anıyor, geleceğimizin teminatı olan çocuklarımızı yetiştiren tüm öğretmenlerimizin de 24 Kasım Öğretmenler Günü’nü en içten dileklerimle kutluyorum.”</p>
      <p><b>MÜJDAT İLHAN (DENİZLİ BAROSU BAŞKANI)</b><br/>”Cumhuriyetimizin ilan edildiği 29 Ekim 1923 tarihinden bu yana, nesillerin yetiştirilmesinde hiç bir güçlük karşısında yılmayan, haksızlığa ve hukuksuzluğa karşı boyun eğmeyen, sabırla çalışan, her türlü fedakârlığı göze alarak büyük emek veren öğretmenlerimiz, bu kutsal görevi aynı inanç ve azimle bugün de yerine getirmeye devam etmektedir. Çünkü ulusumuzun en büyük kazanımı Cumhuriyet’in değerini özümseyerek, Atatürk ilke ve devrimlerinin yol göstericiliğinde, laik ve demokratik kuşaklar yetiştirme görevini üstlenen öğretmenler,   “fikri hür, vicdanı hür, irfanı hür” geleceğin umududur. Cumhuriyetimizin kurucusu Ulu Önder Mustafa Kemal Atatürk, “Milletleri kurtaracak olanlar yalnız ve ancak öğretmenlerdir.” diyerek eğitimsiz ve öğretmensiz toplumların ‘ulus’ olamayacağını vurgulamıştır. İnsanlığın her çağda, her türlü bilgisizlikten kurtularak, bilim yolunda ilerleyebilmesi, hakka, adalete, hukuka,bağımsızlığa, özgürlüğe sahip çıkması ancak öğretmenler sayesinde mümkündür.Denizli Barosu olarak, Atatürk ilke ve devrimlerinin ışığında, Cumhuriyetin özgür yurttaşlarını yetiştiren ve yeni kuşaklara taşıyan, başta, Başöğretmen Mustafa Kemal Atatürk olmak üzere, emek ve özveri ile rehberlik eden, onurlu meslekleriyle sevgiyle andığımız, saygın kişilikleriyle yüreklerimizde yaşattığımız, aydınlık yarınlarımızın mimarı tüm öğretmenlerimizin 24 Kasım Öğretmenler gününü kutlarız”</p>
      <p><b>ŞENİZ DOĞAN (MERKEZEFENDİ BELEDİYE BAŞKANI)</b><br/>“24 Kasım, Türkiye Cumhuriyetimizin kurucusu Büyük Önder Mustafa Kemal Atatürk’ün Millet Mektepleri’nin Başöğretmenliği’ni kabul ettiği gündür ve ülkemizde Öğretmenler Günü olarak kutlanmaktadır. Mustafa Kemal Atatürk Cumhuriyetimizin geleceği olan yeni nesilleri öğretmenlerimize emanet etmiş, ‘Öğretmenler, Cumhuriyet sizden fikri hür, vicdanı hür, irfanı hür nesiller ister’ diyerek öğretmenlerin toplum açısından ne derece önemli olduğunu ifade etmiştir. Öğretmenler, sağladıkları katkı ile ülkenin ve milletin geleceği hakkında söz sahibidir. Merkezefendi Belediyesi olarak eğitime verdiğimiz destekler her zaman devam edecek, öğretmenlerimizin ve öğrencilerimizin her zaman yanında olacağız. Bu duygu ve düşünceler ile gelecek nesillerin yetişmesinde büyük rol oynayan, onları geleceğe hazırlayan, her türlü fedakârlığı gösteren, Cumhuriyetin önemini öğreten, bizleri bugünlere getiren öğretmenlerimizin gurur ve onur gününü kutlarım”</p>
      <p><b>BAŞKAN ÖRKİ’DEN ÖĞRETMENLER GÜNÜ MESAJI</b><br/>“Öğretmenlik mesleği gibi kutsal ve fedakarlık isteyen bir görevi üstlenen tüm öğretmenlerimize şükranlarımı sunuyorum.Bir harf öğretenin kırk yıl kölesi olurum, diyen bir inancın mensuplarıyız. Biliriz ki, öğretmenlik mesleği kutsal bir meslektir. Başöğretmenimiz Gazi Mustafa Kemal Atatürk de her söyleminde öğretmenlik mesleğinin önemine değinmiştir. Öğretmenler, geleceği yetiştirenlerdir. Evlatlarımızı, geleceğe hazırlanmasında yüreklerine, beyinlerine ince ince dantel gibi iyiyi, güzeli, doğruyu işleyen öğretmenlerimiz, bugün ülkemizin dört bir yanında görevlerini icra etmektedirler. Ülkemizin her bir noktasından öğretmenlerimizin bilgi ve sevgi ışığı yayılarak, geleceğimize ışık olmaktadır. Bu düşüncelerle başta Başöğretmenimiz Gazi Mustafa Kemal Atatürk olmak üzere, görevleri başında şehit olan öğretmenlerimizi rahmet ve şükranlar anıyor, bu kutsal görevi layıkıyla icra etmek adına çalışan tüm öğretmenlerimizin öğretmenler gününü kutluyorum. Pamukkale Belediyesi olarak, eğitimcilerimizin ve öğrencilerimizin yanında yer almaya devam edeceğiz”</p>
      <p><b>HÜSEYİN İNAMLIK (TAVAS BELEDİYE BAŞKANI)</b><br/>”Emek, özveri, sabır ve hoşgörü isteyen, bedeli hiçbir şekilde ölçülemeyecek kadar değerli  bir meslek olan öğretmenlik,dünyadaki en saygın mesleklerin başında gelmektedir.Çocuklarımıza bilgi edinme yöntemlerini öğretirken, idealleri ve vizyonu olan bir nesil yetiştirmek, mutlu ve huzurlu bir toplum inşa etmek öğretmenlerimizin temel sorumluluğu olmalıdır.Ülkemizi muasır medeniyetler seviyesine ulaştırmak, eğitim sistemimizi geliştirmek ve eğitim hizmetlerinin kalitesini her aşamada yükseltmekle mümkün olacaktır.Geleceğimizi emanet edeceğimiz nesillerimizi ‘fikri hür, vicdanı hür, irfanı hür nesiller’ olarak yetiştirmek konusunda en büyük görev öğretmenlerimize düşmektedir. Bu nedenledir ki, Başöğretmenimiz Gazi Mustafa Kemal Atatürk, “Öğretmenler yeni nesil sizlerin eseri olacaktır” diyerek bu konuda öğretmenlerimize olan inancını ve güvenini ifade etmiştir.Bu duygu ve düşüncelerle,Başöğretmenimiz Gazi Mustafa Kemal Atatürk başta olmak üzere ,Türkiye Cumhuriyetimizin çağdaş medeniyetler seviyesine ulaşmasında  önemli bir görev üstlenerek geleceğimizin teminatı  çocuklarımızın eğitiminde ve yarınlara hazırlanmasında büyük emekleri olan tüm öğretmenlerimizin 24 Kasım Öğretmenler Günü’nü kutlar,meslek hayatlarında başarılar dilerim “</p>
      <p><b>ALİ ATLI ( BABADAĞ BELEDİYE BAŞKANI)</b><br/>“24 Kasım 1928’de Ulu Önderimiz Gazi Mustafa Kemal Atatürk Millet Mektepleri Başöğretmenliği unvanı ile onurlandırılmıştır. Atatürk’ün Başöğretmenliği kabul ettiği bugün, Cumhuriyetimizin ve Milli Eğitim tarihimizin önemli kilometre taşlarındandır.Eğitim sistemindeki köklü değişiklikler, fedakar öğretmenlerimizin gayretleri ile ülkemizi o günkü karanlık günlerden bugünkü aydınlık ve çağdaş günlere taşımıştır. Başöğretmenimiz Atatürk’ün ‘Öğretmenler, yeni nesil sizin eseriniz olacaktır’ özdeyişinde belirttiği gibi, öğretmenlerimizin üstlendiği görev büyük önem arz etmektedir. Öğretmenlik, bilgeliği ve erdemliği temsil eden çok önemli bir meslektir. Bu açıdan baktığımız zaman, yarınlarımızı teslim edeceğimiz çocuklarımızın, gençlerimizin kişisel, sosyal ve kültürel yönde yetişmesinde, topluma faydalı birer fert olarak kazandırılmasında değerli öğretmenlerimize çok büyük görevler düşmektedir. O yüzden öğretmenlerimizi sadece ’24 Kasım Öğretmenler Günü’nde hatırlamamalı, onlara hak ettikleri saygı ve değeri eğitime sunacağımız katkılarla göstermeliyiz. Bu duygu ve düşüncelerle,Bütün öğretmenlerimizin 24 Kasım Öğretmenler Gününü kutluyor, Başöğretmenimiz Gazi Mustafa Kemal Atatürk başta olmak üzere ebediyete intikal etmiş öğretmenlerimizi saygıyla anıyorum”</p>
      <p><b>MAHMUT OĞUZ (DENİZLİ MİLLİ EĞİTİM MÜDÜRÜ)</b><br/>”Çocuklarımız, iyi bir insan ve iyi bir vatandaş olmayı sizden öğrenmektedir. Ailesi dışında örnek aldığı ilk insan modeli sizlersiniz.  Onları, Atatürk ilke ve İnkılaplarına bağlı, ahlaki, insanı, manevi ve kültürel değerlerimizi benimseyen, koruyan ve geliştiren, ailesini, vatanını, milletini, bayrağını seven ve daima yüceltmeye çalışan Türkiye Cumhuriyetine karşı görev ve sorumluluklarını bilen ve bunları davranış haline getiren beden, zihin, ahlak, ruh ve duygu bakımından dengeli ve sağlıklı kişileri yetiştiren eğitim hizmetlerinin temel taşları olan siz değerli öğretmenlerimize şükran borçluyuz. Görüyorsunuz, eğitimin temel unsuru hiç şüphe yok ki sizlersiniz. Çocuklarımızı ve gençlerimizi yarın ki güçlü Türkiye’nin büyükleri, yetkilileri ve sorumluları olarak yetiştirmek en önemli görevinizdir.  Bu sorumluluk ve görevinizi insan sevgisi ile meslek aşkı ve coşkusuyla, erdem ve bilginiz, inancınız ve cesaretinizle başarıya ulaştırabilirsiniz.  Bu anlamlı gün vesilesiyle bir kez daha belirtmek isterim ki her türlü sıkıntıya metanetle göğüs geren, güzide öğretmenlerimizi, hiçbir karanlık güç yolundan alıkoyamayacaktır. Mesleğine gönül vermiş, henüz yeni göreve başlamış öğretmenlerimizin “Öğretmenler Günü” nü kutlar, emekli olmuş arkadaşlarımıza ömür boyu sağlık, mutluluk ve esenlik dolu nice yıllar dilerim. Başöğretmen Gazi Mustafa Kemal Atatürk başta olmak üzere görevi başında şehit olan, ebediyete intikal etmiş, bütün öğretmenlerimizi şükran ve rahmetle anarken, teşkilatımız adına en içten sevgi ve saygılarımı sunarım”</p>
      <p><b>NECİP FİLİZ ( AK PARTİ DENİZLİ İL BAŞKANI)</b><br/>”AK Parti olarak; 2002 yılından itibaren eğitim öğretimi ana önceliklerimiz arasına alarak yılların ihmallerini gidermeye, eğitim öğretim sistemimizi reforme etmeye çalıştık, çalışıyoruz.Bilimsel ve objektif verilere dayalı, kendi medeniyet değerlerimiz ve kültürel yapımızla uyumlu dinamik ve adaletli bir eğitim evreninin oluşması yönünde köklü adımlar attık.Cumhuriyet tarihi boyunca ilk kez merkezi yönetim bütçesinden en yüksek payı eğitim alanına ayırdık. Yüzbinlerce öğretmen istihdamı sağladık. Aynı şekilde öğretmenlerimizin çalışma şartlarını iyileştirmeye de gayret ettik.Bu duygu ve düşüncelerle ‘Eserinin üzerinde imzası olmayan tek sanatkar öğretmenlerdir’ diyen başöğretmen Gazi Mustafa Kemal Atatürk başta olmak üzere, bu mesleğini icra ederken şehit olan öğretmenler ile ebediyete intikal etmiş bütün öğretmen ve eğitimcilerimizi rahmetle yad ediyor, hayatlarını sürdüren öğretmenlerimize de sağlıklı ve uzun ömür diliyorum. Bu vesileyle; İstikbalimizin sağlam temeller üzerinde inşa edilmesinde Ülkemizin sevgi çiçekleri çocuklarımıza can suyu olan; Sevgi, sabrı, hoşgörüyü, feragati de bünyesinde barındıran bu kutsal mesleğin ölümsüz kahramanları tüm öğretmenlerimizin ’24 Kasım Öğretmenler Günü’nü’ en samimi duygularla kutluyor, tüm öğretmenlerimize başarılı bir meslek hayatı diliyorum”</p>
      <p><b>MAHİR AKBABA (CHP DENİZLİ İL BAŞKANI)</b><br/>“Bugün millet olarak en iyi bildiğimiz kavramlar, büyük rehberimiz Başöğretmen Atatürk’ün bize öğrettikleridir. Cumhuriyettir, demokrasidir, kadın erkek eşitliğidir, laikliktir, devrimciliktir. Bunu gelecek kuşaklara aktaran ise Başöğretmen Atatürk’ün izinde ilerleyen öğretmenlerdir. Bu anlamlı günde görevi başında şehit düşen, hayatını kaybeden öğretmenlerimizi ve  Cumhuriyetimizin kurucusu, Başöğretmen Gazi Mustafa Kemal Atatürk bir kez daha minnet ve saygıyla anıyorum. Yoksul ve dar gelirli ailelerin çocukları altyapısı ve fiziki donanımı yetersiz, branş öğretmeni açığı olan, derslik başına düşen öğrenci sayısının yüksek olduğu okullarda eğitim görmeye devam ediyor. Sayısız üstün nitelikli çocuk olanaksızlıklar içerisinde yok olup gidiyor. Buna karşın on binlerce öğretmen atama beklemektedir. Öğretmenler atanamadığı için intihar etmektedir. Bu gerçekten içimizi yakan bir tablodur. Eğitiminden, ekonomiye, sağlıktan, tarıma, ülkenin sorunlarını çözecek reçete Atatürk’ün; ‘Ey yükselen yeni nesil, istikbal sizindir. Cumhuriyet’i biz kurduk, O’nu yükseltecek ve sürdürecek sizlersiniz’ sözlerinden hareketle, eğitimi partiler üstü görmeli ve bir ideolojinin arka bahçesi olarak gören anlayışı bir kenara bırakarak, köklü değişikler yapmalıyız. Bir an önce öğretmenlerin özlük haklarını yükselterek, atama bekleyen öğretmenlere kadro vererek işe başlamalıyız. Cumhuriyet Halk Partisi iktidarında, sosyal demokrat bir anlayışla, çocuklarımızı ve ülkenin geleceğini emanet ettiğimiz öğretmenlerimizin sorunlarının çözüldüğü bir ülkede, öğretmenler gününü hakkıyla kutlayacağımıza inanıyorum”</p>
      <p><b>YUSUF GARİP ( DENİZLİ BÜYÜKŞEHİR BELEDİYE MECLİSİ MHP GRUP BAŞKANVEKİLİ</b>)<br/>“Türkiye,  Ulu Önder Atatürk’ün Başöğretmenliği kabul ettiği tarih olan 24 Kasım 1928’i, Öğretmenler Günü olarak kutlamaya başlamıştır. Öğretmenlerimiz bizleri bugünlere getiren ve sadece öğretmenlik değil, aynı zamanda hayata hazırlayarak anne-babalık yapmışlardır. Bir toplum öğretmenlerine ne kadar değer verirse o ölçüde gelişir ve ilerler. Eğitimin temel taşı olan öğretmenlerimiz sayesinde bu ülke hala ayakta ve dimdik durmaktadır. Ülkemiz geleceğinin mimarı öğretmenlerimizden beklentimiz; çocuklarımıza ve gençlerimize, düşünmeyi, araştırmayı, akılcılığı öğretmeleri, kişilikli, kendine güvenen, milli ve manevi değerlerini benimsemiş bireyler olarak yetiştirmeleridir.  Gelecek nesiller, kutsal ve onurlu bir mesleği icra eden öğretmenlerin elinde şekillenmektedir. Milletimiz için bu görevlerini yerine getiren öğretmenlerimiz gerektiğinde şehit olmayı bile göze almışlardır. Fedakar bir biçimde görevlerini yerine getiren öğretmenlerimize borcumuzu ne yapsak ödeyemeyiz. Bu vesileyle bizleri bugünlere getiren Başöğretmenimiz Ulu Önder Atatürk olmak üzere tüm öğretmenlerimizin bu güzel  gününü kutluyorum”</p>
      <p><b>MÜJDAT KEÇECİ (DENİZLİ SANAYİ ODASI YÖNETİM KURULU BAŞKANI)</b><br/>“24 Kasım Ulu Önderimiz Gazi Mustafa Kemal Atatürk’e, Millet Mektepleri Başöğretmenliğinin verildiği gündür. Bu vesileyle 24 Kasım, 1981 yılından itibaren Öğretmenler Günü olarak kutlanmaktadır.Öğretmenlik, bedeli hiçbir maddi karşılıkla kıyaslanmayacak kadar saygın; tarif edilemeyecek kadar ağır sorumluluk isteyen, özveri, sabır, hoşgörü sevgi ve fedakârlık üzerine kurulu kutsal bir meslektir.  Geleceğimiz, öğretmenlerimizin ellerine emanettir.En zor şartlarda bile, ülkemizin her köşesine ulaşarak ışık olan, fedakarlıkların en büyüğünü gösteren, eğitmeyi ve öğretmeyi bir ideal olarak benimseyip ülkemizi çağdaş medeniyet seviyesine çıkarma gayreti gösteren tüm öğretmenlerimizin, öğretmenler günü kutlu olsun”</p>
    </article>
  </body>
</html>