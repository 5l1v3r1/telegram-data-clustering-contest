<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/unele-dintre-cele-mai-mari-companii-din-lume-isi-abuzeaza-o-parte-insemnata-din-angajati-provocandu-le-traume-adesea-irecuperabile-18606978"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T07:23:00+00:00"/>
    <meta property="og:title" content="Unele dintre cele mai mari companii din lume îşi abuzează o parte însemnată din angajaţi, provocându-le traume adesea irecuperabile"/>
    <meta property="og:description" content="Marile companii tind să forţeze angajaţii răzvrătiţi să semneze acorduri de confidenţialitate după ce s-au semnalat nereguli în activităţile firmei şi în comportamentul colegilor. Majoritatea cazurilor se sfârşesc cu traume, aşa cum arată o anchetă Financial Times."/>
  </head>
  <body>
    <article>
      <h1>Unele dintre cele mai mari companii din lume îşi abuzează o parte însemnată din angajaţi, provocându-le traume adesea irecuperabile</h1>
      <address><time datetime="2019-11-24T07:23:00+00:00">24 Nov 2019, 07:23</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Marile companii tind să forţeze angajaţii răzvrătiţi să semneze acorduri de confidenţialitate după ce s-au semnalat nereguli în activităţile firmei şi în comportamentul colegilor. Majoritatea cazurilor se sfârşesc cu traume, aşa cum arată o anchetă Financial Times.</p>
      <p>Lucy încearcă să urce într-un taxi pentru a scăpa de şeful ei care o urmăreşte. Acesta intră în maşină, o urmăreşte după ce iese din taxi, ulterior, o agresează fizic, timp în care Lucy încearcă să îi explice cu lacrimi în ochi că refuză să iasă în oraş cu el.</p>
      <p>Mary îşi spune povestea într-un ton scăzut, de frică să nu fie auzită de copiii ei când povesteşte cum un coleg de muncă a agresat-o sexual, pornind un proces care a sfarşit prin concedierea victimei din compania în care lucra.</p>
      <p>John îşi aminteşte cum petrecea săptămâni întregi în pijamale, într-o stare cruntă de depresie, uitându-se neîncetat la ecranul gol al computerului. I se spusese cu ceva timp în urmă să nu mai vină la muncă după ce a raportat mai multe incidente cu tente sexiste şi homofobe în departamentul de resurse umane.</p>
      <p>Julia s-a simţit desconsiderată înăuntrul filialei de la firma din Tokyo unde lucra, din cauza faptului că nu este japoneză pur sânge. Spune să a fost victima unei forme de bullying cunoscută in Japonia drept „mushi”, în care cel luat în vizor este complet ignorat de către colegi.</p>
      <p>Indivizii de mai sus lucrează pentru patru din cele mai cunoscute nume din lumea businessului: EY, Deloitte, KPMG şi PwC. Aceştia sunt doar patru din 20 de foşti angajaţi ale firmelor menţionate care au acceptat să vorbească cu cei de la Financial Times despre experienţele traumatice cauzate de colegi şi superiori. Au fost hărţuiţi, discriminaţi şi agresaţi la locul de muncă pe parcursul unei investigaţii de un an care a ţinut să scoată la iveală cum se comportă angajaţii celor mai mari companii din lume cu unii dintre colegii lor.</p>
      <p>FT a identificat un tipar comun care dezvăluie cum au fost trataţi reclamanţii: iniţial au fost ignoraţi, apoi izolaţi, apoi înlăturaţi definitiv. Ulterior, clauzele legale i-au amuţit sistematic; nouă dintre cei intervievaţi au spus că au fost presaţi să semneze acorduri extrem de restrictive de confidenţialitate. Câţiva dintre ei nu au acceptat.</p>
      <p>Mulţi dintre cei intervievaţi au subliniat faptul că firmele amintite sunt efectiv de neevitat în lumea corporate, lucru ce face extrem de dificilă situaţia în care vrei să treci peste o retragere traumatică. Companiile deţin reţele de asociaţi răspândite peste tot în lume, autorităţi de reglementare, servicii publice, academii şi ONG-uri.</p>
      <p>De cele mai multe ori, companiile sunt văzute ca fiind câinii de pază ai lumii corporate. Toate companiile listate sunt obligate prin lege să angajeze firme de contabilitate respectate pentru a le cerceta conturile şi să semnaleze, dacă este cazul, orice activitate suspicioasă.</p>
      <p>Dacă personalului tânăr îi este frică să vorbească despre problemele interne din companie, sunt şanse foarte mici să se simtă suficient de încrezător să pună la îndoială neregulile din conturile clienţilor sau să conteste judecata unui partener al firmei – mai ales dacă acesta aduce sume imense în contul companiei.</p>
      <p>Mulţi dintre cei intervievaţi de FT au declarat că pierderea sprijinului firmei unei şi-au consolodat o bună parte din carieră a avut un impact devastator asupra sănătăţii mentale şi fizice.</p>
      <p>Căţiva denunţători au adăugat că impactul semnării clauzelor de confidenţialitate, în perioada de vulnerabilitate în care se găseau, a continuat să îi afecteze constant de-a lungul vieţii. Criticile legate de cum folosesc cele patru mari companii acordurile de non-divulgare vin într-o perioadă de investigări minuţioase pe plan global în legătură cu modul în care folosesc firmele aceste tipuri de contracte.</p>
    </article>
  </body>
</html>