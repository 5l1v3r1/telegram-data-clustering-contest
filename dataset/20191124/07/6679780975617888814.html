<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/gyor-es-dunaszerdahely-osszefogasa-974-ezer-eurot-ert"/>
    <meta property="og:site_name" content="Paraméter"/>
    <meta property="article:published_time" content="2019-11-24T07:14:00+00:00"/>
    <meta property="og:title" content="Győr és Dunaszerdahely összefogása 974 ezer eurót ért"/>
    <meta property="og:description" content="Csallóköz és Szigetköz természeti és kulturális értékeinek bemutatása, a határmenti térségek együttműködésének előremozdítása a célja a Cultractive-kezdeményezésnek, a régióban tematikus túraútvonalakat, építészeti látványosságokat és kulturális rendezvényeket kínálnak helyieknek és turistáknak."/>
  </head>
  <body>
    <article>
      <h1>Győr és Dunaszerdahely összefogása 974 ezer eurót ért</h1>
      <h2>Csallóköz és Szigetköz természeti és kulturális értékeinek bemutatása, a határmenti térségek együttműködésének előremozdítása a célja a Cultractive-kezdeményezésnek, a régióban tematikus túraútvonalakat, építészeti látványosságokat és kulturális rendezvényeket kínálnak helyieknek és turistáknak.</h2>
      <address>
        <time datetime="2019-11-24T07:14:00+00:00">24 Nov 2019, 07:14</time>
      </address>
      <blockquote>A 974 ezer euróba kerülő program két partnervárosa, Győr és Dunaszerdahely 11 magyar és 6 szlovákiai kulturális és turisztikai intézménye fogott össze a kezdeményezés megvalósítására.</blockquote>
      <p>A projekt vezető partnere, az Arrabona EGTC tájékoztatása szerint a szervezet 2016 őszén Győrrel és Dunaszerdahellyel közösen pályázott az Interreg szlovák-magyar program keretében.</p>
      <p>A program teljes költségvetéséből az európai uniós támogatás (ERFA) 828 ezer euró. A magyar állam 50,8 ezer, a szlovák állam 46,6 ezer euróval járult hozzá a megvalósításhoz, az önerő pedig 48,7 ezer euró volt. A költségvetés a honlapfejlesztést, valamint kulturális rendezvények infrastrukturális fejlesztését, illetve <b><a href="https://parameter.sk/466-ezer-eurobol-ujult-meg-kornyeke-dunaszerdahelyi-termalfurdoben">Dunaszerdahelyen kulturális helyszínek (zenepavilon, fahíd)</a></b> fejlesztését foglalta magába.</p>
      <p>A Cultractive elnevezésű weboldalon Szigetköz és Csallóköz természeti és kulturális értékeinek hangsúlyozására három nyelven - magyarul, szlovákul és angolul - elérhető tematikus túraútvonalak, továbbá kulturális rendezvénynaptár és interaktív térképek is készültek.</p>
      <blockquote>A Cultractive oldalán 58 tematikus túrát találhatnak az érdeklődők, amiből 30 saját fejlesztésű, kifejezetten a program kapcsán tervezett útvonal. Ezek közül 44 kerékpár-, 8 gyalog- és 8 vízitúra található, 7 további városnéző útvonal pedig a régió nagyobb településeinek látnivalóit mutatja be.</blockquote>
      <p>Az oldalt folyamatosan fejlesztheti a közösség, bárki létrehozhat újabb túrákat, és kedvenc látványosságait, élményeit is megoszthatja más felhasználókkal.</p>
      <p>(MTI)</p>
    </article>
  </body>
</html>