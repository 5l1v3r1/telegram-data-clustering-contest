<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/over-speed-deaths-in-hyderabad-1-1-10610478.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T07:41:00+00:00"/>
    <meta property="og:title" content="అతి వేగం ఇలా ప్రాణాలు తీసింది..."/>
    <meta property="og:description" content="* ఫిబ్రవరి 20-చింతల్ బస్తీకి నెహ్రూనగర్‌కు చెందిన విద్యార్థులు నిఖిల్, ప్రశాంత్‌లు బైక్‌పై అతి వేగంతో నెక్లెస్ రోడ్డుపై దూసుకు వెళ్తున్నారు. బైకు అదుపు తప్ప"/>
  </head>
  <body>
    <article>
      <h1>అతి వేగం ఇలా ప్రాణాలు తీసింది...</h1>
      <address>
        <time datetime="2019-11-24T07:41:00+00:00">24 Nov 2019, 07:41</time>
      </address>
      <p>* ఫిబ్రవరి 20-చింతల్ బస్తీకి నెహ్రూనగర్‌కు చెందిన విద్యార్థులు నిఖిల్, ప్రశాంత్‌లు బైక్‌పై అతి వేగంతో నెక్లెస్ రోడ్డుపై దూసుకు వెళ్తున్నారు. బైకు అదుపు తప్పి డివైడర్‌ను ఢీకొనడంతో ఇద్దరూ మృతి చెందారు.<br/><br/>* మార్చి 18-వనస్థలిపురం ప్రాంతానికి చెందిన సాయి, వంశీ, గణపతిలు స్నేహితులు. ఆ రోజు సాయంత్రం గుర్రంగూడలోని తమ బంధువుల ఇంటికి వెళ్తున్నారు. 140 కిలోమీటర్ల వేగంతో దూసుకువచ్చిన ఓ కారు వీరిని ఢీకొట్టింది. తీవ్రగాయాలైన యువకులు అక్కడికక్కడే మరణించారు.<br/><br/>* ఆగస్టు 13- గచ్చిబౌలి ప్రాంతానికి చెందిన ధృపద్ తన స్నేహితుడిని నానక్‌రాంగూడలో వదిలేసి తిరిగి ఇంటికి వస్తున్నాడు. బైక్ అతి వేగంగా ప్రయాణిస్తున్నది. అకస్మాత్తుగా అదుపు తప్పి డివైడర్‌ను ఢీకొట్టాడు. వేగాన్ని నియంత్రించలేక తీవ్రగాయాల పాలై మరణించాడు.<br/>* ఆగస్టు 13- హైదరాబాద్ నుంచి గజ్వేల్‌కు రాజీవ్ రహదారిపై కిశోర్ చారి, భారతి, సుధాన్షులు ఓ కారులో ప్రయాణిస్తున్నారు. కరీంనగర్ నుంచి హైదరాబాద్‌కు వస్తున్న ఓ కారు శామీర్‌పేట్ ప్రాంతానికి రాగానే అతి వేగంతో అదుపు తప్పింది. డివైడర్ అవతలికి బోల్తా కొట్టింది. అవతలి రోడ్డులో ప్రయాణిస్తున్న కిశోర్ చారి కారును ఢీకొనడంతో... కిశోర్‌చారి, ఆయన భార్య భారతి చనిపోయారు.<br/>* అక్టోబర్ 12-స్నేహితుడి సోదరి వివాహానికి హాజరయ్యేందుకు హైదరాబాద్‌కు చెందిన 8 మంది సాఫ్ట్‌వేర్ ఇంజినీర్లు కారులో బయలు దేరారు. షాద్‌నగర్ చటాన్‌పల్లి ప్రాంతానికి రాగానే ముందు వెళ్తున్న లారీని ఎడమ వైపు నుంచి ఓవర్ టేక్ చేయబోయారు. ఆ వేగంలో ఓవర్ టేక్ చేయలేక డివైడర్‌ను ఢీకొట్టడంతో ముగ్గురు మృతి చెందారు. మరో ఐదుగురు తీవ్రంగా గాయపడ్డారు. ఎడమ వైపు నుంచి ఓవర్ టేక్ చేస్తే ప్రమాదమని తెలిసి కూడా అతివేగంతో ఆ పని చేయడంతోనే ఘోర రోడ్డు ప్రమాదం జరిగింది. ఈ దుర్ఘటనలో సాఫ్ట్‌వేర్ ఇంజినీర్లు వెంకటేశ్, భాస్కర్, అభిలాష్ మరణించారు.<br/>* నవంబర్ 11-కొత్తగా నిర్మించిన బయోడైవర్సిటీ ైఫ్లెఓవర్‌పై అర్ధరాత్రి సమయంలో సెల్ఫీ దిగుతుండగా వేగంతో దూసుకువచ్చిన కారు వీరిని ఢీకొట్టడంతో ైఫ్లెఓవర్ పై నుంచి ఎగిరి కింద పడి సాయి వంశీ, ప్రవీణ్‌కుమార్‌లు మరణించారు.కారు నడిపించిన వ్యక్తి మద్యం సేవించి ఉన్నాడని తేలింది. <br/>* అక్టోబర్ 07- డ్రైవింగ్ లైసెన్స్ లేకుండా అతి వేగంతో కారు నడిపించి ఇద్దరు దంపతుల మృతికి ఓ యువకుడు కారణమయ్యాడు. మొయినాబాద్ డ్రీమ్ వ్యాలీ ప్రాంతానికి చెందిన అజీజ్ బ్రీజా కారులో అతి వేగంతో తెలంగాణ పోలీసు అకాడమీ సర్వీసు రోడ్డులో దూసుకువచ్చాడు. అదే సమయంలో దంపతులు చెన్నయ్య, పద్మ, మౌనికలు తమ వాహనంలో ప్రయాణిస్తున్నారు. వేగాన్ని అదుపు చేయలేకపోయిన అజీజ్ వీరి వాహనాన్ని ఢీకొట్టాడు. తీవ్రగాయాలైన దంపతులు చెన్నయ్య, పద్మ మృతి చెందగా,చిన్నారి మౌనిక తీవ్రంగా గాయపడింది. <br/>* మే 2- అతి వేగం ఓ నలుగురు బీటెక్ విద్యార్థులను బలిగొన్నది. నగరంలోని ఓ ఇంజినీరింగ్ కాలేజీకి చెందిన బీటెక్ విద్యార్థులు బొమ్మల రామారం మైసిరెడ్డిపల్లి ప్రాంతంలోని రిసార్టులో విందు చేసుకున్నారు. అక్కడ మద్యం సేవించిన యువకులు కారు తీసుకుని బయలుదేరారు. మలుపు వద్ద వేగాన్ని నియంత్రించలేకపోయారు. దీంతో కారు రోడ్డు కిందకు దిగి చెట్టును ఢీకొట్టింది. ఈ దుర్ఘటనలో నలుగురు విద్యార్థులు సాయి చైతన్య, వినీత్‌రెడ్డి, స్ఫూర్తిరెడ్డి, ప్రణీత మృతి చెందారు.<br/>* ఆగస్టు 1- రాజస్థాన్ ప్రాంతానికి చెందిన ముగ్గురు యువకులు వలస వచ్చి హైదరాబాద్ శివారు జీడిమెట్ల ప్రాంతంలో నివాసం ఉంటున్నారు. తమ విధులు నిర్వహించుకొని బైక్‌పై ఇంటికి వస్తున్నారు. వేగాన్ని నియంత్రించలేక లారీ కిందికి దూసుకుపోయారు. అక్కడికక్కడే ముగ్గురు చనిపోయారు.<br/>* జూలై1- పంజాగుట్ట ఫ్లై ఓవర్ పై ఓ కారు వేగంగా దూసుకువచ్చి ముందు వెళ్తున్న బైక్‌ను ఢీకొట్టడంతో క్యాబ్ డ్రైవర్ తాజుద్దీన్ మృతి చెందాడు. ఈ సంఘటనలో బైక్ నుజ్జునజ్జయింది.</p>
    </article>
  </body>
</html>