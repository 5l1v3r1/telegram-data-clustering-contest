<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_ferenc_papa_nuklearis_leszereles_vilagbeke_nagaszaki"/>
    <meta property="og:site_name" content="HVG.hu"/>
    <meta property="article:published_time" content="2019-11-24T07:33:00+00:00"/>
    <meta property="og:title" content="Nukleáris leszerelésre szólított fel Ferenc pápa"/>
    <meta property="og:description" content="A katolikus egyházfő szerint a világ békéjét és stabilitását nem lehet félelemre és bizalmatlanságra alapozni, a tömegpusztító fegyverek birtoklása hamis biztonságot jelent."/>
  </head>
  <body>
    <article>
      <h1>Nukleáris leszerelésre szólított fel Ferenc pápa</h1>
      <address><time datetime="2019-11-24T07:33:00+00:00">24 Nov 2019, 07:33</time> by <a rel="author">MTI</a></address>
      <p>
        <b>A katolikus egyházfő szerint a világ békéjét és stabilitását nem lehet félelemre és bizalmatlanságra alapozni, a tömegpusztító fegyverek birtoklása hamis biztonságot jelent.</b>
      </p>
      <p>Az 1945-ben Nagaszakiban végrehajtott atomtámadás áldozatainak emléket állító parkban Ferenc pápa több száz ember előtt adott hangot a mai világot továbbra is veszélyeztető fegyverkezés miatti aggodalmának.</p>
      <p>Világunkban, amelyben gyermekek és egész családok milliói élnek sanyarú körülmények között, a fegyverek gyártása, korszerűsítése, birtoklása és eladása égbekiáltó merénylet az emberek ellen – jelentette ki a pápa. Felhívta a figyelmet arra a kettősségre, amely szerint a békét és stabilitást félelemre és bizalmatlanságra alapozott hamis biztonság fenntartása révén akarják szavatolni.</p>
      <p>Fel kell számolni a világunkat uraló bizalmatlanság légkörét, amely egyre inkább szétzilálni látszik a fegyverzetellenőrzés rendszerének mai szerkezetét, s ez folyamatosan mérgezi a népek kapcsolatát - mondta az egyházfő. Úgy vélekedett: az új fegyverek technológiai fejlesztésének körülményei között még súlyosabb következményekkel járhat, hogy egyre kevésbé érvényesül a világban a multilateralizmus, a többpólusú jelleg.</p>
      <p>"Az atomfegyverektől mentes világ igenis lehetséges és szükséges" – mondta Ferenc pápa, figyelmeztetve a politikai vezetőket, hogy ezek a fegyverek nem oltalmaznak meg bennünket a nemzeti és nemzetközi biztonságot fenyegető veszélyektől.</p>
      <p>"Emiatt kulcsfontosságú megteremteni azokat az eszközöket, amelyek szavatolnák a kölcsönös bizalmat" – tette hozzá.</p>
      <related>
        <a href="https://hvg.hu/elet/20190901_Ferenc_papa_a_fiatalok_bator_kornyezetvedelmi_lepeseket_kovetelnek"/>
        <a href="https://hvg.hu/elet/20190907_Mar_Ferenc_papa_is_aggodik_a_bolygoert"/>
      </related>
    </article>
  </body>
</html>