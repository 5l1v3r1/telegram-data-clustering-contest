<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/tehnika/oprez-svako-trece-dete-u-srbiji-na-meti-internet-predatora/"/>
    <meta property="og:site_name" content="Krstarica"/>
    <meta property="article:published_time" content="2019-11-24T07:35:55+00:00"/>
    <meta property="og:title" content="Oprez: Svako treće dete u Srbiji na meti internet „predatora“"/>
    <meta property="og:description" content="U Srbiji jedno od troje dece uzrasta od 10-18 godina doživi neku vrstu sajber-uznemiravanja."/>
  </head>
  <body>
    <article>
      <h1>Oprez: Svako treće dete u Srbiji na meti internet „predatora“</h1>
      <address><time datetime="2019-11-24T07:35:55+00:00">24 Nov 2019, 07:35</time> by <a rel="author" href="https://www.krstarica.com/author/marina/" target="_blank">M. P.</a></address>
      <figure>
        <img src="https://www.krstarica.com/wp-content/uploads/2019/01/deca-kompjuter-750x430.jpg"/>
        <figcaption>Foto: Riala/pixabay.com</figcaption>
      </figure>
      <p>U Srbiji jedno od troje dece uzrasta od 10-18 godina doživi neku vrstu sajber-uznemiravanja.<br/>„Opasnosti koje sa sobom nosi internet su brojne. Sežu od komunikacije sa nepoznatim ljudima, do pretnji, ucena i vređanja po verskoj ili nacionalnoj osnovi. Česte su pojave preuzimanja, odnosno kreiranja lažnih naloga na društvenim mrežama, zatim dolazi do zloupotrebe fotografija, gde dete nažalost može putem foto-šopa da napravi neku ružnu fotografiju svog druga. Ono što najviše zabrinjava, jeste porast predatora raznoraznih vrsta, gde je pedofilija broj jedan, odnosno seksualna zloupotreba dece“, naglašava sagovornica Sputnjika Katarina Jonev.</p>
      <p>Ona je bila organizator konferencije „Bezbednost dece na internetu“, koja je nedavno održana u Privrednoj komori Srbije, odakle je poručeno da kvalitetnim obrazovanjem i aktivnim delovanjem svih članova društva možemo da zaštitimo decu od opasnosti koje vrebaju u virtuelnom svetu.</p>
      <p><b>Društvene mreže — zamka za decu</b><br/>„Kada je reč o aktivnostima dece na internetu, u Srbiji su najpopularnije društvene mreže. Tu bih izdvojila Instagram kao najdominantniju društvenu mrežu među decom uzrasta od 10-18 godina“, kazala je sagovornica Sputnjika.</p>
      <p>Da bi bila prihvaćena, deca često misle da treba da imaju veliki broj lajkova na fotografijama, veliki broj pregleda na storijima, te stoga prihvataju velik broj nepoznatih ljudi na društvenim mrežama. Ona često ne shvataju da se sa te druge strane profila ne kriju uvek dobronamerni ljudi.</p>
      <p>Prema njenim rečima, kada se nađe u problemu, dete će se možda obratiti nepoznatoj osobi upravo u virtuelnom svetu. Stoga je iskrena komunikacija roditelja i dece najbitnija stvar kada je u pitanju bezbedno ponašanje dece na internetu.</p>
      <related>
        <h4>Slični tekstovi</h4>
        <a href="https://www.krstarica.com/vesti/region/dadilja-cuvala-dete-a-onda-je-uradila-nesto-uzasno-i-odmah-je-uhapsena-video/"/>
        <a href="https://www.krstarica.com/zivot/tehnika/nova-opasna-igra-trese-instagram/"/>
        <a href="https://www.krstarica.com/zivot/tehnika/naucnici-otkrili-kako-ce-izgledati-internet-2030-godine/"/>
        <a href="https://www.krstarica.com/vesti/svet/tuga-roditelji-na-tv-gledali-spasavanje-decaka-iz-bunara-dok-im-se-cerka-davila-u-kupatilu/"/>
      </related>
      <p>Video-igrice — opasna zavisnost<br/>Video-igre takođe predstavljaju način na koji deca znatno troše svoje slobodno vreme i mogu imati negativne posledice po njihovo zdravlje. One mogu dovesti do internet zavisnosti, koja je proglašena za potencijalno najopasniju zavisnost 21. veka.</p>
      <p>„Najmlađe dete koje boluje od zavisnosti od interneta u Srbiji ima samo osam godina“, ističe Katarina Jonev.<br/>Kako osigurati bezbednost dece<br/>Najvažniju ulogu u obezbeđenju dece i sprečavanju zloupotreba na internetu imaju roditelji.</p>
      <p>„Roditelj treba da objasni detetu da internet ima veliki broj prednosti i mora da bude sa njim kada načini prve virtuelne korake i otvori svoj nalog na Instagramu ili Fejsbuku. On mora da objasni detetu kako treba da se ponaša na društvenim mrežama, kao i koliko je bitno da ne provodi previše vremena za kompjuterom ili mobilnim telefonom. Mora ga odvesti i u park i provoditi sa njim što više kvalitetnog vremena, jer i dan-danas postoji mnogo besplatnih sadržaja i programa za internet i razvijanje dečje kreativnosti“, rekla je sagovornica Sputnjika.</p>
      <p>Važan alat u borbi protiv zloupotreba na internetu je i broj telefona 19833, koji je nedavno otvorilo Ministarstvo trgovine, turizma i telekomunikacija, gde i roditelji i deca mogu u bilo koje doba da postave svako pitanje u vezi sa internet opasnostima.</p>
      <p>Putem ovog broja može da se prijavi i svaki nepristojan, neprimeren sadržaj, kao i oblici vršnjačkog nasilja koji se odvijaju putem interneta. Takođe, predstavlja i odličan alat koji treba da olakša i pruži informacije, da edukuje i zaštiti kako decu, tako i roditelje.<br/>Paralelna edukacija roditelja i dece je ključna u obezbeđivanju produktivno provedenog vremena dece na internetu.</p>
      <p>„Svaki roditelj mora da izdvoji svoje vreme, uprkos svim stresovima i poslovnim obavezama, da se posveti detetu, a ne samo da mu dâ mobilni telefon i kaže: ’Sad ja hoću malo mira‘“, zaključuje Joneva.</p>
      <p>(<a href="https://rs-lat.sputniknews.com/zivot/201911231121219508-svako-trece-dete-srbija-meta-internet-predatori/">Sputnjik</a>)</p>
    </article>
  </body>
</html>