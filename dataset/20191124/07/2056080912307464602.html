<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3996436_uaildur_otkaza_ortis_sus_zrelishten_nokaut_i_zashtiti/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T07:40:00+00:00"/>
    <meta property="og:title" content="Уайлдър отказа Ортис със зрелищен нокаут и защити титлата си"/>
    <meta property="og:description" content="Светкавично дясно кроше в седмия рунд от Бронзовия бомбардировач го остави непобеден на професионалния ринг."/>
  </head>
  <body>
    <article>
      <h1>Уайлдър отказа Ортис със зрелищен нокаут и защити титлата си</h1>
      <address><time datetime="2019-11-24T07:40:00+00:00">24 Nov 2019, 07:40</time> by <a rel="author" href="https://www.dnevnik.bg/author/561" target="_blank">Симеон Кичуков</a></address>
      <p>Дионтей Уайлдър защити титлата на Световния боксов съвет (WBC) в тежка категория след зрелищен нокаут срещу Луис Ортис. Американецът отказа съперника си в седмия рунд, като го прати на пода със светкавичен десен удар, на който кубинският претендент нямаше отговор.</p>
      <p>През цялото време Ортис имаше предимство и водеше боя, но Бронзовия бомбардировач показа най-доброто от своя арсенал. Кинг Конг, както е известен 40-годишният кубинец, показа, че е научил уроците от първия мач между двамата. С играта си той принуди шампиона да бъде много по-пасивен от очакваното.</p>
      <p>Уайлдър проведе десета защита на най-ценния пояс в тежка категория. Той постигна 42-а победи от 43 битки на професионалния ринг и записа 41-и нокаут, запазвайки успеваемост над 95%.</p>
      <p>Това беше реванш между двамата боксьори, след като <a href="https://www.dnevnik.bg/sport/2018/03/04/3140208_uaildur_nokautira_luis_ortis_v_desetiia_rund_i/">през март 2018 г. Уайлдър</a> нокаутира кубинеца в 10-ия рунд. Американецът остава непобеден, като има едно равенство, записано преди година срещу Тайсън Фюри. Именно реванш с британеца е на <a href="https://www.dnevnik.bg/sport/2019/11/12/3990342_dvete_sedmici_koito_shte_opredeliat_budeshteto_na/">дневен ред за Уайлдър в началото на 2020 г</a>.</p>
      <p>"Ако отдадеш дължимото на Бог, то той ще ти даде славата. Моят отбор свърши невероятна работа да се подготвя, тренирахме много, публиката ме подкрепи и стигнахме до успеха. Ортис е много умел боец, много е подреден. Много опасен е и затова няма боксьори, които искат да се изправят срещу него", каза Уайлдър.</p>
      <figure>
        <iframe data-src="https://twitter.com/FightingVoice/status/1198482086157570048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Американецът уточни, че през целия двубой е трябвало да се напасва към тактиката на Ортис и да се движи. "Боксовият му интелект е много висок, затова беше много тежък мач. Уважение за него, той е невероятен талант. Призовавам всички да му дадат още един шанс, защото е един от най-добрите".</p>
      <p>Ортис записа втора загуба в своя 35-и професионален сблъсък, като Уайлдър е единственият боксьор, победил кубинеца.</p>
      <p>В първия рунд Ортис успя да пласира ляво кроше в брадата на съперника си, като американецът не беше съсредоточен в защита. Двамата дори сблъскаха главите си, което отвори аркада около челото на кубинеца.</p>
      <p>Във втората част двамата задържаха дистанция и нямаше тежки удари. Ортис продължи да бъде по-активен и в третия рунд, когато водеше боя и опита да притисне световния шампион във въжетата.</p>
      <p>Кубинецът имаше предимство и в четвъртия рунд, когато пласира ляво кроше в главата на Уайлдър. Ортис беше по-агресивният от двамата, успяваше и да контрира, когато е нужно, а американецът продължи да държи дистанция.</p>
      <figure>
        <img src="https://www.dnevnik.bg/shimg/zx780_3996439.jpg"/>
        <figcaption>© Associated Press</figcaption>
      </figure>
      <p>Петият рунд отново беше на сметката на кубинеца, докато Уайлдър беше пасивен, опита да контрира няколко пъти съперника си, но и успя да се измъкне от тежка ситуация, след като за кратко беше изпратен в ъгъла. С финт и добро движение американецът се измъкна без да получи тежък удар.</p>
      <p>Шестата част беше по-тежка за Уайлдър, след като Ортис пласира две крошета и влезе в една размяна с Бронзовия бомбардировач. Кубинецът продължи да натиска и въпреки че не разклати шампиона, имаше предимство в точките.</p>
      <p>Седмият рунд не се различаваше от останалите, като Ортис водеше боя, беше събран в своята защита и не допускаше Уайлдър да го удря. Кубинецът скъси дистанцията и в самия край на рунда допусна грешка, оставяйки дясната си ръка спусната долу прекалено дълго.</p>
      <p>Девет секунди преди гонга Уайлдър видя пространство и със светкавично дясно кроше изпрати Ортис на пода. Кубинецът имаше проблеми да се изправи и нямаше как да продължи боя, което принуди рефера да обяви нокаут.</p>
      <figure>
        <img src="https://www.dnevnik.bg/shimg/zx780_3996440.jpg"/>
        <figcaption>© Associated Press</figcaption>
      </figure>
      <p>След двубя Уайлдър обяви, че в началото на 2020 г. ще проведе реванш срещу Тайсън Фюри. Двамата вече се биха през декември 2018 г., когато двубоят между тях завърши наравно, а американецът имаше големи проблеми, въпреки че два пъти прати Циганския крал в нокдаун.</p>
      <p>"Имаме подписан договор и се насочвам към този мач. Искам обаче и Джошуа или Руис. Време е да определим един единствен шампион. Нека да има абсолютен шампион в тежка категория, за да се види кой е най-добрият. Мога да ги победя, чакам ги", каза още Уайлдър.</p>
      <p>Реваншът между Джошуа и Анди Руис е след две седмици на 7 декември в Саудитска Арабия. Американецът от мексикански произход ще защитава титлите на IBF, WBA и WBO, които отне от Джошуа с нокаут през юни.</p>
    </article>
  </body>
</html>