<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806990/%D8%A7%D9%84%D8%AE%D8%B2%D8%B9%D9%84%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D8%A7%D9%85%D9%86%DB%8C%D8%AA%DB%8C-%D8%B4%D8%AF%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D8%B1%D8%A7%D9%82-%D9%86%D9%82%D8%B4-%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:45:00+00:00"/>
    <meta property="og:title" content="الخزعلی: آمریکا و اسرائیل در امنیتی شدن اعتراضات عراق نقش دارند"/>
    <meta property="og:description" content="دبیر کل جنبش عصائب اهل الحق عراق ضمن تاکید بر اینکه شیعیان در عراق هرگز به دنبال انحصار قدرت نیستند، گفت: باید به دولت عراق فرصت داد ظرف چهل و پنج روزی که وعده داده به اصلاح امور بپردازد."/>
  </head>
  <body>
    <article>
      <h1>الخزعلی: آمریکا و اسرائیل در امنیتی شدن اعتراضات عراق نقش دارند</h1>
      <h2>دبیر کل جنبش عصائب اهل الحق عراق ضمن تاکید بر اینکه شیعیان در عراق هرگز به دنبال انحصار قدرت نیستند، گفت: باید به دولت عراق فرصت داد ظرف چهل و پنج روزی که وعده داده به اصلاح امور بپردازد.</h2>
      <address>
        <time datetime="2019-11-24T07:45:00+00:00">24 Nov 2019, 07:45</time>
      </address>
      <p>به گزارش گروه بین‌الملل خبرگزاری دانشجو، «قیس الخزعلی» دبیر کل جنبش عصائب اهل الحق در بخشی از گفت‌وگوی اختصاصی خود با شبکه ماهواره‌ای «دجله» عراق تاکید کرد، اشتباهات صورت گرفته در نظام سیاسی عراق از سال ۲۰۰۳ مردم عراق را امروز به خیابان‌ها کشانده است.<br/><br/>وی ۹۸ درصد از تظاهرات‌کنندگان در عراق را غیر حزبی و غیر سیاسی خواند و گفت:، اما این امر مانع مداخله بیگانگان در اعتراضات عراقی‌ها نشده است. آن‌ها می‌خواهند با سوء استفاده از خواسته‌های برحق مردم اعتراضات را به سمتی که به مصلحتشان است پیش ببرند و مرجعیت هم دخالت بیگانگان را برملا کرد.<br/><br/>به گزارش وبگاه خبری بغداد الیوم، الخزعلی تاکید کرد: طرف‌های سیاسی غیر شیعی دیگر به فکر سلب قوه مجریه از شیعیان نیستند و طرف‌های شیعی هم به دنبال این نیستند که دیگران را منزوی کرده و به حاشیه ببرند و خودشان بخواهند در حکومت تکروی داشته باشند.<br/><br/>دبیر کل جنبش عصائب اهل الحق عراق در عین حال از تمایل خود برای ایجاد نظام شبه ریاستی در کشورش گفت و افزود: در عراق می‌تواند رئیس جمهور و رئیس پارلمان منتخب باشد و رئیس جمهور، نخست وزیر را انتخاب کند.<br/><br/>وی تاکید کرد: دولت عبدالمهدی بر اجرای طرح مورد توافق فراکسیون‌های سیاسی درباره اصلاح امور طی ۴۵ روز تعهد داده است اگر در اجرای آن موفق باشد که چه بهتر وگرنه از آن سلب اعتماد می‌کنیم و به انتخابات زودهنگام پارلمانی روی می‌آوریم.<br/><br/>وی همچنین با اشاره به نقش یک طرف سوم که در کشتار معترضان و نیرو‌های امنیتی در عراق دخیل بوده است، گفت: این مسئله نیاز به حمایت از سرویس‌های اطلاعاتی عراق دارد. آمریکا و اسرائیل نقش آشکاری در حوادث مربوط به تظاهرات عراق داشته‌اند. طرف سوم شاید در ابتدا طرف‌هایی داخلی باشند، اما همین طور که پیش می‌رود دخالت طرف‌های بین المللی بیگانه هم روشن می‌شود.</p>
    </article>
  </body>
</html>