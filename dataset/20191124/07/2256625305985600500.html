<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159270_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T07:12:00+00:00"/>
    <meta property="og:title" content="Банско със седми ски „Оскар“ за курорт №1"/>
    <meta property="og:description" content="Наш хотел също с престижната награда"/>
  </head>
  <body>
    <article>
      <h1>Банско със седми ски „Оскар“ за курорт №1</h1>
      <address>
        <time datetime="2019-11-24T07:12:00+00:00">24 Nov 2019, 07:12</time>
      </address>
      <p>Банско отново се доказа като запазена марка, след като за седма поредна година бе обявен за курорт №1 на България от най-високата инстанция в туристическата индустрия изобщо. <br/> <br/>Малкото планинско градче получи еквивалентната на „Оскар“ в киното статуетка от Академията на Световните ски награди по традиция на червения килим в хотел „Ароса“ в Кицбюел в Австрийските Алпи, нареждайки се сред 26-те най-добри дестинации на планетата.<br/> <br/>В 16-седмичната онлайн надпревара участваха 214 топлокации от 5 континента, а в гласуването на сайта Worldskiawards.com се включиха около 2,5 млн. души (клиенти и професионалисти) от повече от 143 страни. Това превърна допитването със сигурност в най-голямото в бранша и едно от най-космополитните, провеждани официално изобщо. <br/> <br/>В Кицбюел Банско направи и общо шестия си златен дубъл в историята на ски Оскарите, след като в категорията за най-добър хотел у нас титлата за 2018 г. отиде в бляскавата витрина на „Кемпински Гранд Арена“. Пиринският флагман на най-старата и луксозна верига в Европа бе на върха и през 2013, 2014, 2015, 2017 и 2018.<br/> <br/>Абсолютното превъзходство на Банско се илюстрира и от факта, че курортът ни е сред едва 6-те места на планетата с пълен комплект от 7 приза и от 7-те издания на Световните ски награди.<br/> <br/>Управляван от концесионера „Юлен“, зимният център под връх Тодорка безусловно доминира в класацията от 2013-а досега, като със същото могат да се похвалят само още домакинът Кицбюел, разположеният най-високо в Европа френски Вал Торенс, който за 6-и път ликува и с голямата награда за №1 на планетата, германската емблема на Световната купа Гармиш-Партенкирхен, руската гордост Роза Хутор, на чиито писти се проведе олимпиадата в Сочи през 2014 г., както и ексклузивният американски Диър Вали.<br/> <br/>„Заслугата за признанието е на всички, които работят за името на Банско“, заявиха под аплодисментите на висшата класа в гилдията първата дама на „Юлен“ Мая Христоскова и маркетинг директорът Иван Обрейков, които вдигнаха отличието заедно с екипа си в кежуъл стайлинг.<br/> <br/>„Няма по-добра оценка от тази на нашите гости“, коментира пък PR мениджърката на „Кемпински“ Емилия Кордева. </p>
      <p> </p>
    </article>
  </body>
</html>