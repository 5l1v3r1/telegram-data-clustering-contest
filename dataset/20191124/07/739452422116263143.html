<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/bude-mozne-vyliecit-celiakiu/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T07:48:42+00:00"/>
    <meta property="og:title" content="Bude možné vyliečiť celiakiu?"/>
    <meta property="og:description" content="Nádejná liečba doposiaľ neliečiteľnej choroby je na obzore. Podarí sa vedcom uviesť ju do praxe? Najnovšie prišli vedci s liečbou, ktorá je nádejou pre všetkých celiatikov. Prezentovali ju na European Gastroenterology Week Conference v Barcelone. Informuje portál aktuality.ak s odvolaním sa na výskum publikovaný na portáli Daily Sience. Podľa zverejnených..."/>
  </head>
  <body>
    <article>
      <h1>Bude možné vyliečiť celiakiu?</h1>
      <address><time datetime="2019-11-24T07:48:42+00:00">24 Nov 2019, 07:48</time> by <a rel="author">Gabriel Matta</a></address>
      <p>
        <i>
          <b>Nádejná liečba doposiaľ neliečiteľnej choroby je na obzore. Podarí sa vedcom uviesť ju do praxe?</b>
        </i>
      </p>
      <p>Najnovšie prišli <a href="https://www.sciencedaily.com/releases/2019/10/191022080723.htm">vedci </a>s liečbou, ktorá je nádejou pre všetkých celiatikov. Prezentovali ju na European Gastroenterology Week Conference v Barcelone. <a href="https://www.aktuality.sk/clanok/742339/bude-mozne-vyliecit-celiakiu/">Informuje</a> portál aktuality.ak s odvolaním sa na výskum <a href="https://www.sciencedaily.com/releases/2019/10/191022080723.htm">publikovaný</a> na portáli Daily Sience.</p>
      <p>Podľa zverejnených informácií ide zatiaľ o liečbu v 2. štádiu klinického skúšania. Jej výskum teda nie je ešte úplne ukončený. Výsledky sú však veľmi sľubné. Vedci z Northwestern University dúfajú, že „<i>ich technológia využívajúca nanočastice lepku sa presadí a dokáže poskytnúť celiatikom pomoc. Po aplikácii tejto liečby boli v pokuse pacienti schopní prijať lepok a napriek tomu ich črevo nereagovalo takým zápalom ako predtým</i>„, informuje portál.</p>
      <p>Princíp spočíva v inteligentnom spôsobe, akým nanočastica s lepkom učí náš imunitný systém, že lepok nie je nebezpečný. Nanočastica pôsobí podobne ako Trójsky kôň, pretože v sebe ukrýva alergén a chráni ho pred útokom imunitného systému.</p>
      <p>Celiakia je ochorením, kedy črevo na príjem lepku (gluténu) reaguje zápalom. Výsledkom môžu byť bolesti brucha, poruchy rastu, chudnutie, príznaky nedostatku viacerých dôležitých prvkov či živín, hnačky, neznášanlivosť laktózy. Riešením bola doposiaľ len diéta bez prítomnosti lepku v potravinách. Ak trpíte celiakiou, musíte sa vzdať niektorých obilnín a nahradiť ich inými druhmi potravín.</p>
    </article>
  </body>
</html>