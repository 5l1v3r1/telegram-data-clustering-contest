<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/ota/dimoi/ta-chania-deichnoyn-ton-dromo-ston-pezoporiko-toyrismo/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-24T07:37:17+00:00"/>
    <meta property="og:title" content="Τα Χανιά δείχνουν τον δρόμο στον πεζοπορικό τουρισμό"/>
    <meta property="og:description" content="Στην ανάπτυξη μιας εναλλακτικής μορφής τουρισμού αυτής του πεζοπορικού τουρισμού, προχωρά ο δήμος Χανίων μέσα από την ανάδειξη ενός δικτύου πεζοπορικών"/>
  </head>
  <body>
    <article>
      <h1>Τα Χανιά δείχνουν τον δρόμο στον πεζοπορικό τουρισμό</h1>
      <address><time datetime="2019-11-24T07:37:17+00:00">24 Nov 2019, 07:37</time> by <a rel="author">stergios</a></address>
      <p>Στην ανάπτυξη μιας εναλλακτικής μορφής τουρισμού αυτής του πεζοπορικού τουρισμού, προχωρά ο δήμος Χανίων μέσα από την ανάδειξη ενός δικτύου πεζοπορικών διαδρομών σε σημεία της ενδοχώρας.</p>
      <p>Το πρόγραμμα, που καλύπτεται από ιδίους πόρους του δήμου, αφορά σε μια σειρά από μονοπάτια που τηρούν τις προϋποθέσεις του δικτύου των φυσιολατρικών – πεζοπορικών διαδρομών.</p>
      <p>Τα μονοπάτια αυτά βρίσκονται σε δημοτικές ενότητες και σύμφωνα με τον σχεδιασμό του δήμου είναι:</p>
      <ul>
        <li>Σταυρός – Μονή Γουβερνέτου (Δημοτική Ενότητα Ακρωτηρίου)</li>
        <li>Ψυχρό Πηγάδι – Χαλασέ (Δημοτική Ενότητα Κεραμειών)</li>
        <li>Κάμποι – Καταφύγιο Βόλικα –Μηλέ (Δημοτική Ενότητα Κεραμειών</li>
        <li>Θέρισο – Αλιάκες – Μονοσκαφίδι (Δημοτική Ενότητα Θερίσου)</li>
        <li>Φαράγγι Δικτάμου (Δημοτική Ενότητα Κεραμειών)</li>
        <li>Φαράγγι Αγ. Γεωργίου (Κυκλάμινου) (Δημοτική Ενότητα Κεραμειών)</li>
        <li>Βαρύπετρο – Κάστελλος – Φαράγγι Θερίσου (Δημοτική Ενότητα Θερίσου)</li>
      </ul>
      <p>Όπως δηλώνει στο ΑΠΕ –ΜΠΕ ο δήμαρχος Χανίων Παναγιώτης Σημανδηράκης, «η αξιοποίηση κάθε μορφής εναλλακτικού τουρισμού με δεδομένο ότι υπάρχουν οι προϋποθέσεις αποτελεί μια από τις βασικές μας προτεραιότητες. Αναδεικνύοντας και προβάλλοντας τις φυσικές ομορφιές του τόπου μας , ενισχύουμε το τουριστικό μας προϊόν».</p>
      <p>Σύμφωνα με τον ίδιο «ο δήμος προχωρά στη μελέτη για την ανάδειξη των πεζοπορικών διαδρομών εντός του δήμου. Είναι μια ουσιαστική δουλειά που ουσιαστικά αναδεικνύει το δήμο σαν ένα από τους πρώτους στη χώρα που προχωρά μια τέτοια μελέτη. Με την καθοδήγηση της Περιφέρειας θα υπάρξει η επόμενη φάση που είναι η ενοποίηση του δικτύου αυτού σε επίπεδο νομού.</p>
      <p>Πρόκειται για ένα απόλυτο εργαλείο ανάδειξης του πλούτου της ενδοχώρας, των εναλλακτικών μορφών τουρισμού που έρχεται να συνδυαστεί στην προσπάθεια μας να αναδείξουμε, όχι μόνο το παραλιακό μέτωπο που έχει σημάδια κορεσμού, αλλά να φροντίσουμε να υπάρξει μια ανάπτυξη στην ενδοχώρα στο πλαίσιο και των προσπαθειών για επέκταση της τουριστικής περιόδου».</p>
      <p>Στα συγκεκριμένα μονοπάτια με βάση και την τεχνική έκθεση του έργου, εκτός από τις τεχνικές παρεμβάσεις θα υπάρξει φυσική σήμανση με τοποθέτηση πινακίδων που θα ενημερώνουν τον επισκέπτη – περιπατητή για το μήκος της κάθε διαδρομής , την κατάσταση της διαδρομής, καθώς και τον εκτιμώμενο χρόνο πεζοπορίας.</p>
      <p>Η απόφαση για ανάπτυξη του δικτύου των φυσιολατρικών – πεζοπορικών διαδρομών θεωρείται σημαντική δεδομένου ότι σε όλες τις έρευνες που έχουν γίνει την τελευταία 5ετια και αφορούν τις επιλογές των ξένων που επισκέπτονται την Δυτική Κρήτη, ο φυσιολατρικός τουρισμός προβάλει ως πρώτη μορφή προτίμησης των επισκεπτών.</p>
      <p>Είναι χαρακτηριστικό ότι σε όλες τις μετρήσεις ποσοστό πάνω από 50% απαντά ότι κατά την παραμονή του στην Κρήτη επισκέπτεται φυσιολατρικές διαδρομές που συνδέονται κυρίως με την ύπαρξη μοναστηριών και περιοχές αρχαιολογικού ενδιαφέροντος.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/oikonomia/koinoniko-merisma-petsas-tha-dothei-stoys-pio-eyalotoys/"/>
        <a href="https://www.aftodioikisi.gr/proslipseis/proslipseis-anoichtes-550-theseis-se-ota-prokiryxeis/"/>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/dimosio/dimosio-poia-epidomata-metrane-sti-syntaxi/"/>
        <a href="https://www.aftodioikisi.gr/asfalistika/monimo-to-merisma-gia-2-5-ekat-syntaxioychoys-erchetai-diataxi-ekplixi/"/>
        <a href="https://www.aftodioikisi.gr/koinonia/ektakto-deltio-gia-ton-giryoni-erchontai-kataigides-kai-anemoi-10-mpofor/"/>
      </related>
    </article>
  </body>
</html>