<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806979/%D9%87%D8%A7%D8%B4%D9%85%DB%8C-%DB%B1%DB%B0-%DA%A9%D8%A7%D8%B1%D8%AE%D8%A7%D9%86%D9%87-%D8%AA%D9%88%D9%84%DB%8C%D8%AF-%D8%A7%D8%AA%D9%88%D8%A8%D9%88%D8%B3-%D8%AF%D8%A7%D8%AE%D9%84%DB%8C-%D8%AF%D8%A7%D8%B1%DB%8C%D9%85-%D8%A7%D9%85%D8%A7-%D8%A7%D8%B2-%D8%AA%D9%88%D8%A7%D9%86-%D8%A2%D9%86%E2%80%8C%D9%87%D8%A7-%D8%A7%D8%B3%D8%AA%D9%81%D8%A7%D8%AF%D9%87-%D9%86%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:27:00+00:00"/>
    <meta property="og:title" content="هاشمی: ۱۰ کارخانه تولید اتوبوس داخلی داریم، اما از توان آن‌ها استفاده نمی‌کنیم"/>
    <meta property="og:description" content="رئیس شورای اسلامی شهر تهران گفت: در کشور ۱۰ کارخانه تولید اتوبوس داریم، اما در سالی که باید تولید ملی رونق بگیرد به استفاده از توان آن‌ها توجه نکرده ایم."/>
  </head>
  <body>
    <article>
      <h1>هاشمی: ۱۰ کارخانه تولید اتوبوس داخلی داریم، اما از توان آن‌ها استفاده نمی‌کنیم</h1>
      <h2>رئیس شورای اسلامی شهر تهران گفت: در کشور ۱۰ کارخانه تولید اتوبوس داریم، اما در سالی که باید تولید ملی رونق بگیرد به استفاده از توان آن‌ها توجه نکرده ایم.</h2>
      <address>
        <time datetime="2019-11-24T07:27:00+00:00">24 Nov 2019, 07:27</time>
      </address>
      <p>به گزارش گروه اجتماعی خبرگزاری دانشجو، محسن هاشمی رئیس شورای اسلامی شهر تهران در جلسه علنی امروز شورای شهر در تذکری پیش از دستور گفت: ابتدا به خانم فخاری که به ریاست شورای استان تهران انتخاب شدند تبریک می‌گویم.<br/><br/>محسن هاشمی ادامه داد: در هفته گذشته کشور دچار التهاباتی شد که در کنار ایجاد خسارت به اموال عمومی بخشی از هموطنان هم آسیب دیدند که امیدوارم برای رفع خسارت‌ها اقدامات شایسته انجام شود.<br/><br/>وی خاطرنشان کرد: قطعا انتظار مردم و رهبری از دستگاه‌های مختلف تلاش حداکثری برای کاهش مشکلات مردم و افزایش رفاه و اشتغال است.<br/><br/>رییس شورای اسلامی شهر تهران افزود: حوادث هفته گذشته نشان داد که متاسفانه آستانه تحمل مردم پایین آمده است که باید به این موضوع توجه ویژه کرد.<br/><br/>محسن هاشمی گفت: متاسفانه آنگونه که مد نظر رهبر انقلاب بوده است به تولید ملی و رونق تولید ملی توجه نشده است، زیرا ۱۰ کارخانه ساخت اتوبوس داریم که برای توسعه حمل و نقل عمومی از آن‌ها استفاده نشده است.<br/><br/>وی ادامه داد: باید برای حل مشکلات شهر تهران و توسعه حمل و نقل عمومی اقدامی ویژه شود.<br/><br/>پس از تذکرات محسن هاشمی حسن رسولی دیگر عضو شورای اسلامی شهر تهران نسبت به تأخیر در روند برگزاری جلسه علنی شورا تذکر داد.<br/><br/>وی گفت: بهتر است از برخی حرف‌ها و و برخی مقدمات بکاهیم تا اصل جلسات شورا برگزار شود و کاری پیش برده شود.</p>
    </article>
  </body>
</html>