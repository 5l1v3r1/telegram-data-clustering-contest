<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301317/%D9%85%D9%88%D8%B3%DB%8C%D9%82%DB%8C-%D8%A8%D9%87-%DA%A9%D9%88%D8%AF%DA%A9%D8%A7%D9%86-%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D9%86%D9%81%D8%B3-%D9%85%DB%8C-%D8%AF%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T07:24:10+00:00"/>
    <meta property="og:title" content="موسیقی به کودکان اعتماد به نفس می دهد"/>
    <meta property="og:description" content="ایسنا/کردستان یک موسیقیدان سنندجی می گوید: موسیقی به کودکان اعتماد به نفس داده و القای همین حس موجب پیشرفت در مرحله تکامل زندگی کودکان می شود"/>
  </head>
  <body>
    <article>
      <h6 class="kicker">یک مدرس موسیقی در کردستان :</h6>
      <h1>موسیقی به کودکان اعتماد به نفس می دهد</h1>
      <address><time datetime="2019-11-24T07:24:10+00:00">24 Nov 2019, 07:24</time> by <a rel="author">نشمین نوشادی</a></address>
      <p>ایسنا/کردستان یک موسیقیدان سنندجی می گوید: موسیقی به کودکان اعتماد به نفس داده و القای همین حس موجب پیشرفت در مرحله تکامل زندگی کودکان می شود</p>
      <p>کیوان سعیدی در گفت و گو با ایسنا می گوید: پیانو ساز مادر محسوب شده و کامل و جامع است و برای آهنگ سازی و خوانندگی و آگوست‌های مختلف مورد استفاده قرار می‌گیرد، فردی که می‌خواهد آهنگی تولید کند به وسیله پیانو به راحتی می‌تواند آهنگش را اجرا کند.</p>
      <p>وی معتقد است، در بیشتر مواقع انسان‌ تنها از یک نیمکره مغز استفاده می‌کند، اما نوازنده پیانو به دلیل استفاده از ملودی در دست راست و اجرای آکورد در دست چپ، از دو نیم کره مغز استفاده می کند؛ پیانو نواز می‌تواند هارمونی‌های زیبایی ایجاد کند در واقع ویلون نواز معمولا یا ملودی اجرا کرده یا آکورد و هر دو را نمی‌توانند باهم اجرا کنند اما نوازنده پیانو این ویژگی را دارد که به وسیله دو دست دو کار مختلف انجام دهد و این به دو نیم کره مغز برمی‌گردد چون هر دو فعال هستند.</p>
      <p>سعیدی به اولین جمله کتاب تئوری موسیقی که موسیقی هنر بیان احساسات به وسیله صداهاست گریزی می زند و ادامه می دهد: افراد می‌توانند به چند شکل ابراز احساس کنند گاهی فرد خشمگین، غمگین و شاد است و این احساسات به افراد اطراف بروز می‌کند؛ معتقدم انسان به وسیله موسیقی می‌تواند احساس خود را جلوه دهد. وقتی نوازندگان سازهای خشن و تند را به صدا در می‌آورند حس واقعی خود را نشان می‌دهند.</p>
      <p>این مدرس موسیقی، که شخصیت آرامی دارد و این آرام بودن را به خوبی در سازهایش از جمله نوازندگی پیانو نشان می دهد، می گوید: با موسیقی می‌توان بسیاری از حس های باطنی را به منصه ظهور رساند و به عقیده وی بدون ادای حتی یک کلمه می توان مخاطب را از حس و حال وجود خود آگاه کرد.</p>
      <p>سعیدی، ادامه می‌دهد: یادگیری موسیقی کودکان، به وسیله رنگ‌ها و متدهای آموزشی ساده از کودکان چهار سال به بالاآموزش داده می‌شود، کودک قبل شروع مدرسه می‌تواند آموزش موسیقی را ببیند. در مرحله اول آموزش بلز را با وسیله میل‌های رنگی، کودکان را با نت آشنا ‌می‌کنیم که بتوانند آهنگ اجرا کنند و بعد از آن ساز ملودیکا که شبیه به اورگ و پیانو است در سطح بالاتر قرار دارد و کلیدهای آن تبدیل به سیاه و سفید شده و نت خوانی به کودکان آموزش داده می‌شود.</p>
      <p>او معتقد است موسیقی کودکان، دنیای متفاوتی دارد چرا که زمانی که نوجوانان به یادگیری موسیقی می‌پردازند آموزش ساز موسیقی خود را انتخاب کرده‌اند و می‌دانند که به کدام ساز علاقمنداند اما کودکان نسبت به موسیقی آگاه نیستند و درک درستی از نت ندارند و با این وجود با روش‌های آموزشی به سمت سازهای تخصصی از جمله شیپور، ساکسیفون، ترومپت، نی، شمشال و فلوت سوق داده می‌شوند.</p>
      <p>این موسیقیدان می‌گوید: بسیاری از کودکانی که به سمت موسیقی می‌آیند در جلسات اول کلاس خجالتی و از نظر روابط اجتماعی در سطح پایینی هستند "موسیقی کودکان" غیر مستقیم بر روی روحیه آنها تاثیر مثبت می گذارد. خانواده بسیاری از شاگردانم از تغییر رفتار و عدم خشونت کودکشان بعد از چند جلسه شرکت در کلاس احساس رضایت‌مندی و خشنودی دارند.</p>
      <p>او خود را با موسیقی اجین شده می داند و می گوید: موسیقی به کودکان اعتماد به نفس داده و القای همین حس موجب پیشرفت در مرحله تکامل زندگی کودکان می شود و به آن ها کمک می کند که بتوانند بر روی سن بروند و بدون نگرانی و استرس آهنگی اجرا کنند و همچنین از لحاظ تحصیلی انرژی منفی و هیجانات کاذب را از بین می‌برد.</p>
      <p>وی به بیگانه بودن مردم با موسیقی کودکان اشاره کرد و ادامه می دهد: بسیاری از خانواده‌ها با کاربرد "موسیقی کودکان" آشنایی ندارند و نمی‌دانند شامل چه سازهایی است، امیدوارم در این زمینه فرهنگ سازی شود و کودکان قبل از شروع به یادگیری یک ساز، در مرحله اول موسیقی کودکان را آموزش ببیند و اطلاعات یک ساز تخصصی را به دست آورند.</p>
      <p>این مدرس موسیقی، عنوان می‌کند: موسیقی کودکان شاید اسمش کودکان باشد اما مختص به افراد بزرگسال نیز است و ما در مدارس راهنمایی و دبیرستان دانش آموزان را با همین روش با سازهای بلز و ملودیکا آشنا می‌کنیم که خوشبختانه در مدت کوتاهی بازدهی و آمادگی کامل را برای نوازندگی حاصل می‌کند.</p>
      <p>وی به پیچ و خم های اجرای فعالیت و کنسرت ها گریزی می زند، و در این باره توضیح می‌دهد: زمانی که اقدام به گرفتن مجوز برای کنسرت می‌گیرم تقریبا دو ماه طول می‌کشد که جواب بدهند در نتیجه به دلیل نبود تبلیغ امکان ضرر مالی و خالی بودن سالن زیاد است در این راستا تصمیم گرفتم کنسرت کودکان را ادامه بدهم چرا که مجوز کنسرت راحت تر و گاهی نیز مدارس و مهد کودک ها جهت برگزاری کنسرت سالن را آماده می‌کنند.</p>
      <p>«کیوان سعیدی» که از سن هشت سالگی آرزوی موسیقی را در ذهن خود پروردانده تا در 15 سالگی با ممارست توانست وارد حوزه موسیقی شود و به رویای کودکی خود دست پیدا کند.</p>
      <p>وی استاد پیانو است، او در اکثر حوزه‌های موسیقی کار کرده و به سازهای پیانو، کیبورد، بلز، ملودیکا، فلوت و سولفژ تسلط دارد.</p>
      <p>سعیدی در حال حاضر به شکل حرفه‌ای از سال 91 وارد دنیای آموزش کودکان شده و سازهای بلز، ملودیکا و فلوت را به کودکان 4 سال به بالا آموزش می‌دهد.</p>
      <p>وی خود را دریایی از علاقه به موسیقی و هنر می‌دانست که توانسته در سن نوجوانی به صورت آکادمی در کلاس‌های موسیقی شرکت کند.</p>
    </article>
  </body>
</html>