<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806981/%D8%B3%D8%A7%D9%85%D8%A7%D9%86%D9%87-6369*-%D8%A7%D8%B2-%D8%B8%D9%87%D8%B1-%D8%A7%D9%85%D8%B1%D9%88%D8%B2-%D9%81%D8%B9%D8%A7%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T07:31:00+00:00"/>
    <meta property="og:title" content="سامانه #6369* از ظهر امروز فعال می‌شود"/>
    <meta property="og:description" content="با بروز اختلال در سامانه #۶۳۶۹* برای اعلام اعتراض جاماندگان از یارانه معیشتی از صبح امروز، وزارت کار با اصلاح اطلاعیه قبلی خود اعلام کرد این سامانه از ظهر امروز یکشنبه فعال خواهد شد."/>
  </head>
  <body>
    <article>
      <h1>سامانه #6369* از ظهر امروز فعال می‌شود</h1>
      <h2>با بروز اختلال در سامانه #۶۳۶۹* برای اعلام اعتراض جاماندگان از یارانه معیشتی از صبح امروز، وزارت کار با اصلاح اطلاعیه قبلی خود اعلام کرد این سامانه از ظهر امروز یکشنبه فعال خواهد شد.</h2>
      <address>
        <time datetime="2019-11-24T07:31:00+00:00">24 Nov 2019, 07:31</time>
      </address>
      <p>به گزارش گروه اقتصادی خبرگزاری دانشجو، چند روز پیش حسین میرزایی، سخنگوی ستاد شناسایی مشمولان طرح حمایت معیشتی با اشاره به اینکه یارانه معیشت خانوار قطعاً برای همه افراد مشمول واریز خواهد شد گفت: افرادی که مشمول این طرح می‌شوند و تا شنبه‌شب (یکشنبه صبح) به حساب آنها واریز انجام نشد، باید از طریق سامانه # 6369*حتماً با استفاده از خط تلفن همراه که به نام سرپرست خانوار است، درخواست خود را ارسال کنند.<br/><br/>سخنگوی ستاد شناسایی مشمولان طرح حمایت معیشتی با بیان اینکه وزارت تعاون، کار و رفاه اجتماعی وظیفه شناسایی و رسیدگی به درخواست افراد متقاضی را دارد، یادآور شد: شیوه شناسایی ما در این وزارتخانه بر اساس شاخص‌های مالی خانوار است که در اختیار ماست، به این صورت که براساس اطلاعاتی که از خانوارها در سامانه رفاه ایرانیان (وزارت کار، تعاون و رفاه اجتماعی) آزمون وُسع خانوار را انجام می‌دهیم و مبلغ مورد نیاز را به حساب مشمولان واریز می‌کنیم.<br/><br/>بیشتر بخوانید<br/><br/>3 ابهام در واریز یارانه معیشتی/ یارانه برخی اعضای خانوارهای زیر 5 نفر واریز نشد<br/><br/>صبح امروز نیز وزارت تعاون، کار و رفاه اجتماعی در اطلاعیه‌ای اعلام کرد: به اطلاع هموطنان عزیز می‌رساند که کلیه سرپرست خانوارها که در آخرین پرداخت مشمول سبد حمایتی نشده‌اند لیکن خود را واجد شرایط می‌دانند می‌توانند از ساعت 8 صبح یکشنبه سوم آذرماه درخواست شماره ملی سرپرست خانوار خود را به کد دستوری #6369* ارسال کنند، در این صورت ظرف 24 ساعت برای آنها کد رهگیری ارسال می‌شود.<br/><br/>علی‌رغم اعلام آغاز به کار این سامانه از ساعت 8 صبح امروز، ولی این سامانه دچار اختلال شد و وزارت کار با اصلاح اطلاعیه قبلی خود، آغاز به کار سامانه را از ظهر امروز یکشنبه اعلام کرد.<br/><br/>متن اطلاعیه اصلاحی وزارت کار به‌شرح زیر است:<br/><br/>به اطلاع هموطنان عزیز می‌رساند که کلیه سرپرست خانوارها که در آخرین پرداخت مشمول سبد حمایتی نشده‌اند لیکن خود را واجد شرایط می‌دانند می‌توانند از ظهر یکشنبه سوم آذرماه درخواست شماره ملی سرپرست خانوار خود را به کد دستوری #6369* ارسال کنند، در این صورت ظرف 24 ساعت برای آنها کد رهگیری ارسال می شود.</p>
    </article>
  </body>
</html>