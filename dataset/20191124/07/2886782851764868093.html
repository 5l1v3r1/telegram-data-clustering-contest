<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/24/izrael-gantz-egysegkormany-felallitasat-javasolja"/>
    <meta property="og:site_name" content="euronews"/>
    <meta property="article:published_time" content="2019-11-24T07:25:33+00:00"/>
    <meta property="og:title" content="Izrael: Gantz egységkormány felállítását javasolja"/>
    <meta property="og:description" content="Benny Gantz szerint úgy lehetne elkerülni egy újabb választást, ha a két párt megállapodna abban, hogy a következő két évben Gantz legyen a kormányfő, utána két évig pedig Netanjahu, feltéve, hogy tisztázni tudja magát a vádak alól."/>
  </head>
  <body>
    <article>
      <h1>Izrael: Gantz egységkormány felállítását javasolja</h1>
      <address><time datetime="2019-11-24T07:25:33+00:00">24 Nov 2019, 07:25</time> by <a rel="author">Peter Rudi</a></address>
      <figure>
        <img src="https://static.euronews.com/articles/stories/04/31/84/50/773x435_cmsv2_0100d747-612e-5c38-afa4-2a6f5a8efe0a-4318450.jpg"/>
      </figure>
      <p>Váratlan fordulatokban gazdag napokat hozott az izraeli belpolitikában az ügyvezető kormányfővel szembeni vádemelés. Benjamin Netanjahu egyik legnagyobb politikai riválisa, a Kék-fehér párt vezetője szombaton egy sajátos egységkormány javaslatával állt elő. Benny Gantz szerint úgy lehetne elkerülni egy újabb választást, ha a két párt megállapodna abban, hogy a következő két évben Gantz legyen a kormányfő, utána két évig pedig Netanjahu, feltéve, hogy tisztázni tudja magát a vádak alól.</p>
      <p>Addig azonban lépjen hátrébb, tartsa tiszteletben a választás eredményét, tartsa tiszteletben az igazságszolgáltatás és a főügyész döntését, akit Ő nevezett ki, tartsa tiszteletben az emberek többségének akaratát, menjen nyugdíjba és küzdjön az igazáért. Izrael polgárai nem lehetnek foglyai egyetlen politikai vezetőnek sem - mondta Benny Gantz.</p>
      <p>A két párt és a két vezető hónapokon át egyeztetett egy egységkormány megalakításáról, de végül Gantz a hét közepén jelezte az államfőnek, hogy nem sikerült megállapodniuk. Ezek után jött a hír, hogy Netanjahu ellen korrupció és egyéb bűncselekmények miatt vádat emelnek. Mindezek ismeretében érdekes Gantz egységkormányról szóló javaslata.</p>
      <p>Mindeközben Tel Avivban egymást érik a tüntetések, vannak akik Netanjahu távozását követelik és vannak akik pedig kiállnak mellette.</p>
    </article>
  </body>
</html>