<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/lifestyle/1563032/prigkipas-antrioy-i-roz-poreia-enos-galazoaimatoy"/>
    <meta property="og:site_name" content="NOOZ."/>
    <meta property="article:published_time" content="2019-11-24T07:51:00+00:00"/>
    <meta property="og:title" content="Πρίγκιπας Άντριου: Η ροζ πορεία ενός... γαλαζοαίματου"/>
    <meta property="og:description" content="Ο «αγαπημένος γιος» της βασίλισσας Ελισάβετ, από πλέιμποι και πρώην ήρωας πολέμου... μπλεγμένος σε απίστευτα σκάνδαλα"/>
  </head>
  <body>
    <article>
      <h1>Πρίγκιπας Άντριου: Η ροζ πορεία ενός... γαλαζοαίματου</h1>
      <address>
        <time datetime="2019-11-24T07:51:00+00:00">24 Nov 2019, 07:51</time>
      </address>
      <p>
        <b>Ο «αγαπημένος γιος» της βασίλισσας Ελισάβετ, από πλέιμποι και πρώην ήρωας πολέμου... μπλεγμένος σε απίστευτα σκάνδαλα</b>
      </p>
      <p>O <b>πρίγκιπας Άντριου </b>χαρακτηρίζεται συχνά <b>ο «αγαπημένος γιος» της βασίλισσας Ελισάβετ,</b> όμως η εικόνα του ως <b>πλέιμποι και πρώην ήρωα πολέμου </b>έχει επανειλημμένως πληγεί από <b>σκάνδαλα</b>.</p>
      <p>Το 1982, σε ηλικία μόλις 22 ετών, απέσπασε τον σεβασμό επειδή πιλοτάρισε ελικόπτερα του Βασιλικού Ναυτικού του Ηνωμένου Βασιλείου στη διάρκεια του πολέμου στα Φόκλαντς μετά την εισβολή του στρατού της Αργεντινής.</p>
      <p>Η εικόνα του εκείνη βρίσκεται σε πλήρη αντίθεση με την σημερινή, με τον πρίγκιπα Άντριου να προσπαθεί να υπερασπιστεί τον εαυτό του για τις φιλικές σχέσεις που διατηρούσε με τον πολυεκατομμυριούχο, καταδικασμένο για παιδεραστία αμερικανό χρηματιστή <b>Τζέφρι Έπστιν</b>, ο οποίος αυτοκτόνησε, σύμφωνα με τις υπάρχουσες ενδείξεις, στη φυλακή.</p>
      <p>Η μακροσκελής <a href="https://www.nooz.gr/lifestyle/1561986/prigkipas-antrioy-fiasko-i-synenteyxi-toy-gia-exigiseis-video-"><b>τηλεοπτική συνέντευξη του γαλαζοαίματου Άντριου </b></a>το περασμένο Σαββατοκύριακο ήταν θλιβερή.</p>
      <p>Η συνέντευξη, στην οποία αρνήθηκε ότι είχε σεξουαλική επαφή με μια 17χρονη, θύμα τράφικινγκ από τον χρηματιστή φίλο του, χαρακτηρίστηκε ως ένα φιάσκο δημοσίων σχέσεων.</p>
      <p>Ο Άντριου, ο οποίος είναι ο όγδοος στη σειρά διαδοχής του βρετανικού θρόνου, <b>κατηγορήθηκε για αλαζονεία και για έλλειψη συμπόνιας απέναντι στα θύματα του Έπστιν, </b>οδηγώντας επιχειρήσεις και φιλανθρωπικές οργανώσεις να πάρουν τις αποστάσεις τους από τον βρετανό πρίγκιπα.</p>
      <p>Την Τετάρτη υποχρεώθηκε σε μια <b>ταπεινωτική παραίτηση από τα δημόσια καθήκοντά του, </b>προκειμένου να αποφύγει να αμαυρώσει περαιτέρω την εικόνα της βασιλικής οικογένειας.</p>
      <p>Γεννημένος στα Ανάκτορα του Μπάκινγχαμ στις 19 Φεβρουαρίου του 1960, ο πρίγκιπας <b>Άντριου Άλμπερτ Κρίστιαν Έντουαρντ </b>είναι το τρίτο παιδί της βασίλισσας και του πρίγκιπα Φίλιππου και το πρώτο που γεννιέται από βασιλεύοντα μονάρχη μετά τη γέννηση της κόρης της βασίλισσας Βικτώριας, της Βεατρίκης, το 1857.</p>
      <p>Ο μεγαλύτερος αδελφός του και διάδοχος του θρόνου είναι ο πρίγκιπας της Ουαλίας <b>Κάρολος </b>και ο άλλος αδελφός του, που είναι τέσσερα χρόνια μικρότερός του, είναι ο κόμης του Γουέσεξ Έντουαρντ.</p>
      <p>Στα νιάτα του ο Άντριου θεωρείτο ένας από τους πιο περιζήτητους εργένηδες και είχε συνδεθεί με πολλές γυναίκες πριν <b>παντρευτεί την Σάρα Φέργκιουσον το 1986.</b></p>
      <p>Το ζευγάρι, που έλαβε τον τίτλο δούκας και δούκισσα του Γιορκ, απέκτησε δύο κόρες --την Βεατρίκη που γεννήθηκε το 1988 και την Ευγενία που γεννήθηκε δύο χρόνια αργότερα. Αλλά ο γάμος τους κατέληξε σε διαζύγιο.</p>
      <p>Μετά τον χωρισμό τους το 1992, η «Φέργκι» --όπως έγινε γνωστή η Σάρα-- φωτογραφήθηκε γυμνόστηθη δίπλα σε μια πισίνα στη νότια Γαλλία να φλερτάρει με έναν αμερικανό επιχειρηματία.</p>
      <p>Επισήμως το ζευγάρι χώρισε το 1996 αλλά διατήρησε καλές σχέσεις. Τόσο καλές ώστε συχνά να εικάζεται ότι πιθανόν να ξαναπαντρεύονταν.</p>
      <p>Η Σάρα φέρεται μάλιστα να εξακολουθεί να μένει στο ίδιο σπίτι στο Ουίνσδορ με τον πρώην σύζυγό της.</p>
      <p>Μετά τον χωρισμό τους, ο Άντριου φωτογραφήθηκε να κάνει ηλιοθεραπεία με γυμνόστηθες στην Ταϊλάνδη, ακόμη και <b>σε ένα πάρτυ «με πόρνες και προαγωγούς»</b> μαζί με την κοσμική περσόνα <b>Γκισλέιν Μάξουελ.</b></p>
      <p>Η Μάξουελ, ο πατέρας της οποίας ήταν ο μεγιστάνας των μίντια <b>Ρόμπερτ Μάξουελ, </b>έχει κατηγορηθεί ότι «τροφοδοτούσε» με ανήλικες τον Έπστιν, κάτι το οποίο η ίδια αρνείται κατηγορηματικά.</p>
      <p>Ο Άντριου εγκατέλειψε το Ναυτικό το 2001 και έγινε ειδικός απεσταλμένος της κυβέρνησης σε θέματα εμπορίου κερδίζοντας μάλιστα και το παρατσούκλι «Ο Άντι με τα Αεροπορικά Μίλια» καθώς ταξίδευε διαρκώς ανά τον κόσμο με τα χρήματα των φορολογούμενων Βρετανών.</p>
      <p>Επιπλέον, υπήρξαν ερωτήματα σχετικά με την κρίση του καθώς το όνομά του συνδέθηκε με τον γαμπρό του έκπτωτου προέδρου της Τυνησίας Ζίνε αλ Απιντίνε Μπεν Άλι, τον γιο του λίβυου δικτάτορα Μοάμαρ Καντάφι, τον Σαΐφ, και έναν δισεκατομμυριούχο από το Καζακστάν.</p>
      <p>
        <b>Έχει επίσης επανειλημμένως κατηγορηθεί ότι είναι αυθάδης και αλαζόνας.</b>
      </p>
      <p>Αλλά η σχέση του με τον Έπστιν, ο οποίος το 2008 κρίθηκε ένοχος επειδή πλήρωσε νεαρά κορίτσια για να του προσφέρουν 'υπηρεσίες' μασάζ, αλλά παρέμεινε μόλις 13 μήνες στη φυλακή έπειτα από μυστική συμφωνία που συνήψε, απειλεί να επισκιάσει ό,τι έχει ειπωθεί στο παρελθόν για τον ‘Αντριου.</p>
      <p>Ο χρηματιστής βρέθηκε νεκρός μέσα στο κελί του σε φυλακή της Νέας Υόρκης τον περασμένο Αύγουστο, έχοντας συλληφθεί κατηγορούμενος για διακίνηση γυναικών με σκοπό την σεξουαλική εκμετάλλευση.</p>
      <p>Το σκάνδαλο Έπστιν επανήλθε στο προσκήνιο το 2011 όταν δόθηκε στη δημοσιότητα μια φωτογραφία του πρίγκιπα να έχει αγκαλιά τη Βιρτζίνια Ρόμπερτς, η οποία τότε ήταν 17 ετών και η οποία έχει ισχυριστεί ότι υποχρεώθηκε να κάνει σεξ μαζί του.</p>
      <p>Ο Άντριου έχει επανειλημμένως αρνηθεί την κατηγορία και έχει υπαινιχθεί ότι η φωτογραφία είναι προϊόν φωτομοντάζ.</p>
      <p>Μια άλλη φωτογραφία του τον δείχνει να περπατάει με τον Έπστιν στο Σέντραλ Παρκ της Νέας Υόρκης τον Δεκέμβριο του 2010, ένα χρόνο αφότου ο χρηματιστής αποφυλακίστηκε.</p>
      <p>Στη συνέντευξη του Σαββάτου ο πρίγκιπας είπε ότι κακώς είχε συνεχίσει την φιλία του με τον Έπστιν, αλλά πρόσθεσε ότι προσπαθούσε να ενεργεί με «έντιμο» τρόπο.</p>
      <p>Αρνήθηκε να καταδικάσει πλήρως τον χρηματιστή, λέγοντας ότι το σπίτι του στη Νέα Υόρκη «υπήρξε ένα βολικό μέρος για να μένει» και χαρακτηρίζοντας «ανάρμοστη» την συμπεριφορά του φίλου του.</p>
      <p>Όταν η δημοσιογράφος τον διόρθωσε τονίζοντας ότι ο Έπστιν ήταν κάποιος που είχε καταδικαστεί για σεξουαλικά αδικήματα, εκείνος απάντησε ότι προσπαθούσε να είναι ευγενικός.</p>
      <p>Έκτοτε έχει ανοίξει ο ασκός του Αιόλου με τα μίντια να ξεθάβουν καθημερινά ό,τι μεμπτό έχει τυχόν διαπράξει ο πρίγκιπας, περιλαμβανομένης της χρήσης, πάνω από μια φορά, ρατσιστικού λόγου.</p>
    </article>
  </body>
</html>