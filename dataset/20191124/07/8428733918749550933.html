<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/owocowy-raj-w-bibliotece-dla-48-dzieci/46956"/>
    <meta property="og:site_name" content="Limanowa.in"/>
    <meta property="article:published_time" content="2019-11-24T07:28:00+00:00"/>
    <meta property="og:title" content="„Owocowy raj” w bibliotece dla 48 dzieci"/>
    <meta property="og:description" content="Stara Wieś. Edukacyjnie, smacznie i kolorowo – tak było w środę w Gminnej Bibliotece Publicznej w Starej Wsi, podczas warsztatów kulinarnych pt.: &quot;Owocowy Raj&quot; - jesienne warsztaty integracyjne prowadzonych przez Janinę Ślusarczyk."/>
  </head>
  <body>
    <article>
      <h1>„Owocowy raj” w bibliotece dla 48 dzieci</h1>
      <address>
        <time datetime="2019-11-24T07:28:00+00:00">24 Nov 2019, 07:28</time>
      </address>
      <slideshow>
        <figure>
          <img src="https://limanowa.in/app/default/assets/news/d5c0eb88a20cb1ced4477b7303518f4e.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/ef750fcdfe9a24abe4b92b2f6b01b933.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/38e754c978bb9334050f638defe8a1d9.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/28cb5e1e69ca5551ec9d3b795d49e40c.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/a7c634f5458c618b6673963ff5b49ac5.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/7a89636c85182f0f75eebca7adffe25f.jpg?v=1574577263"/>
        </figure>
        <figure>
          <img src="https://limanowa.in/app/default/assets/news/cf34852412c236e2cbe5a2766ee0ccba.jpg?v=1574577263"/>
        </figure>
      </slideshow>
      <p>Stara Wieś. Edukacyjnie, smacznie i kolorowo – tak było w środę w Gminnej Bibliotece Publicznej w Starej Wsi, podczas warsztatów kulinarnych pt.: "Owocowy Raj" - jesienne warsztaty integracyjne prowadzonych przez Janinę Ślusarczyk.</p>
      <p>Do biblioteki w tym dniu przybyły klasy I i II  Szkoły Podstawowej nr 1 w Starej Wsi razem z wychowawczyniami: Lidią Kazior, Anną Twaróg. Udział w warsztatach wzięły także panie z Grupy Samopomocowej działającej przy Gminnej Bibliotece Publicznej w Starej Wsi, których przywitał Jacenty Musiał dyrektor biblioteki.</p>
      <p>Zgromadzona ekipa żwawo zabrała się do robienia sałatki. Banany, mango, awokado, mandarynki, winogrona, pomarańcze, ananasy, brzoskwinie, kaki tylko migały w wprawnych rękach pań gospodyń. Dzieci z zainteresowaniem przyglądały się całemu procesowi, chłonąc kulinarne umiejętności.</p>
      <p>Lidia Chwastek-Biedroń oraz Lidia Kazior zapoznały dzieci z korzyściami płynącymi z jedzenia owoców. Potem przyszedł czas na zagadki, w czasie których została sprawdzona utrwalona wiedza dzieci na temat zdrowej żywności. Autorem zagadek była bibliotekarka Lidia Piegza. Dzieci miały też okazję zapoznać się z prezentowanymi poradnikami kulinarnymi jak również z książką "Wesoła kuchnia. Wierszyki dla dzieci" Elżbiety Śnieżkowskiej-Bielak, fragmenty której zostały przez uczestników spotkania głośno odczytane.</p>
      <p>Po kulinarnych warsztatach dzieci prześledziły księgozbiór biblioteki i znalazły coś dla siebie. Uczestnicy wydarzenia mieli także okazję także zobaczyć wystawę ,,Pocztówki z podroży- Gruzja" - fotografie Magdaleny Hussein Bętkowskiej. Na planszach autorka prezentuje piękno Gruzji z jej krajobrazami i zabytkami.</p>
      <p>Magdalena Hussein Bętkowska fotografią zajmuje się całkowicie amatorsko, próbując oddać kolor, formę, nastrój chwili, która ją urzekła. Na co dzień prowadzi szkołę jogi w Krakowie, gdzie praktykuje i uczy. Jej pasją jest podróżowanie oraz poznawanie nowych miejsc. W każdym wyjeździe towarzyszy jej aparat. Wystawa została udostępniona dzięki współpracy z Wojewódzką Biblioteką Publiczną w Krakowie i można ją oglądać do końca listopada.</p>
      <p>Organizatorem warsztatów był Gminny Ośrodek Pomocy Społecznej w Limanowej, z ramienia którego była Lidia Chwastek-Biedroń - specjalista pracy socjalnej Gminnego Ośrodka Pomocy Społecznej w Limanowej oraz Gminna Biblioteka Publiczna w Starej Wsi.</p>
      <footer>(Źródło/fot.: GBP w Starej Wsi)</footer>
    </article>
  </body>
</html>