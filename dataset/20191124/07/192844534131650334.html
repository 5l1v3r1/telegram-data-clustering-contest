<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962562/"/>
    <meta property="og:site_name" content="Sanook"/>
    <meta property="article:published_time" content="2019-11-24T07:16:26+00:00"/>
    <meta property="og:title" content="&quot;ชายถูกจุดไฟเผาทั้งเป็น&quot; ในฮ่องกงฟื้นแล้ว แต่จำลูกสาวตัวเองไม่ได้"/>
    <meta property="og:description" content="ฮ่องกง, 23 พ.ย. (ซินหัว) — ชายวัย 57 ปี เหยื่อเคราะห์ร้ายที่ถูกกลุ่มผู้ก่อจลาจลเผาทั้งเป็นในเขตบริหารพิเศษฮ่องกง (HKSAR) ของจีน ได้ลืมตาตื่นขึ้นมาหลังตกอยู่ในอาการโคม่านานกว่า 10 วัน ทว่าร่างกายยังคงอ่อนแอมาก ไม่สามารถจดจำลูกสาวของตัวเองได้ และจะต้องพานพบกระบวนการรักษา ที่อาจสร้างความเจ็บปวดทรมาน"/>
  </head>
  <body>
    <article>
      <h1>"ชายถูกจุดไฟเผาทั้งเป็น" ในฮ่องกงฟื้นแล้ว แต่จำลูกสาวตัวเองไม่ได้</h1>
      <address>
        <time datetime="2019-11-24T07:16:26+00:00">24 Nov 2019, 07:16</time>
      </address>
      <p>ฮ่องกง, 23 พ.ย. (ซินหัว) — ชายวัย 57 ปี เหยื่อเคราะห์ร้ายที่ถูกกลุ่มผู้ก่อจลาจลเผาทั้งเป็นในเขตบริหารพิเศษฮ่องกง (HKSAR) ของจีน ได้ลืมตาตื่นขึ้นมาหลังตกอยู่ในอาการโคม่านานกว่า 10 วัน ทว่าร่างกายยังคงอ่อนแอมาก ไม่สามารถจดจำลูกสาวของตัวเองได้ และจะต้องพานพบกระบวนการรักษา ที่อาจสร้างความเจ็บปวดทรมาน</p>
      <p><b>“สิ่งแรกที่เขาบอกฉัน (หลังจากฟื้น) คือพวกเขา (กลุ่มผู้ก่อจลาจล) ไร้ความเป็นมนุษย์ และบอกให้ฉันระวังมากขึ้นเวลาเดินตามท้องถนน”</b> ภรรยาให้สัมภาษณ์กับสำนัก<a href="https://www.sanook.com/news/">ข่าว</a>ซินหัวเมื่อวันเสาร์ (23 พ.ย.)</p>
      <p>ภรรยาซึ่งสวมแว่นตากันแดดและหน้ากากอนามัย ขอให้ผู้สื่อ<a href="https://www.sanook.com/news/">ข่าว</a>ปรับโทนเสียงของเธอด้วย เนื่องจากกลัวว่าจะถูกระบุตัวตนและตามแก้แค้น</p>
      <p>เมื่อวันที่ 11 พ.ย. ชายแซ่หลี่คนนี้ถูกผู้ก่อจลาจลราดของเหลวไวไฟก่อนจุดไฟเผาทั้งเป็นบนสะพานลอยแห่งหนึ่งในย่านหม่าอันซาน (Ma On Shan) หลังโต้เถียงกับกลุ่มผู้ก่อจลาจล ซึ่งทุบทำลายสิ่งของต่างๆ ภายในสถานี<a href="https://www.sanook.com/travel/1402309/">รถไฟ</a>ใต้ดิน โดยเขาได้รับบาดเจ็บสาหัส มีแผลไฟคลอกเกือบครึ่งหนึ่งของร่างกาย</p>
      <p><b>“ฉันใจสลายและรับไม่ได้”</b> ภรรยากล่าว <b>“ทั้งที่เขาเป็นคนดีขนาดนี้”</b></p>
      <p>ย้อนกลับไปใน<a href="https://www.sanook.com/campus/1380801/">วันเกิด</a>เหตุ หยาดน้ำตาไหลอาบแก้มขณะเธอมองหน้าผู้เป็นสามี ที่นอนสิ้นสติอยู่ในโรงพยาบาล เธอไม่พูดกับใครเลย โดยก่อนหลี่ฟื้น เธอจะพูดกับสามีตลอดและบอกให้เขาอดทน แม้รู้ว่าเขาอาจไม่ได้ยินก็ตาม</p>
      <p>อย่างไรก็ดี แม้หลี่จะฟื้นแล้วแต่อาการของเขายังไม่อยู่ในเกณฑ์ดี ทั้งยังจำลูกสาวของตัวเองไม่ได้ “เขาจำได้แค่ฉัน ถ้ามีคนหรือสองคนเข้ามาที่วอร์ด เขาจะกลัวมากเหมือนกับจะมีใครมาทำร้าย” ภรรยากล่าว</p>
      <p>หลังเสร็จสิ้นขั้นตอนการปลูกถ่ายเนื้อเยื่อสองครั้ง แพทย์ย้ายเขาจากห้องดูแลผู้ป่วยหนัก (ICU) ไปยังศูนย์ผู้ป่วยไฟคลอกแล้ว ร่างกายของเขายังถูกพันผ้าเป็นส่วนใหญ่ ส่วนตา จมูก และปากที่ไม่ได้ถูกพันผ้ายังคงมีสะเก็ดแผลจากไฟคลอก</p>
      <p>แพทย์เปิดเผยว่ายังคงต้องดูกันต่อไปว่าร่างกายจะปฏิเสธการปลูกถ่ายหรือไม่ และหลี่จะต้องเข้ารับการผ่าตัดอีกหลายครั้ง นี่จะเป็นกระบวนการรักษาที่ใช้เวลานานและสร้างความเจ็บปวดแก่เขาอย่างมาก</p>
      <p><b>“เขาไม่เคยโต้เถียงกับใครตามท้องถนนเลย ฉันคิดว่าเขาแค่ทนไม่ได้ที่เห็นคนทำลายสถานีรถไฟใต้ดิน”</b> ภรรยากล่าว <b>“ฉันว่าเขากล้าหาญมาก”</b></p>
      <p>หลี่ประกอบอาชีพเป็นคนงานก่อสร้างและเป็นเสาหลักหาเงินเลี้ยงครอบครัวเพียงคนเดียว หลังเกิดเหตุการณ์ดังกล่าวขึ้น ภรรยาและลูกสาวของเขาต่างทุกข์ทรมานใจและต้องตกอยู่ภายใต้แรงกดดันมหาศาล</p>
      <p>ทั้งนี้ ชาวฮ่องกงจำนวนมากต่างออกมาสนับสนุนครอบครัวของหลี่ ทั้งส่งจดหมายและบริจาคเงิน โดยมีจดหมายฉบับหนึ่งระบุว่าหลี่เป็นวีรบุรุษที่แท้จริงและขอให้เขาหายจากอาการเจ็บป่วยโดยเร็ว</p>
      <p><b>เอลิซาเบท ควอต (Elizabeth Quat) สมาชิกสภานิติบัญญัติที่ติดตามอาการของหลี่</b> ได้มอบเงินบริจาคแก่ภรรยาของหลี่เมื่อวันเสาร์ (23 พ.ย.) พร้อมเล่าว่า “โทรศัพท์ที่ออฟฟิศดิฉันดังไม่หยุดเลย เพราะผู้คนอยากรู้อาการของหลี่ พวกเขาอยากส่งแรงสนับสนุน บางคนยังขอที่อยู่เพื่อจะส่งเช็คให้ด้วย”</p>
      <p>“ประชาชนผู้บริสุทธิ์จำนวนมากตกเป็นเหยื่อความรุนแรงในช่วงไม่กี่วันที่ผ่านมา มีชายชราอีกคนที่เสียชีวิตเพราะถูกผู้ก่อจลาจลขว้างอิฐใส่ศีรษะ เรื่องแบบนี้รับไม่ได้จริงๆ” ควอตให้สัมภาษณ์ พร้อมย้ำว่าประชาชนฮ่องกงควรออกมาแสดงจุดยืนไม่สนับสนุนความรุนแรง</p>
    </article>
  </body>
</html>