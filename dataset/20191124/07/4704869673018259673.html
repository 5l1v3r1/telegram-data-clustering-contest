<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/franciszek-przy-pomniku-meczennikow-w-nagasaki/"/>
    <meta property="og:site_name" content="eKAI"/>
    <meta property="article:published_time" content="2019-11-24T07:00:00+00:00"/>
    <meta property="og:title" content="Franciszek przy Pomniku Męczenników w Nagasaki"/>
    <meta property="og:description" content="&quot;To sanktuarium mówi nam nie tyle o śmierci, ile o zwycięstwie życia&quot; – powiedział papież, składając hołd świętym męczennikom japońskim na Wzgórzu Nishizaka w Nagasaki. W tym miejscu 5 luteg"/>
  </head>
  <body>
    <article>
      <h1>Franciszek przy Pomniku Męczenników w Nagasaki</h1>
      <address><time datetime="2019-11-24T07:00:00+00:00">24 Nov 2019, 07:00</time> by <a rel="author">st (KAI) / hsz</a></address>
      <p>
        <b>„To sanktuarium mówi nam nie tyle o śmierci, ile o zwycięstwie życia” – powiedział papież, składając hołd świętym męczennikom japońskim na Wzgórzu Nishizaka w Nagasaki. W tym miejscu 5 lutego 1597 r. na polecenie szoguna Toyotomi Hideyoshi stracono św. Pawła Mikiego i 25 towarzyszy męczennika. Ich śmierć naznaczyła początek długiego okresu dwóch wieków surowych prześladowań chrześcijan w Japonii. Po wygłoszeniu swego przemówienia Ojciec Święty odmówił ze zgromadzonymi wiernymi modlitwę Anioł Pański a następnie udzielił wszystkim błogosławieństwa apostolskiego, po czym odjechał do siedziby arcybiskupstwa na krótki wypoczynek.</b>
      </p>
      <p><a href="https://ekai.pl/search/Papie%C5%BC/">Papież</a> na początku zaznaczył, że „to sanktuarium mówi nam nie tyle o śmierci, ile o zwycięstwie życia” i przypomniał, że św. <a href="https://ekai.pl/search/Jan+Pawe%C5%82+II/">Jan Paweł II</a> widział to miejsce nie tylko jako górę męczenników, ale jako prawdziwą Górę Błogosławieństw. „Głoszone jest tutaj także światło zmartwychwstania, gdzie krew męczenników staje się nasieniem nowego życia, które Jezus Chrystus chce dać nam wszystkim. Ich świadectwo umacnia nas w wierze i pomaga nam odnowić naszą ofiarność i zaangażowanie, aby żyć uczniostwem misyjnym, które potrafi działać na rzecz kultury zdolnej do chronienia i bronienia zawsze każdego życia poprzez «męczeństwo» codziennej i cichej służby wszystkim, a zwłaszcza najbardziej potrzebującym” – stwierdził <a href="https://ekai.pl/search/Franciszek/">Franciszek</a>.</p>
      <p>Zaapelował, aby japońscy katolicy pielęgnowali żywą pamięć tych świadków wiary. „Niech Kościół we współczesnej Japonii, ze wszystkimi swoimi trudnościami i nadziejami czuje się wezwany do słuchania każdego dnia orędzia głoszonego przez św. Pawła Miki z jego krzyża i dzielenia się ze wszystkimi mężczyznami i kobietami radością i pięknem Ewangelii, która jest drogą, prawdą i życiem (por. J 14, 6)” – powiedział Ojciec Święty.</p>
      <p><a href="https://ekai.pl/search/Franciszek/">Franciszek</a> przypomniał, że również dzisiaj wielu chrześcijan jest prześladowanych ze względu na swoją wiarę. „Módlmy się za nich i wraz z nimi, i domagajmy się, aby zapewniono wolność religijną wszystkim i we wszystkich zakątkach planety. „Zaprotestujmy też przeciwko wszelkim manipulacjom religii dokonywanym przez politykę ekstremizmu i podziału, przez systemy nieskrępowanego zysku lub przez nienawistne tendencje ideologiczne, które manipulują działaniami i przyszłością kobiet i mężczyzn – wezwał papież.</p>
      <p>Pełny tekst papieskiego przemówienia dostępny jest <a href="https://ekai.pl/dokumenty/przemowienie-papieza-franciszka-przy-pomniku-meczennikow-w-nagasaki/"><b>TUTAJ</b></a>.</p>
      <footer>Nagasaki Ⓒ Ⓟ</footer>
      <related>
        <a href="https://ekai.pl/statut-fundacji-swietego-jozefa-gotowy-wkrotce-podpisanie-aktu-notarialnego/"/>
      </related>
    </article>
  </body>
</html>