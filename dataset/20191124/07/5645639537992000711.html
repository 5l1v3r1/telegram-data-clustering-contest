<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/oneplus-unikla-data-zakazniku/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-24T07:40:07+00:00"/>
    <meta property="og:title" content="OnePlus unikla data zákazníků"/>
    <meta property="og:description" content="Při nákupu na internetu si musíte dávat pozor, komu předáváte osobní informace. Zpravidla se člověk cítí bezpečněji na stránkách známějších firem, ale to ještě neznamená, že je vše zabezpečené na maximální úroveň. Příkladem je aktuální problém společnosti OnePlus, která již podruhé zaznamenala únik dat. Před rokem se nepodařilo uhlídat i platební informace. OnePlus a únik […]"/>
  </head>
  <body>
    <article>
      <h1>OnePlus unikla data zákazníků</h1>
      <address><time datetime="2019-11-24T07:40:07+00:00">24 Nov 2019, 07:40</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Při nákupu na internetu si musíte dávat pozor, komu předáváte osobní informace. Zpravidla se člověk cítí bezpečněji na stránkách známějších firem, ale to ještě neznamená, že je vše zabezpečené na maximální úroveň. Příkladem je aktuální problém společnosti OnePlus, která již podruhé zaznamenala únik dat. Před rokem se nepodařilo uhlídat i platební informace.</p>
      <h3>OnePlus a únik dat</h3>
      <p>Vnitřní bezpečnostní tým společnosti OnePlus objevil neautorizovaný přístup k datům zákazníků třetí stranou. Ta získávala informace o klientech. Konkrétně došlo k úniku jmen, adres, telefonních čísel a e-mailů. Hesla a platební informace jsou v bezpečí.</p>
      <p>
        <a href="https://dotekomanie.cz/2019/11/cesko-pod-naporem-prozvanecich-podvodniku/">Česko pod náporem „prozváněcích“ podvodníků</a>
      </p>
      <p>Společnost okamžitě opravila bezpečnostní chybu, přičemž má kompletní seznam dotčených klientů. Proto někteří zákazníci mohli dostat e-mail, kde je konstatováno, že k jejich datům měla přístup třetí strana. Jestliže jste nedostali e-mail, nepatříte mezi dotčené klienty. OnePlus neuvedlo, kolika klientů se problém dotkl, ani jakékoliv detaily ohledně neautorizovaného přístupu.</p>
      <figure>
        <img src="https://dotekomanie.cz/wp-content/uploads/2019/11/sta%C5%BEen%C3%BD-soubor-424x119x.jpg"/>
      </figure>
      <p>V tomto případě dotčený zákazník nemá v podstatě možnost cokoliv udělat, aby nedošlo k zneužití dat. V tuto chvíli mohou být data prodána dalším subjektům, které je mohou například zneužít pro marketingové účely. Může se tak zvýšit počet spamu. Je zde také možnost, že je nějaký subjekt zneužije k podvodu. Například se bude vydávat za zástupce společnosti OnePlus a může požadovat doplnění údajů atd.</p>
      <p>OnePlus tedy varuje zákazníky, aby nereagovali na podvodné e-maily a všechny události prováděli na oficiálních stránkách webu OnePlus. Neměli by jen tak klikat na odkazy v e-mailech a podobně. Zde je jednoduše potřeba zvýšené ostražitosti.</p>
      <footer>Zdroje: <a href="https://www.droid-life.com/2019/11/22/oneplus-customers-had-order-information-accessed-by-an-unauthorized-3rd-party/#c4ca4/">droid-life.com</a>, <a href="https://www.gsmarena.com/oneplus_security_breach_exposes_customer_names_emails_phone_numbers_and_addresses-news-40235.php#c4ca4/">gsmarena.com</a></footer>
    </article>
  </body>
</html>