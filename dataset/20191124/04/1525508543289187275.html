<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778431/%D8%AA%D8%A7%D8%B3%DB%8C%D8%B3-%D8%B3%DB%8C%D8%B3%D8%AA%D9%85-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%DA%A9%D9%86%D8%AA%D8%B1%D9%84-%D8%AF%D9%88%D9%BE%DB%8C%D9%86%DA%AF-%D8%A8%D8%B1%D8%A7%DB%8C-%D9%88%D8%B1%D8%B2%D8%B4%DA%A9%D8%A7%D8%B1%D8%A7%D9%86-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T04:23:14+00:00"/>
    <meta property="og:title" content="طبق توصیه وادا انجام می‌شود؛ تاسیس سیستم بین‌المللی کنترل دوپینگ برای ورزشکاران ایران"/>
    <meta property="og:description" content="آژانس جهانی مبارزه با دوپینگ به ایران توصیه کرده به منظور کنترل دوپینگ دقیق‌تر ورزشکاران شاخص در تمام رشته‌ها از ابتدای سال میلادی آینده سیستم بین‌المللی برای ثبت اطلاعات آنها را تاسیس کند."/>
  </head>
  <body>
    <article>
      <h1>طبق توصیه وادا انجام می‌شود؛ تاسیس سیستم بین‌المللی کنترل دوپینگ برای ورزشکاران ایران</h1>
      <address><time datetime="2019-11-24T04:23:14+00:00">24 Nov 2019, 04:23</time> by <a rel="author" href="https://www.mehrnews.com/archive?jr=49" target="_blank">زینب حاجی حسینی</a></address>
      <p>به گزارش <a href="https://www.mehrnews.com/">خبرنگار مهر</a>، آژانس جهانی مبارزه با دوپینگ (وادا) که به عنوان متولی مبارزه با دوپینگ در تمام رشته ها و سطوح به حساب می آید، سال هاست که بانک اطلاعاتی ورزشکاران با بالاترین اولویت در سطح ملی را با هدف نمونه گیری متمرکز در حین مسابقات و خارج از آن، به عنوان بخشی از برنامه توزیع نمونه گیری خود پایه ریزی کرده است.</p>
      <p>بر این اساس، ورزشکاران مورد تاکید وادا در کشورها و رشته های مختلف موظف هستند اطلاعات زمانی و مکانی خود را در «Registered Testing Pool - RTP» ثبت کرده و هرگونه تغییر و جابه جایی را هم در اولین فرصت اطلاع رسانی کنند.</p>
      <p>وادا طبق اطلاعات مندرج در این سامانه اقدام به نمونه گیری سرزده از ورزشکاران موردنظر خود می کند. احسان حدادی پرتابگر دیسک کشورمان از جمله ورزشکاران ایران است که به خاطر قرار داشتن نامش در این فهرست، بارها با حضور یکباره ماموران وادا در محل مسابقه، تمرین و یا حتی محل اقامت و سکونتش مواجه شده است.</p>
      <p>حالا آژانس جهانی مبارزه با دوپینگ در راستای گسترده تر کردن کنترل دوپینگ به این شکل، به ستاد ملی مبارزه با دوپینگ (نادو) کشورهای عضو راه اندازی سیستم مشابه آن را توصیه کرده است.</p>
      <p>این سیستم با نام  Anti Doping Administration &amp; Management System یا ADAMS این امکان را به نادوهای کشورها می دهد که گزارش تمام تست های گرفته شده (فرم کنترل دوپینگ) را بلافاصله بعد از انجام تست وارد سیستم کنند. آزمایشگاه کنترل دوپینگ هم موظف است نتایج تست ها را در این سیستم قرار دهد.</p>
      <p>سیستم ADAMS در سطح بین المللی است چراکه علاوه بر نادو، کشورها و آزمایشگاه آکردیته برای نهادهایی مانند آژانس جهانی مبارزه با دوپینگ و فدراسیون های بین المللی هم قابل دسترسی است.</p>
      <p>قرار است از ابتدای سال میلادی آینده سیستم ADAMS در نادو ایران راه اندازی شود. سپس ورزشکاران اصلی کشور در تمام رشته ها شناسایی و موظف به ثبت موقعیت مکانی و زمانی خود در این سیستم خواهند شد. بر اساس این اطلاعات ثبت شده کنترل دوپینگ از این دسته ورزشکاران انجام می شود.</p>
      <p>البته مشکلی که فعلا سد راه این موضوع است، بلاتکلیفی مدیریتی در فدراسیون پزشکی ورزشی است که در نادو هم تاثیرگذار است. چراکه رئیس فدراسیون پزشکی ورزشی که دوره ریاستش به پایان رسیده متصدی دبیرکلی نادو است.</p>
      <p>ریاست غلامرضا نوروزی در فدراسیون پزشکی ورزشی ۶ آبان ماه تمام شد اما با وجود گذشت نزدیک به یک ماه هنوز وزارت ورزش برای  این فدراسیون تصمیمی نگرفته است.</p>
    </article>
  </body>
</html>