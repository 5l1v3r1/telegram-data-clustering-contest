<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/analiza-ap-care-este-piesa-esentiala-care-lipseste-in-ancheta-democratilor-legata-de-ukrainegate.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T04:49:12+00:00"/>
    <meta property="og:title" content="Analiză AP: Care este piesa esențială care lipsește în ancheta democraților legată de Ukrainegate"/>
    <meta property="og:description" content="Niciunul dintre martorii care au fost prezenți în ultimele două saptamâni la audierile publice din Camera Reprezentanților de la Washington nu a putut"/>
  </head>
  <body>
    <article>
      <h1> Analiză AP: Care este piesa esențială care lipsește în ancheta democraților legată de Ukrainegate </h1>
      <address><time datetime="2019-11-24T04:49:12+00:00">24 Nov 2019, 04:49</time> by <a rel="author">Adrian Novac</a></address>
      <p>Niciunul dintre martorii care au fost prezenți în ultimele două saptamâni la audierile publice din Camera Reprezentanților de la Washington nu a putut confirma personal că președintele Donald Trump a condiționat în mod direct eliberarea a 400 de milioane de dolari în ajutor militar pentru Kiev de anunțarea, de către partea ucraineană, a unei anchete împotriva fostului vicepreședinte Joe Biden și a Comitetului Național Democrat, susține o analiză realizată de către AP.</p>
      <p>Acest lucru, coroborat cu ultimele sondaje de opinie care indică o creștere a numărului americanilor care se opun declanșării procedurii de punere sub acuzare și înlaturare din funcție a liderului de la Casă Albă, oferă o șansă importantă lui Trump și aliaților săi din Partidul Republican în ceea ce privește consolidarea apărării în față eforturilor democraților.</p>
      <p><a href="https://www.yahoo.com/news/analysis-mountain-impeachment-evidence-beyond-015100779.html">AP</a> afirma că, după două săptămâni de audieri publice în cadrul anchetei privind posibila destituire a președintelui Trump, „există un munte de dovezi care sunt acum în afară de orice îndoiala.” Printre acestea, agenția de presă susține că Trump a ordonat în mod explicit oficialilor guvernamentali americani să lucreze cu avocatul său personal, Rudy Giuliani, în probleme legate de Ucraina, o țară profund dependentă de ajutorul Washingtonului pentru a combate agresiunea rusă în districtele sale estice.</p>
      <p>De asemenea, președintele republican ar fi presat Ucraina să lanseze investigații împotriva rivalilor săi politici, bazându-se pe o teorie a conspirației pe care chiar proprii săi consilieri au pus-o sub semnul întrebarii. În plus, oficialii americani și ucraineni s-au temut că Trump va bloca un pachet de ajutor militar necesar Ucrainei până când guvernul de la Kievul urma să anunțe că va lansa respectivele anchete.</p>
      <p>AP scrie că „aceste fapte au fost confirmate de o duzină de martori, cei mai mulți oficiali guvernamentali care au servit atât sub administrații democratice, cât și republicane.” În mărturiile lor, acești martori s-au bazat pe e-mailuri, mesaje text și note personale făcute în ultimele luni pentru a-și susține afirmațiile.â</p>
      <p>Potrivit agenției de presă, toate aceste mărturii, luate împreună, „au zugrăvit un portret al unui președinte american dispus să-și folosească funcția puternică pentru a forța un guvern străin pentru ajutor politic personal.” Aceste dezvăluiri au fost suficiente pentru a-i face pe mulți democrați să ia în considerare să voteze pentru a-l pune sub acuzare pe președintele Trump înainte de sfârșitul anului, lucru care va duce la organizarea unui proces în Senat.</p>
      <p>
        <b>Dovada lipsa</b>
      </p>
      <p>În această avalanșă de dovezi incriminatorii, lipseste însa o piesă importantă. Așa cum scrie agenția, niciunul dintre martorii care s-au perindat prin fața membrilor House Intelligence Committee și a camerelor de luat vederi nu a putut confirma personal că Trump a condiționat în mod direct deblocarea ajutorului militar de 400 de milioane de dolari pentru ucrainieni de declanșarea, de către procurorii de la Kiev, a unor anchete împotriva lui Biden și a Comitetului Național Democrat. Este „o lipsa semnificativă” care oferă un colac de salvare lui Trump și aliaților săi din Partidul Republican.</p>
      <p>Unii republicani au sugerat că, chiar dacă s-ar putea realiza această legătură, nu ar fi suficient ca ei să susțină punerea sub acuzare și demiterea lui Trump din funcția de președinte al Statelor Unite. Și, fără această legătură esențială, susținerea de care beneficiază liderul de la Casă Albă în rândul congresmenilor republicani „pare formidabilă.”</p>
      <p>Reamintim că, după votul din Camera Reprezentanților (care cum este majoritar democrată), Senatul va fi însărcinat cu organizarea procesului legat de procedura de i<i>mpeachment </i>în care există un prag mai mare de voturi necesare care trebuie atins pentru ca procedura să aibă succes. Asta înseamnă că, în Senat, un număr mai mare de aleși trebuie să voteze în favoarea condamnării liderului american decât în Camera Reprezentanților.</p>
      <p>În Cameră, este necesară o majoritate simplă, iar în Senat este nevoie de o majoritate de două treimi (67%). Dacă Senatul nu reușește să adune numărul necesar de voturi (iar toate calculele actuale arată că republicanii, care sunt majoritari în camera superioară a legislativului, nu vor susține demiterea lui Trump), atunci președintele va fi doar pus sub acuzare (<i>impeached</i>), dar nu va fi înlăturat din funcție. Așa s-a întâmplat în cazurile de i<i>mpeachment </i>de până acum, cu Andrew Jackson și Bill Clinton.</p>
      <p>„Nu am auzit dovezi care să demonstreze că președintele a dat mită sau a extorcat,” a spus Will Hurd, un republican moderat din Texas, care se va retrage din Congres anul viitor și este perceput de analiști ca un indicator pentru orice semn de slăbiciune în sprijinul Partidului Republican pentru președinte. Ca și alți republicani, Hurd a explicat că a considerat acțiunile lui Trump „nepotrivite,” dar în niciun caz care să ducă la punerea sub acuzare a președintelui.</p>
      <p>
        <b>O noua problema</b>
      </p>
      <p>La toate acestea se mai adaugă o nouă problema pentru democrați. Cele mai recente sondaje de opinie arată faptul că susținerea alegătorilor potențiali pentru punerea sub acuzare a lui Trump începe să se modifice, iar americanii nu mai sprijină această procedura așa cum o făceau în urmă cu câteva saptamâni. Potrivit <a href="https://www.realclearpolitics.com/epolls/other/public_approval_of_the_impeachment_and_removal_of_president_trump-6957.html">Real Clear Politics</a>, care face o medie a celor mai importante sondaje de opinie din Statele Unite, procentul celor care au răspuns „Yes/Remove” la întrebarea privind soarta lui Trump este cu doar 2% mai mare decât al celor care se opun (47.8% față de 45.8%), fiind în scădere continuă de câteva saptamâni.</p>
      <p>În plus, iar acest lucru este și mai relevant, un nou sondaj la nivel național a dezvăluit că alegătorii independenți sunt cei care se află în prim-planul acestei schimbări semnificative în ceea ce privește punerea sub acuzare a președintelui Trump, al doilea sondaj major care a constatat această schimbare în ultima săptămână. Astfel, ancheta realizata de <a href="https://emersonpolling.reportablenews.com/pr/november-na%C8%9Bional-poll-support-for-impeachment-declines-biden-and-sanders-lead-democratic-primary">Emerson College</a> a indicat că <b>45%</b> dintre cei chestionați se opun punerii sub acuzare a președintelui Trump, față de <b>43%</b> care o susțin. Această este o schimbare de 6 puncte față de luna octombrie, când <b>48%</b> dintre alegători au susținut acuzarea liderului de la Casă Albă și <b>44</b> la sută s-au opus.</p>
      <p>Mai important, sondajul arată că mai mulți independenți se opun acum declanșării procedurii de <i>impeachment </i>decât o susțin, o schimbare pe care analiștii o consideră semnificativă față de sondajul realizat de Emerson în octombrie. Noul sondaj a descoperit că <b>49</b> la sută dintre alegătorii independenți se opun acum acuzării lui Trump, comparativ cu <b>34%</b> care o susțin. În octombrie,<b> 48</b> la sută dintre independenții chestionați au susținut acuzarea președintelui republican, față de <b>39% </b>care s-au opus.</p>
      <p>Acesta este cel de-al doilea sondaj din această săptămână care arată că alegătorii sunt din ce în ce mai deciși să se opună acuzării lui Trump, în ciuda acoperirii mediatice de care s-au bucurat audierile publice organizate de democrați. Un sondaj al <a href="https://law.marquette.edu/poll/">Universității Marquette</a> realizat în Wisconsin, un așa numit „swing state” câstigat de Trump în 2016 după decenii în care a votat candidatul democrat la președinție, a constatat că <b>40%</b> dintre alegători consideră că președintele ar trebui să fie pus sub acuzare și înlaturat din funcție, față de <b>53%</b> care sunt împotriva acestui lucru.</p>
      <p>Doar <b>36%</b> dintre respondenții independenți din Wisconsin susțin demiterea lui Trump, o cifra extrem de scăzută si care arata riscuri semnificative pentru democrati.</p>
      <p>„În acest moment, procedura de <i>impeachment</i> nu are niciun efect pentru că nu îi face pe independenți sau republicani să fie împotriva lui Trump,” a declarat Monika McDermott, analistă politică la Fordham University, referindu-se la rezultatele scrutinului realizat de Emerson College, în timp ce alți comentatori cred că audierile publice nu au reușit să modifice semnificativ opiniile americanilor despre Trump și, așa cum am mai scris în <a href="https://www.g4media.ro/audierile-publice-%C3%AEn-afacerea-ukrainegate-au-%C3%AEnceput-%C3%AEn-sua-cum-vor-democra%C8%9Bii-s%C4%83-l-%C3%AEnl%C4%83ture-pe-trump-%C8%99i-ce-strategie-au-republicanii.html">analize trecute</a>, chiar au reușit să întareasca susținerea de care beneficiază liderul american. În același, timp, spectacolul televizat care a dominat transmisile TV în ultimele două saptamâni a avut efectul opus celui scontat de democrați, îndepartând alegătorii independenți.</p>
      <p>
        <b>Ce soluții au democrații</b>
      </p>
      <p>Confruntați cu această realitate, ce soluții au democrații?Cel mai probabil, democrații se confruntă acum cu perspectiva unui vot în Camera ce va fi dat de-a lungul liniilor de partid și cu o opinie publică care și-a modificat semnificativ poziția fata de demiterea lui Trump.</p>
      <p>Odată cu sfârsitul audierilor publice, democrații trebuie să decidă rapid ce cale trebuie să urmeze în continuare. În primul rând, ei trebuie să se hotărască dacă vor începe să redacteze articolele de punere sub acuzare a lui Trump bazându-se pe ceea ce s-a dezvăluit până în acest moment sau vor solicita audierea unor martori suplimentari, care ar putea oferi dovezi mai directe ale acțiunilor ilegale ale lui Trump. Între acești martori se numără șeful personalului de la Casa Albă, Mick Mulvaney, și fostul consilier pe probleme de securitate națională, John Bolton.</p>
      <p>Este, cred comentatorii, un efort cu șanse minime de reușită, deoarece va fi puțin probabil că Bolton și Mulvaney să facă declarații în fața Congresului. Citând privilegii executive, ambii au cerut ca instanțele de judecată să stabilească dacă trebuie să apară în fata comitetelor din Congres care anchetează Ukrainegate. Șansele minime de reușită ale democraților au fost remarcate inclusiv de către președinta Camerei Reprezentanților, Nancy Pelosi, care a declarat zilele trecute că nu dorește ca următorii pași în ancheta democraților să fie „la mila unui tribunal.</p>
      <p>În acest context, analiștii cred că, pentru a încearca să-i influențeze atât pe republicanii moderati, cât și pe americanii obisnuiti, democrații vor urmări în zilele următoare să prezinte ancheta lor ca pe una care nu se referă neaparat doar la viitorul lui Trump. „Este vorba despre ce ar trebui să se aștepte americanii de la președintele lor,” susține AP, referindu la declarația din această saptamâna a Fionei Hill, fostă oficială a Casei Albe în domeniul securității naționale, care a afirmat că, dacă Congresul permite unui președinte american să ceară unui guvern străin să investigheze un rival politic, el crează „un precedent periculos.”</p>
      <p>
        <i>Surse: AP, BBC, The Hill</i>
      </p>
      <p>
        <i>Foto: Casa Albă</i>
      </p>
    </article>
  </body>
</html>