<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301108/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A7%D8%B2-%D9%85%D9%86%D8%A7%D8%B8%D8%B1%D9%87-%D9%85%DB%8C-%DA%AF%D9%88%DB%8C%D9%86%D8%AF-%D8%A7%D8%B2-%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B1%D8%B4%D8%AA%D9%87-%D9%87%D8%A7%DB%8C-%D9%85%D8%AE%D8%AA%D9%84%D9%81-%D8%AA%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T04:29:33+00:00"/>
    <meta property="og:title" content="دانشجویان از مناظره می‌گویند/ از آشنایی با رشته‌های مختلف تا تمرین واقعی برای گفت‌ و گو"/>
    <meta property="og:description" content="ایسنا/ایلام تیم دانشجویی «باور» از دانشگاه ایلام دو سال پیاپی توانست در مرحله‌ی استانی مسابقات ملی مناظره دانشجویان قهرمان شوند و به مسابقات منطقه‌ای راه پیدا کند."/>
  </head>
  <body>
    <article>
      <h1>دانشجویان از مناظره می‌گویند/ از آشنایی با رشته‌های مختلف تا تمرین واقعی برای گفت‌ و گو</h1>
      <address><time datetime="2019-11-24T04:29:33+00:00">24 Nov 2019, 04:29</time> by <a rel="author">مجید کیان</a></address>
      <p>ایسنا/ایلام تیم دانشجویی «باور» از دانشگاه ایلام دو سال پیاپی توانست در مرحله‌ی استانی مسابقات ملی مناظره دانشجویان قهرمان شوند و به مسابقات منطقه‌ای راه پیدا کند.</p>
      <p>سه نفر از اعضای این تیم با حضور در ایسنا از تجربه‌های خود در این مسابقات ملی مناظره دانشجویی گفتند.</p>
      <p>«زهرا ظفری» اظهار کرد: مناظره  به معنای واقعی فرصتی برای یادگیری است و من در طول این دو سال مطالب زیادی یاد گرفتیم و دریافتیم که می‌توان با تمرین قدرت تحلیل را بالا برد و منطقی از یک گزاره دفاع یا با آن مخالفت کرد.</p>
      <p>وی سخنوری با تکیه بر منطق را از نتایج این مناظره‌ها عنوان کرد و گفت: بهتر است دانشجویانی که در این مسابقات حضور پیدا می‌کنند تشویق شوند و این تشویق برای تیم‌هایی که به مرحله منطقه‌ای راه پیدا می‌کنند بیشتر باشد.</p>
      <p>«آمنه عصفوری‌نژاد» دیگر عضو این تیم گفت: مشکلی که وجود دارد این است که باید میزان تحصیلات در رقابت‌ها و تیم‌ها دیده شود به این مفهوم که رقابت تیمی که اعضای آن دانشجوی کارشناسی هستند با تیمی که اعضای آن دانشجوی دوره دکتری‌اند، معقول به نظر نمی‌رسد.</p>
      <p>وی گفت: در یک قانون نانوشته داوران مخصوصا در مرحله منطقه‌ای سعی می‌کنند یک تیم را به هر نحوی از استان میزبان بالا بیاورند که این موضوع از بقیه‌ی تیم‌ها سلب انگیزه می‌کند.</p>
      <p>عصفوری‌نژاد مطالعه در حوزه‌های مختلف را از نتایج مناظره‌های دانشجویی دانست و گفت: وقتی برای دفاع یا رد گزاره‌ای پای صحبت‌های اساتیدی از گروه‌های جامعه‌شناسی، اقتصاد و دیگر رشته‌ها نشستیم دنیای جدیدی را فراروی خود دیدیم و به این نتیجه رسیدیم که دانشجویی سخت‌تر از آن است خود را به خواندن چند کتاب‌ رشته‌ی تحصیلی محدود کرد.  </p>
      <p>«زهرا ملک‌ملکی» هم گفت: برخی گزاره‌ها خط قرمز هستند و دانشجو به راحتی نمی‌تواند درباره آنها صحبت کند بهتر است در گزاره‌ها تجدید نظر شود.</p>
      <p>وی ادامه داد: به نظرم باید در انتخاب داوران نیز باید به گرایش فکری آنها توجه داشت چون من دانشجو این طور استنباط می‌کنم که یک داور با توجه به اعتقادی که درباره گزاره دارد به تیم موافق یا مخالف رای می‌دهد در حالی که گزاره‌ها بر تیم‌ها تحمیل شده‌اند و ممکن است یک تیم علی‌رغم میل باطنی خود به دفاع از یک گزاره یا مخالفت با آن بپردازد.</p>
      <p>ملک‌ملکی گفت: در مسابقات مناظره دانشجویی دریافتم که زیاد حرف زدن به مفهوم تمرین گفت و گو نیست و در واقع گفت و گو مبتنی بر اصول خاصی است و لازمه آن تحمل شنیدن صدای مخالف و ارائه جواب منطقی است.</p>
      <p>وی با قدردانی از طراحی چنین برنامه‌هایی توسط جهاددانشگاهی ، گفت: بهتر است چند هفته قبل از برگزاری این مسابقات تبلیغات برای مراحل استانی بیشتر شود تا دانشجویان بیشتری شرکت کنند.</p>
      <p>این دانشجوی دانشگاه ایلام از دانشجویان دانشگاه‌های مختلف خواست تا با شرکت در برنامه‌های مناظره در این تمرین ملی برای گفت‌وگو شرکت کنند.</p>
      <p>«محسن ملکی» معاون فرهنگی جهاددانشگاهی واحد استان ایلام نیز اظهار کرد: افزایش بیش از دو برابری تیم‌های شرکت‌کننده در مسابقات مناظره امسال نسبت به سال گذشته نشان دهنده‌ی رقبت هر چه بیشتر دانشجویان برای ورود به فضای گفت و گو و نقد سازنده است که امیدواریم این روند با تبیین هرچه بیشتر مسابقات مناظره در فضای دانشجویی ادامه یابد.</p>
      <p>وی افزایش مشارکت دانشگاه‌ها در معرفی تیم‌های مراجعه کننده را از دیگر نکات مثبت مسابقات امسال برشمرد و ابراز امیداوری کرد روند روبه رشد مسابقات مناظره در نهمین دوره آن که در سال تحصیلی 99-98 برگزار خواهد شد ادامه یابد.  </p>
      <p>انتهای پیام</p>
    </article>
  </body>
</html>