<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392477-%d7%97%d7%a8%d7%a4%d7%94-%d7%93%d7%aa%d7%99%d7%aa-%d7%94%d7%a8%d7%91-%d7%a9%d7%99-%d7%a4%d7%99%d7%a8%d7%95%d7%9f-%d7%91%d7%91%d7%a7%d7%95%d7%a8%d7%aa-%d7%a7%d7%a9%d7%94-%d7%a2%d7%9c-%d7%94%d7%9e"/>
    <meta property="og:site_name" content="סרוגים"/>
    <meta property="article:published_time" content="2019-11-24T04:30:16+00:00"/>
    <meta property="og:title" content="&quot;חרפה דתית&quot;: הרב שי פירון בבקורת קשה על המגזר הסרוג"/>
    <meta property="og:description" content="הרב שי פירון, שכיהן כשר חינוך תחת ראש הממשלה בנימין נתניהו, קורא לו לפרוש מתפקידו ומותח בקורת קשה על הציונות הדתית: &quot;אני יודע ש'על כל פשעים תכסה אהבה'"/>
  </head>
  <body>
    <article>
      <h1>"חרפה דתית": הרב שי פירון בבקורת קשה על המגזר הסרוג</h1>
      <h2>הרב שי פירון, שכיהן כשר חינוך תחת ראש הממשלה בנימין נתניהו, קורא לו לפרוש מתפקידו ומותח בקורת קשה על הציונות הדתית: "אני יודע ש'על כל פשעים תכסה אהבה'. לא שמעתי ש'על כל פשעים תכסה ימניות'"</h2>
      <address><time datetime="2019-11-24T04:30:16+00:00">24 Nov 2019, 04:30</time> by <a rel="author">, חדשות סרוגים</a></address>
      <p>הרב שי פירון, שכיהן תחת נתניהו כשר החינוך לשעבר ממפלגת יש עתיד, קורא לראש הממשלה לפרוש מתפקידו, ומותח בקורת קשה וחריפה על הציונות הדתית ומנהיגיה בעקבות הגיבוי המלא שהם מעניקים לנתניהו.</p>
      <p>בעמוד הפייסבוק שלו פרסם הרב פירון מכתב פתוח לנתניהו, לשרי הליכוד ולציונות הדתית, בו הוא כתב: "מר נתניהו, אפשר לאהוב ולהעריך, להעריץ אותך. אפשר לבוז, לחלוק ולראות בך ראש ממשלה רע. על כך יחליטו הבוחרים. אבל אם לא תרד מהבמה בזמן, ישכחו את כל הדברים הטובים שעשית – ועשית. כל משקלך ההיסטורי יסתכם במשפט, בנאומיך המסוכנים, באמירות חסרות אחריות. יש לך מורשת, יש לך הישגים. אל תהרוס אותם".</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"לחקור את החוקרים", הצהרת נתניהו נגד כתב האישום נגדו (קרדיט: קונטקט)</p>
      <p>בהמשך כתב הרב פירון: "שרי הליכוד. אני מתחיל לחשוב שכפי הנראה כמעט אף אחד מכם לא מתאים להנהגת המדינה. אף אחד מכם לא אומר מילה, לטוב או לרע; בעד או נגד?! אתם מנהיגים?".</p>
      <p>הרב פירון מבקש להתייחס לפרשיות ראש הממשלה מנקודת מבט מוסרית וכותב: "אין שאלה על העובדות המוסריות. אבל זה הפסיק להטריד אותנו כחברה. וזה כואב. עזבו. לא מתאים לכתב אישום? בסדר. אבל מוסרית? ערכית? התנהלותית? זה מה שהיינו רוצים? בעיניי, מוסרית, תיק 1000 הוא החמור בתיקים מפני שהוא מצביע על התנהלות אישית מוסרית קלוקלת. ואנחנו – ממשיכים לדון בעוצמה המשפטית של התיק. האמת פחות מעניין אותי. מטרידה אותי העוצמה המוסרית של התיק".</p>
      <p>"עם ישראל חי. זה לא יעזור. לא למר נתניהו ולא לחבורה שמסביבו. אנחנו חזקים. לא נתפרק. נמשיך לחלוק, להתווכח. יהיה לנו שמאל וימין, דתיים וחילוניים ויהודים וערבים. נתווכח על דמותה של ישראל אבל לא ניתן לאיש, כולל ראש הממשלה, לפרק אותנו. לא תהיה כאן הפיכה, לא יהיה מרד ברחובות. זה הרגע שבו כולנו צריכים להוכיח, אחד לשני, שיש משהו שאנו אוהבים יותר מכל – את מדינת ישראל".</p>
      <p>בסוף דבריו מתח הרב פירון בקורת על הציונות הדתית והביע אכזבה מהתנהלות והתבטאות רבניה ומנהיגיה: "זה לא סוד. אני שייך – במהותי – לציונות הדתית. גדלתי בה ובמוסדותיה. מאמין בערכיה. העובדה שכל מנהיגיה – כאיש אחד – מגנים על ראש הממשלה בשעה שיש ספק משפטי ווודאיות מוסרית – היא חרפה דתית. אני משוכנע שהיא מזיקה לתהליך החינוכי ולאמון העתידי. קראתי פעם אחר פעם בתנ"ך. אני יודע ש"על כל פשעים תכסה אהבה".לא שמעתי ש"על כל פשעים תכסה ימניות'".</p>
    </article>
  </body>
</html>