<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778890/%D9%85%D8%AA%D9%88%D8%B3%D8%B7-%D8%A7%D8%B1%D8%B2%D8%B4-%D8%AF%D8%A7%D8%AF-%D9%88-%D8%B3%D8%AA%D8%AF-%D8%B1%D9%88%D8%B2%D8%A7%D9%86%D9%87-%D8%A8%D9%88%D8%B1%D8%B3-%D9%87%D9%85%D8%AF%D8%A7%D9%86-%DB%B6%DB%B3-%D8%AF%D8%B1%D8%B5%D8%AF-%DA%A9%D8%A7%D9%87%D8%B4-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T04:57:44+00:00"/>
    <meta property="og:title" content="مدیر بورس منطقه‌ای همدان: متوسط ارزش داد و ستد روزانه بورس همدان ۶۳ درصد کاهش یافت"/>
    <meta property="og:description" content="همدان - مدیر بورس منطقه‌ای همدان گفت: متوسط ارزش داد و ستد روزانه بورس همدان در آبان ماه ۵۴ میلیارد و ۶۱۴ میلیون و ۹۷۰ هزار و ۸۲۶ ریال بوده که نسبت به مهرماه ۶۳ درصد کاهش دارد."/>
  </head>
  <body>
    <article>
      <h1>مدیر بورس منطقه‌ای همدان: متوسط ارزش داد و ستد روزانه بورس همدان ۶۳ درصد کاهش یافت</h1>
      <address>
        <time datetime="2019-11-24T04:57:44+00:00">24 Nov 2019, 04:57</time>
      </address>
      <p>علی اسکندری در گفتگو  با <a href="https://www.mehrnews.com/">خبرنگار مهر</a> اظهار داشت: آبان ماه امسال تعداد ۱۷۶ میلیون و ۲۶ هزار و ۶۱۷ سهم متعلق به ۴۲۱ شرکت به ارزش ۹۸۳ میلیارد و ۶۹ میلیون و ۴۷۴ هزار و ۸۶۲ ریال در تالار بورس منطقه ای استان همدان دادوستد شد.</p>
      <p>مدیر بورس منطقه‌ای همدان گفت: ۴۶ درصد مبادلات انجام شده مربوط به خرید سهام و ۵۴ درصد مربوط به فروش سهام بوده است.</p>
      <p>وی گفت: بر این اساس و با توجه به ۱۸ روز کاری فعالیت تالار بورس منطقه ای استان همدان در این ماه، متوسط ارزش داد و ستد روزانه ۵۴ میلیارد و ۶۱۴ میلیون و ۹۷۰ هزار و ۸۲۶ ریال بوده که نسبت به مهر ماه، ۶۳ درصد کاهش داشته است.</p>
      <p>اسکندری اضافه کرد: در این ماه شرکت های گروه سرمایه گذاری میراث فرهنگی، بانک گردشگری و تولیدی فولاد سپید فراب کویر به ترتیب بیشترین ارزش معاملات را به خود اختصاص دادند.</p>
      <p>مدیر بورس منطقه‌ای همدان گفت: همچنین بورس منطقه ای همدان در راستای آشنایی عموم شهروندان با نحوه سرمایه‌گذاری در بورس، نسبت به برگزاری دوره های آموزشی، کارگاه های آموزشی و فراهم کردن امکان بازدید از تالار اقدام کرده که در آبان ماه ۹۸ نفر در دوره های آموزشی بورس همدان شرکت و ۴۰ نفر نیز از تالار بازدید کردند.    </p>
      <p>اسکندری گفت: شاخص کل بورس در پایان آبان ماه معادل ۳۰۴ هزار و ۹۹۷ واحد بود که نسبت به ماه گذشته ۳ هزار و ۳۱۸  واحد کاهش یافت.</p>
      <p>مدیر بورس منطقه‌ای همدان افزود: شاخص کل فرابورس نیز با ۱۴۵ واحد افزایش به ۳ هزار و ۹۵۰ واحد رسید.</p>
    </article>
  </body>
</html>