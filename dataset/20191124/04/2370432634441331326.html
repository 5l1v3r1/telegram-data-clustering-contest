<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T04:48:03+00:00"/>
    <meta property="og:title" content="«Εμφύλιος» στον ΣΥΡΙΖΑ: Εισηγούνται στον Τσίπρα μετωπική με τους 53+"/>
    <meta property="og:description" content="Εισηγήσεις να σκληρύνει τη στάση του και «να τελειώνει με τις μειοψηφίες μέσα στο κόμμα» δέχεται εν όψει συνεδρίου ο Αλέξης Τσίπρας, με αφορμή τη"/>
  </head>
  <body>
    <article>
      <h6 class="kicker">«Να τελειώνει με τις μειοψηφίες μέσα στο κόμμα»</h6>
      <h1>«Εμφύλιος» στον ΣΥΡΙΖΑ: Εισηγούνται στον Τσίπρα μετωπική με τους 53+</h1>
      <address><time datetime="2019-11-24T04:48:03+00:00">24 Nov 2019, 04:48</time> by <a rel="author">ΓΙΑΝΝΗΣ ΚΑΜΠΟΥΡΑΚΗΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Facebook 0</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Twitter</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">LinkedIn</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Περισσότερα</a>
        </li>
      </ul>
      <p>Εισηγήσεις να σκληρύνει τη στάση του και «να τελειώνει με τις μειοψηφίες μέσα στο κόμμα» δέχεται εν όψει συνεδρίου ο Αλέξης Τσίπρας, με αφορμή τη δημοσιοποίηση του μανιφέστου της πρωτοβουλίας «53+» που έχει προκαλέσει έντονες και ποικίλες αντιδράσεις.</p>
      <p>Στο στόχαστρο των «προεδρικών» και των «πασοκογενών» που εισηγούνται στον κ. Τσίπρα σκληρή αντιμετώπιση των διαφωνούντων, εμφανίζοντάς τους ως τον βασικό λόγο για τον οποίο ο ΣΥΡΙΖΑ αδυνατεί να μεγαλώσει και να διευρυνθεί, βρίσκεται κατά κύριο λόγο ο γραμματέας του κόμματος Πάνος Σκουρλέτης, ο πρώην υπουργός και βουλευτής Νίκος Φίλης, επιφανή και αναγνωρίσιμα στελέχη της πρωτοβουλίας «53+», για τους οποίους θεωρούν ότι είναι αυτοί που «σέρνουν τον χορό» των διαφωνιών και της αμφισβήτησης όχι του κ. Τσίπρα, αλλά των αλλαγών που θέλει να επιβάλει στο κόμμα.</p>
      <p>Ετσι λοιπόν, διακινείται από τους κόλπους της ηγεσίας ότι ο Ν. Φίλης που κατέβηκε στην ΑΣΟΕΕ την ημέρα των επεισοδίων και ο Κ. Γαβρόγλου που καλούσε με μήνυμά του τον κόσμο σε… εξέγερση, ήταν αυτοί που δήθεν «τσίμπησαν» στο κόλπο της κυβέρνησης να δημιουργήσει ένταση στην πορεία την οποία θα επιχειρούσε να χρεώσει στον ΣΥΡΙΖΑ. Και αυτοί που υπερασπίστηκαν την κανονικότητα και την ομαλότητα της πορείας, ήταν ο κ. Τσίπρας και οι Νίκος Παππάς, Ολγα Γεροβασίλη, Στέφανος Τζουμάκας, Νίκος Μπίστης, Νίκος Βούτσης και όσοι ήταν μαζί με τον πρόεδρο στην πρώτη σειρά της πορείας.</p>
      <p>Είναι τα ίδια στελέχη, πολύ κοντά πλέον στον κ. Τσίπρα, που λένε ακόμα ότι η πρωτοβουλία «53+» δεν έχει αίσθηση του συσχετισμού των δυνάμεων, δεν έχει επαφή με την κοινωνία, ασχέτως αν συνεχώς την επικαλείται, δεν έχει στοιχειώδες πολιτικό κριτήριο και προσπαθεί να διατηρήσει τον ρόλο της σε ένα κλειστό και μικρό κόμμα. Και πως με τη συμπεριφορά και την πολιτική της στάση οδηγεί τον κ. Τσίπρα να λάβει μέτρα, να ξεμπερδεύει με τις μειοψηφίες στο κόμμα και να δει τη μεγάλη εικόνα.</p>
      <p>Βάλλουν ακόμα και εναντίον των συνθημάτων που φώναζε το μπλοκ του ΣΥΡΙΖΑ στην πορεία του Πολυτεχνείου την περασμένη Κυριακή, όπως το «Δεν θα ξεμπερδέψετε με την Αριστερά», ως «μειοψηφικό σύνθημα», ανεξάρτητα αν το επανέλαβε μετά και ο ίδιος ο κ. Τσίπρας δημοσίως.</p>
      <p>«Προεδρικοί» και «πασοκογενείς» εκτιμούν ότι η πρωτοβουλία «53+» αποπροσανατολίζει το σημερινό ακροατήριο αλλά και τους δυνητικούς ψηφοφόρους του ΣΥΡΙΖΑ από τον μεγάλο στόχο που είναι η πρωτοκαθεδρία στον χώρο της ελληνικής σοσιαλδημοκρατίας και η επιστροφή στην εξουσία. Και ότι με τις παρεμβάσεις τους παρασύρουν τον κ. Τσίπρα και τον ΣΥΡΙΖΑ σε πορεία αντίθετη από αυτήν που τους έδειξε το 31,5% των πολιτών που ψήφισε ΣΥΡΙΖΑ στις 7 Ιουλίου.</p>
      <p>Εκτιμούν ωστόσο ότι «όσο και αν κάποιοι θεωρούν ότι οι εκλογικές νίκες του 2015 οφείλονταν στο 3%», ο κ. Τσίπρας θα καταλάβει ότι η προσοχή των δημοκρατικών και προοδευτικών πολιτών είναι στραμμένη σε αυτόν, θέλουν να τελειώσει με τις μειοψηφικές θέσεις και όσους τις υποστηρίζουν μέσα στον ΣΥΡΙΖΑ διότι, όπως σημειώνουν, αν δεν το κάνει, θα έχει και ακέραια την ευθύνη.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Facebook 0</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Twitter</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">LinkedIn</a>
        </li>
        <li>
          <a href="https://www.eleftherostypos.gr/politiki/491597-emfylios-ston-syriza-eisigoyntai-ston-tsipra-metopiki-me-toys-53/#">Περισσότερα</a>
        </li>
      </ul>
    </article>
  </body>
</html>