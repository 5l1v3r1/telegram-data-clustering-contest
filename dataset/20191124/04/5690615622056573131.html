<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837480-v-ispaniyi-zatrimali-ukrayintsya-i-rosiyanina-yaki-mozhut-buti-prichetni-do-podiy-v-kataloniyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T04:59:00+00:00"/>
    <meta property="og:title" content="В Іспанії затримали українця і росіянина, які можуть бути причетні до подій в Каталонії"/>
    <meta property="og:description" content="КИЇВ. 24 листопада. УНН. У місті Жирона (Іспанія) затримали громадянина України, який разом з росіянином прямував до Франції на автомобілі Mercedes з …"/>
  </head>
  <body>
    <article>
      <h1>В Іспанії затримали українця і росіянина, які можуть бути причетні до подій в Каталонії</h1>
      <address><time datetime="2019-11-24T04:59:00+00:00">24 Nov 2019, 04:59</time> by <a rel="author">Денис Масліков</a></address>
      <p><b>КИЇВ. 24 листопада. УНН.</b> У місті Жирона (Іспанія) затримали громадянина України, який разом з росіянином прямував до Франції на автомобілі Mercedes з білоруською реєстрацією. Про це повідомляє <b>УНН</b> з посиланням на видання El Mundo.</p>
      <p>У поліції є відомості про те, що затримані можуть бути пов'язані зі спробою російських шпигунів вплинути на політичну ситуацію в Каталонії.</p>
      <p>Саме затримання відбулося ще 4 жовтня. Росіянина і українця затримали в зв'язку з тим, що в їх машині іспанські правоохоронці знайшли гранату М-75 в "ідеальному стані".</p>
      <p>На засіданнях Національного суду Іспанії, який розглядає їхню справу, стало відомо, що громадяни РФ і України мають відношення до російської розвідки, а саме до імовірного співробітника ГРУ Дениса Сергєєва, який працює під ім'ям Сергій Федотов. Дослідницька група Bellingcat називала його третім учасником отруєння в британському Солсбері ексофіцера російської розвідки Сергія Скрипаля та його доньки Юлії.</p>
      <p>Офіцери ГРУ РФ могли також отруїти болгарського підприємця, який <a href="https://www.unn.com.ua/uk/news/1837473-ofitseri-gru-rf-mogli-otruyiti-bolgarskogo-pidpriyemtsya-yakiy-postavlyav-zbroyu-v-ukrayinu-zmi">постачав зброю в Україну.</a></p>
      <p>Нагадаємо, іспанські правоохоронці розслідують можливе <a href="https://www.unn.com.ua/uk/news/1837151-ispaniya-rozsliduye-mozhliviy-vpliv-rosiyi-na-destabilizatsiyu-kataloniyi">втручання російських спецслужб у спробу Каталонії </a>вийти зі складу країни.</p>
      <p>Суддя Високого суду Іспанії Мануель Гарсія-Кастельйон почав закрите розслідування можливого втручання Росії, його доручили Головному інформаційному управлінню Нацполіції, яке спеціалізується на боротьбі з тероризмом.</p>
      <p>Так, слідство має встановити, чи причетний так званий Підрозділ 29155 — група агентів з Головного розвідувального управління (ГРУ) Росії — до дестабілізації Каталонії у 2017 році, коли регіон спробував вийти зі складу Іспанії в односторонньому порядку.</p>
    </article>
  </body>
</html>