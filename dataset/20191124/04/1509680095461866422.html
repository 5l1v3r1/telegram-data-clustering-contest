<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/manoranjan-news/spruha-joshi-webseries-rangbaaz-phir-se-abn-97-2021307/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T04:32:07+00:00"/>
    <meta property="og:title" content="स्पृहा जोशीचा वेबसीरिजच्या विश्वात प्रवेश"/>
    <meta property="og:description" content="‘रंगबाज फिरसे’ ही आम्रपाल सिंग या गुन्हेगाराची कथा आहे."/>
  </head>
  <body>
    <article>
      <h1>स्पृहा जोशीचा वेबसीरिजच्या विश्वात प्रवेश</h1>
      <h2>‘रंगबाज फिरसे’ ही आम्रपाल सिंग या गुन्हेगाराची कथा आहे.</h2>
      <address><time datetime="2019-11-24T04:32:07+00:00">24 Nov 2019, 04:32</time> by <a rel="author">लोकसत्ता टीम</a></address>
      <p>मालिका, नाटक आणि चित्रपट या तिन्ही आघाडय़ांवर यशस्वी ठरलेली अभिनेत्री स्पृहा जोशी लवकरच वेबसीरिजच्या विश्वात प्रवेश करणार आहे. ‘झी ५’वरील ‘रंगबाज फिरसे’ या हिंदी वेबसीरिजमधून ती प्रेक्षकांसमोर येणार आहे. या वेबसीरिजमध्ये ती पहिल्यांदाच अभिनेता जिमी शेरगिल यांच्याबरोबर काम करताना दिसणार आहे. याआधी ‘रंगबाज’ या नावाने प्रदर्शित झालेल्या वेबसीरिजचा सिक्वल ‘रंगबाज फिरसे’ या नावाने प्रदर्शित होतो आहे.</p>
      <p>‘रंगबाज फिरसे’ ही आम्रपाल सिंग या गुन्हेगाराची कथा आहे. कोणतीही व्यक्ती जन्मत: गुन्हेगार नसते, त्याच्या अवतीभोवती असलेल्या सामाजिक-आर्थिक परिस्थितीमुळे ती गुन्हेगार बनते, अशी या वेबसीरिजची मूळ संकल्पना असून त्याभोवती ही कथा गुंफण्यात आली आहे. या सिक्वलमध्ये आम्रपाल सिंग याची भूमिका अभिनेता जिमी शेरगिल यांनी केली असून त्याच्या पत्नीची रुक्मिणीची भूमिका स्पृहाने केली आहे. ‘रंगबाज फिरसे’ या वेबसीरिजचा भाग होता आले, याबद्दल स्पृहाने आनंद व्यक्त केला आहे. याआधी तिने झी मराठी वाहिनीवरील ‘एका लग्नाची तिसरी गोष्ट’ आणि ‘उंच माझा झोका’सारख्या मालिकांमधून काम केले आहे. त्यामुळे याच वाहिनीशी संबंधित असलेल्या ओटीटी प्लॅटफॉर्मवरच्या वेबसीरिजमध्ये काम करण्याची संधी मिळाली याबद्दल आनंदी असल्याचे स्पृहाने म्हटले आहे. या भूमिकेसाठी कास्टिंग दिग्दर्शक पराग मेहता यांचेही तिने आभार मानले आहे. पराग यांच्यामुळे या वेबसीरिजमध्ये काम करता आले. या वेबसीरिजमध्ये गुल पनाग, झीशान अय्यूब, शरद केळकर, हर्ष छाया आणि सुशांत सिंग यांच्याही भूमिका आहेत. इतक्या चांगल्या कलाकारांबरोबर काम करण्याचा अनुभव हा अविस्मरणीय असल्याचे तिने सांगितले.</p>
      <p>‘रंगबाज फिरसे’चे चित्रीकरण भोपाळमध्ये करण्यात आले आहे. यानिमित्ताने चित्रीकरणादरम्यान घडलेला एक अनुभवही स्पृहाने सांगितला. या वेबसीरिजचे चित्रीकरण सुरू असताना भोपाळमध्ये खूप पाऊस पडत होता. त्यामुळे एके दिवशी सेटवरून हॉटेल गाठण्यासाठी तिला चक्क घोडय़ावर मांड ठोकावी लागली. त्यामुळे एकंदरीतच हा चित्रीकरणाचा अनुभव साहसी आणि आनंददायी होता, असेही तिने सांगितले. ‘रंगबाज फिरसे’ ही वेबसीरिज २० डिसेंबरला झी ५ या अ‍ॅपवर प्रदर्शित होणार आहे.</p>
      <related>
        <a href="https://www.loksatta.com/agralekh-news/shiv-sena-confronts-ncp-congress-dependency-abn-97-2021374/"/>
      </related>
    </article>
  </body>
</html>