<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594049/%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%80%E0%A6%A3%E0%A6%AB%E0%A7%8B%E0%A6%A8%E0%A6%95%E0%A7%87-%E0%A7%A8-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%95%E0%A7%8B%E0%A6%9F%E0%A6%BF-%E0%A6%9F%E0%A6%BE%E0%A6%95%E0%A6%BE-%E0%A6%AA%E0%A6%B0%E0%A6%BF%E0%A6%B6%E0%A7%8B%E0%A6%A7%E0%A7%87%E0%A6%B0-%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A7%87%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T04:19:00+00:00"/>
    <meta property="og:title" content="গ্রামীণফোনকে ২ হাজার কোটি টাকা পরিশোধের নির্দেশ"/>
    <meta property="og:description" content="মোবাইল অপারেটর কোম্পানি গ্রামীণফোনকে (জিপি) আপাতত দুই হাজার কোটি টাকা দেওয়ার নির্দেশ দিয়েছেন আপিল বিভাগ। আগামী ৩ মাসের মধ্যে এ টাকা পরিশোধ করতে হবে। অন্যথায় গ্রামীণফোনের কাছে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) দাবি করা সাড়ে ১২ হাজার কোটি টাকার ওপর হাইকোর্টের জারি করা..."/>
  </head>
  <body>
    <article>
      <h1>গ্রামীণফোনকে ২ হাজার কোটি টাকা পরিশোধের নির্দেশ</h1>
      <address><time datetime="2019-11-24T04:19:00+00:00">24 Nov 2019, 04:19</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/10/20/4e621bf369af1380d0ae8b1b791e4925-5dac84f861647.jpg"/>
        <figcaption>গ্রামীণফোন</figcaption>
      </figure>
      <p>মোবাইল অপারেটর কোম্পানি গ্রামীণফোনকে (জিপি) আপাতত দুই হাজার কোটি টাকা দেওয়ার নির্দেশ দিয়েছেন আপিল বিভাগ। আগামী ৩ মাসের মধ্যে এ টাকা পরিশোধ করতে হবে। অন্যথায় গ্রামীণফোনের কাছে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) দাবি করা সাড়ে ১২ হাজার কোটি টাকার ওপর হাইকোর্টের জারি করা স্থগিতাদেশ প্রত্যাহার হয়ে যাবে বলেও সতর্ক করেছেন আদালত।<br/>রবিবার (২৪ নভেম্বর) প্রধান বিচারপতি সৈয়দ মাহমুদ হোসেনের নেতৃত্বাধীন আপিল বেঞ্চ এ আদেশ দেন।<br/>আদালতে গ্রামীণফোনের পক্ষে শুনানি করেন ব্যারিস্টার শেখ ফজলে নূর তাপস। তার সঙ্গে ছিলেন জ্যেষ্ঠ আইনজীবী এ এম আমিন উদ্দিন ও মোহাম্মদ মেহেদী হাসান চৌধুরী। বিটিআরসির পক্ষে ছিলেন জ্যেষ্ঠ আইনজীবী মাহবুবে আলম। সঙ্গে ছিলেন খন্দকার রেজা-ই-রাকিব।<br/>পরে খন্দকার রেজা-ই-রাকিব সাংবাদিকদের বলেন, আপিল আদালত তার আদেশে গ্রামীণফোনকে আপাতত ২ হাজার কোটি টাকা পরিশোধের নির্দেশ দিয়েছেন। আগামী ৩ মাসের মধ্যে এই টাকা পরিশোধ করতে সময় বেঁধে দেওয়া হয়েছে। নয়তো এ টাকা পরিশোধের ওপর হাইকোর্টের স্থগিতাদেশ প্রত্যাহার করা হবে বলে আদালত জানিয়েছেন।<br/>এর আগে বিটিআরসি’র দাবিকৃত সাড়ে ১২ হাজার কোটি টাকা প্রদানের জন্য ২ এপ্রিল জিপিকে চিঠি দেয় বিটিআরসি। ওই চিঠির বিরুদ্ধে ঢাকার নিম্ন আদালতে মামলা করে টাকা প্রদানের ওপর নিষেধাজ্ঞা চায় জিপি। গত ২৮ আগস্ট আদালত মামলা খারিজ করে দেন। পরে ওই আদেশের বিরুদ্ধে হাইকোর্টে আবেদন করে জিপি। শুনানি নিয়ে বিটিআরসির চিঠি স্থগিত করে দেন হাইকোর্ট। এর বিরুদ্ধে আপিল বিভাগে যায় বিটিআরসি।</p>
      <footer>/বিআই/এসটি/এমএমজে/</footer>
    </article>
  </body>
</html>