<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/ujauto-teszt/2019/11/24/teszt-opel-grandland-x-15d/"/>
    <meta property="og:site_name" content="Vezess"/>
    <meta property="article:published_time" content="2019-11-24T04:48:27+00:00"/>
    <meta property="og:title" content="Teszt: Opel Grandland X 1,5D"/>
    <meta property="og:description" content="Aki kiad sokmillió forintot egy autóért, ne utasítsa el helyből a dízelt! Bár a Grandland X-ben összességében nem olcsóbb vele az autózás, de az élet szép lehet vele, amire jó példa ez az Opel."/>
  </head>
  <body>
    <article>
      <h1>Teszt: Opel Grandland X 1,5D</h1>
      <h2>Kitolt az Opel a saját autójával</h2>
      <address><time datetime="2019-11-24T04:48:27+00:00">24 Nov 2019, 04:48</time> by <a rel="author" href="https://www.vezess.hu/author/szorenyi-andras/" target="_blank">Szörényi András</a></address>
      <figure>
        <img src="https://vezess2.p3k.hu/app/uploads/2019/11/img_7887-700x467.jpg"/>
      </figure>
      <p><a href="https://www.vezess.hu/opel/grandland-x/">Opel Grandland X</a> Műszaki adatok Rivális autók <a href="https://www.opel.hu/tools/opel-request-test-drive.html">Tesztvezetés</a> <a href="http://www.opel.hu/tools/model-selector/szemelygepjarmuvek.html">Konfigurátor</a> <a href="https://www.opel.hu/tools/opel-locate-dealer.html">Kereskedések</a> <a href="http://www.opel.hu/tools/arak-es-kiegeszitok.html">Árlista</a></p>
      <hr/>
      <p>
        <b>Aki kiad sokmillió forintot egy autóért, ne utasítsa el helyből a dízelt! Bár a Grandland X-ben összességében nem olcsóbb vele az autózás, de az élet szép lehet vele, amire jó példa ez az Opel.</b>
      </p>
      <table bordered="">
        <tr>
          <td>
            <b>Mi ez?</b>
          </td>
          <td>Kompakt aszfaltterepjáró, az Opel Grandland X első generációjának leggazdagabban felszerelt kivitele a kisebbik dízelmotorral és kézi váltóval.</td>
        </tr>
        <tr>
          <td>
            <b>Mit tud?</b>
          </td>
          <td>Takarékosan vezetve 1000 km feletti a hatótávolsága és végig jól érzed magad benne két tankolás  között.</td>
        </tr>
        <tr>
          <td>
            <b>Mibe kerül?</b>
          </td>
          <td>Ezzel a felszereltséggel igen sokba, 10 025 000 Ft a listaára. Az automatikus  váltó további 500 000 Ft lenne. A 130 lóerős benzines 800 000 forinttal kevesebbe kerül, de csak háromhengeres.</td>
        </tr>
        <tr>
          <td>
            <b>Kinek jó?</b>
          </td>
          <td>Kis fogyasztású utazóautót keresőknek, hosszabb távú használatra éri meg a dízelmotorost választani a Grandland X-ből.</td>
        </tr>
      </table>
      <p>Nemrég <a href="https://www.vezess.hu/hirek/2019/05/14/opel-grandland-x-hybrid4-plug-in-hibrid/">hibridverziókkal</a> bővült a kínálat az Opel Grandland X-ből, de a 12,9 milliótól induló hibridek helyet ezúttal nézzük, mit tud belőle egy földközelibb dízel, kézi váltóval?</p>
      <slideshow>
        <figure>
          <img src="https://vezess2.p3k.hu/app/uploads/2019/11/img_7881.jpg"/>
          <figcaption>Alapos munkát végeztek a formatervezők, a Grandland X kívül és belül is Opelnek hat</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7898.jpg"/>
          <figcaption>Hibridként van belőle a hátsó kerekeket villanymotorral hajtó 4x4-es is</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7886.jpg"/>
          <figcaption>Gödrös földúton, szőlőbe kijárva nem árt odafigyelni a csinos orr-részre</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7918.jpg"/>
          <figcaption>Jól világít a diódás fényszóró, szép rajzolatú este a LED-es fényszórók díszfénye</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7908.jpg"/>
          <figcaption>225/55 R18 a gumiméret</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7882.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_7897.jpg"/>
          <figcaption>Nem látszik rajta, hogy a technikája a Peugeot 3008-é</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7902.jpg"/>
          <figcaption>Kimunkáltak a részletei is</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7903.jpg"/>
          <figcaption>Kimunkáltak a részletei is</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_7905.jpg"/>
          <figcaption>2019-től öt év a garancia az addigi kettő helyett</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8318.jpg"/>
          <figcaption>Kényelmesek azAGR-tanúsítvványos első ülések. Motoros a négy irányba állítható deréktámasz</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8332.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_8328.jpg"/>
          <figcaption>Félmillió Ft a nyolcfokozatú automatikus sebességváltó felára. Megéri, mert a kézi váltó működése az autó gyenge pontja</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_83022.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_7924.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_8285.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_8282.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/img_83011.jpg"/>
          <figcaption>Ügyes a középső tárolóhely, az elválasztófal felhajtható, a pohártartó keret kivehető</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8289.jpg"/>
          <figcaption>Ezek itt Opel-kapcsolók a felszínen</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8291.jpg"/>
          <figcaption>Ami rejtve van, ott nyugodtan átvvehetők a 3008 megoldásai</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8292.jpg"/>
          <figcaption>Opeles slusszkulcsra már nem futotta, ez igen drága tétel lett volna</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8295.jpg"/>
          <figcaption>Amihez külön kapcsoló vagy tekerentyű kell, ahhoz adott a fizikai gomb</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8300.jpg"/>
          <figcaption>Induktív a telefontöltő, elég sok a rakodóhely</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8303.jpg"/>
          <figcaption>Akadozik, kelletlenül jár a hatfokozatú váltó karja. Az automata nyolcfokozatú, plusz félmillióért</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8315.jpg"/>
          <figcaption>Többféle csomagban is rendelhető a hátsó roló, a 230-as konnektor felára csupán 35 000 Ft, de csomagban is elérhető</figcaption>
        </figure>
        <figure>
          <img src="https://vezess2.p3k.hu/app/uploads/2019/11/img_8312.jpg"/>
          <figcaption>Praktikus a síalagút is, a Grandland X átgondolt, élhető autó</figcaption>
        </figure>
      </slideshow>
      <details>
        <summary>
          <b>Műszaki adatok</b>
        </summary>
        <p>Opel Grandland X<br/>Motor felépítés<br/>1499 cm3, soros négyhengeres turbós dízelmotor<br/>Teljesítmény<br/>96 kW (130 LE)/3750 1/perc<br/>Nyomaték<br/>340 Nm 1750 1/perc fordulatszámon<br/>Gyorsulás 0-100<br/>0-100 km/ó: 10,9 mp<br/>Végsebesség<br/>192 km/óra<br/>Fogyasztás (vegyes)<br/>4,3-4,2 (NEDC, a korábbi EU-szabvány szerint)<br/>Fogyasztás (mért)<br/>5,2 l/100 km</p>
      </details>
      <details>
        <summary>
          <b>Külső</b>
        </summary>
        <anchor name="kulso">
          <p>Ránézve az autóra elsőre és másodikra is az a benyomásunk, hogy olyan, mint egy Opel. A szem végigsiklik rajta, semmi nem ragad meg, de semmi nem is akaszt ki rajta. A 2675 mm tengelytávval sikerült jó arányban felosztani az első és a hátsó túlnyúlást a 4477 milliméteres autón, amelynek szélessége 1856, magassága 1609 mm.</p>
          <p>Hűtőmaszkján a két szárny elegánsan lebegve keretezi az emblémát. Az orra elég mélyre lóg, mintha a szerencsétlen csillagzat alatt született Antara kísértené, amely esélyes a terepen legkevésbé használható SUV címre.</p>
          <p>A balra helyezett betöltőnyílású Crossland X-szel szemben a kompakt SUV-t jobb oldalon lehet tankolni. Hátul a két fekete műanyagbetét imitálja a kipufogónyílásokat, a valódi vég szégyenlősen a lökhárító mögé rejtőzik.</p>
        </anchor>
      </details>
      <details>
        <summary>
          <b>Belső tér</b>
        </summary>
        <anchor name="belso-ter">
          <p>Belül is jól sikerült az autó felruházása Opel-hangulattal, nyoma sincs a donor 3008 kisméretű kormánykerekének. Közös termékeknél az eltéréseknek itt tapasztalható mélysége, amit a költségkeret engedett, megfelel az elvárhatónak.</p>
          <figure>
            <img src="https://vezess2.p3k.hu/app/uploads/2019/11/img_8324.jpg"/>
            <figcaption>Kellemes a minőségérzet a Grandland X-ben, jól sikerült az ergonómia is</figcaption>
          </figure>
          <p>Kedvező a minőségérzet, a világos üléskárpittal barátságos az utastér. Az Opelnek sikerült egészséges arányt találnia az érintőképernyőn kezelhető és a külön gombbal, kapcsolóval elérhető funkciók között, ami manapság egyre nagyobb érték egy autóban.</p>
          <p>Hátul is uras dolgunk volt a tesztelt Opel Grandland X-ben, ahol árnyékoló rolókat húzhattunk fel az oldalablakok elé. Örömtelien tágas a hely, a lábunkat nem kell összehajtogatni a kellemes magasságú üléspadon, a kartámasz jó magasságban van, kényelmünket hátsó levegőkilépők szolgálják, ami a még meleg időben kipróbált tesztautóban jól jött a tűző napon.</p>
          <p>Az 514-ről 1652 literesre bővíthető csomagtér alján áthelyezhető elválasztót találunk, a kétféle magasságban rögzíthető padlóelem alatt is van egy rekesz. Az ülések háttámlája kényelmesen, a csomagtér felől is előrehajtható és van ablak a sílécek áteresztéséhhez.</p>
          <figure>
            <img src="https://vezess2.p3k.hu/app/uploads/2019/11/img_8313.jpg"/>
            <figcaption>Napvédő roló, levegőbelépő, kartámasz, 230 voltos konnektor: az átgondolt Grandland X hátul is kényelmes</figcaption>
          </figure>
        </anchor>
      </details>
      <details>
        <summary>
          <b>Technika</b>
        </summary>
        <anchor name="technika">
          <p>Akárcsak a Peugeot 308-3008 modellsor, az Opel Zafira Life és az új Vivaro, a Citroën C5 Aircross meg oly sok más autó, az Opel Grandland X is a PSA-csoport EMP2 kódjelű padlólemezére épül. A futómű elöl MacPherson konstrukció rugóstaggal, hátulra itt csak csatolt hosszlengőkaros kerékfelfüggesztés jutott, ami helyett ezen az árszinten bőven függetlent érdemelne az autó. Amit a padlólemez ki is adna, de csak drágább autókhoz jár, amilyen az 508, az 5008 vagy a DS7 Crossback.</p>
          <p>Ez egy modern és súlytakarékos technikai alap. Hogy mennyire, ahhoz csak egy adalék: az Autó Magazinban a benzines verziókról megjelent tesztben a 130 lóerős Opel tesztautó 1399 kilót nyomott, a nála 8,2 centivel rövidebb, 6,1 centivel keskenyebb és 6,9 centiméterrel alacsonyabb Mazda CX-30 tesztkocsi 1426 kilóval mérlegelt. Ezért érdemes előítéletek helyett az adatokból kiindulni. Az 1,5 literes dízel kézi válóval 1360 kilót nyom vezető és csomag nélkül és 1,5 tonnás fékezett  utánfutót vontathat. Az automatikus váltós csak 1300 kilósat.</p>
          <figure>
            <img src="https://vezess2.p3k.hu/app/uploads/2019/11/img_7911.jpg"/>
            <figcaption>Tiszta üzemű az 1,5 literes, négyhengeres dízelmotor. Maximális nyomatéka 300 Nm, teljesítménye 130 lóerő</figcaption>
          </figure>
          <p>Elektromos autóban az európai autóipart veri az ázsiai, benzines motorban szintén nem Európa a világ közepe. Dízelmotorban viszont az európai autóipar a legnagyobb és ezen belül a franciák mindig is erősek voltak.</p>
          <p>Az Opel Grandland X dízelmotorja a PSA 1,5 literes, négyhengerese, NOx-katalizátorral és AdBlue nevű karbamidoldat befecskendezésével az égés közben keletkező nitrogén-oxidok átalakításához. A kipufogógázba fecskendezett karbamidoldatból ammónia keletkezik a kipufogógáz hőjétől. Az ammónia (NH3) a kipufogógáz nitrogén-oxidjaival (NOx) reagál, az eredmény vízgőz (H2O) és nitrogén (N2). Utóbbi egy természetes gáz, földi légkörünk majdnem 80 százalékát alkotja. A 2018 után értékesített, RDE-teszten ellenőrzött, Euro 6d Temp-besorolású dízelmotorok tisztán működnek.</p>
          <p>4×4-es csak a hibrid Grandland X-ből van a hátsó kerekek villanymotoros hajtásával, a dízelekben és benzinesekben a kipörgésgátlás okosítható felárért a Citroën és a Peugeot típusaiból ismert, ötállású kapcsolóval.</p>
          <figure>
            <img src="https://vezess2.p3k.hu/app/uploads/2019/11/img_8330.jpg"/>
            <figcaption>Egy SUV-tól elvárható, hogy az ajtók megóvják a küszöböket a sártól. A Grandland X nem keni össze a nadrágszárat ki-beeszálláskor</figcaption>
          </figure>
          <p>Az Intelligrip elnevezés kissé fellengzős, van normál, hó, sár, homok és ESP off állása. Az Intelligrip felára Enjoy szinten 140 000 Ft a 18-as könnyűfém felnikkel csomagban. A kikapcsolható, de a gazda autóihoz illően 50-nél automatikusan visszakapcsolódó menetstabilizáló jó megoldás.</p>
        </anchor>
      </details>
      <details>
        <summary>
          <b>Vezetés</b>
        </summary>
        <anchor name="vezetes">
          <p>Hedonista kilengésekhez ne a 130 lóerős dízelmotort válasszátok! A 180 lóerős 1,6-os benzinessel és a 400 Nm-es, 177 lóerős kétliteres dízellel szemben ez a motor a hétköznapi közlekedésre termett, amiben jó is.</p>
          <figure>
            <img src="https://vezess2.p3k.hu/app/uploads/2019/11/img_7894.jpg"/>
            <figcaption>Kényelme, takarékossága és nagy hatótávolsága miatt szívesen jártunk vele. 53 literes a tank, ez elég 1000 km-re</figcaption>
          </figure>
          <p>Pont elég erős ahhoz, hogy a volán mögött ne legyél kiszolgáltatva előzéskor. 300 Nm forgatónyomatékkal ki lehet lépni a sorból, ha szükséges, 150-160-nal tartósan utazhatsz német autópályán, de nem visz bele a száguldásba.</p>
          <p>Sokkal jobban kapcsolható sebességváltóra vágytunk az autótól. Ez kicsit sem olyan, amivel jólesne váltogatni, a kar akadozik és viszonylag hosszúak az útjai a fokozatok között. Annál értékesebb alternatíva a nyolcfokozatú automatikus sebességváltó, amivel <a href="https://www.vezess.hu/ujauto-teszt/2019/05/07/csak-jokat-orokolt-a-szuloktol-opel-grandland-x-teszt/">korábban teszteltük</a> ugyanezt a motorverziót. Sajnos a felár félmillió forint.</p>
          <p>A hamar kialakuló harmóniát az úthibák törik meg időlegesen. A futómű morcosan reagál az aszfalt folytonossági hiányaira, egy Opelhez képest a Grandland X zavaróan szárazon veszi az úthibákat, legyenek azok repedések, gyűrődések, dilatációs hézagok, megsüllyedt vagy kiálló sínpárok. Ezért még a gumikat sem okolhatjuk, a 225/55 R18-as osztály polgári méret.</p>
          <figure>
            <img src="https://vezess2.p3k.hu/app/uploads/2019/11/img_7887-1.jpg"/>
            <figcaption>Sprőd rugózása szokatlan egy Opeltől, a zajcsillapítás jó</figcaption>
          </figure>
          <p>Sprőd rugózása azért lóg ki az autóból, mert az első ülések hátbarát kialakítását AGR-tanúsítvány (Aktion Gesunder Rücken) ismeri el, ami más márkák autóihoz hasonlóan itt sem üres plecsni. A dízelmotor hangszíne sem bántó, a zajszigetelés alapos munka.</p>
          <p>Ha már a rugózási komfort csak közepesre sikerült, a kormányzás pontosságával és az útfekvéssel elégedettek voltunk. Bántó billenések nélkül haladhatunk, akár egész gyorsan is. A lendület megőrzése a hatótávolságnak és a fogyasztásnak is használ.</p>
        </anchor>
      </details>
      <details>
        <summary>
          <b>Költségek</b>
        </summary>
        <anchor name="koltsegek">
          <p>A dízelmotor az autó egyik legerősebb pontja, fogyasztása miatt is. Belegurult a tesztautóba vagy 1500 kilométer a Vezessnél, mert kényelme, takarékossága és nagy hatótávolsága miatt szívesen jártunk vele. A tankolásokat összeszedve a nagyobbrészt országúti és autópályás szakaszokon 5,2 l/100 km valós átlagfogyasztást számoltunk ki, poroszkálás nélkül.</p>
          <figure>
            <img src="https://vezess2.p3k.hu/app/uploads/2019/11/img_7874.jpg"/>
            <figcaption>Innovation kivitelben 8 585 000 Ft a listaára. A 130 lóerős benzines 750 ezer forinttal kevesebbe kerül, ami mélyütés a dízelnek</figcaption>
          </figure>
          <p>Ugye az ökölszabály szerint a dízelmotor 20 százalékkal kevesebbet fogyaszt a vele összemérhető benzinesnél és 15 százalékkal kisebb a szén-dioxid-kibocsátása. (Azért nem 20, mert egységnyi gázolaj energiatartalma nagyobb, mint ugyanolyan térfogatú vagy tömegű benziné, több benne a szén, amiből több szén-dioxid keletkezik.)</p>
          <p>De ezt a turbós benzines Grandland X, amely ráadásul csak háromhengeres, nem csinálja meg 7-7,5 liter alatt, számoljunk 7,2 literrel. 1000 kilométeren a különbség 6560 Ft, 120 000 megtett kilométer alatt már 787 200 Ft, amiből nyugodtan levonható a dízelváltozat AdBlue-igénye. Nem akkora tétel, hogy megrengesse a számpárokat.</p>
          <table bordered="">
            <tr>
              <td>
                <b>Nissan Qashqai 1,5 dCi Tekna (115 LE)</b>
              </td>
              <td>9 414 000</td>
            </tr>
            <tr>
              <td>
                <b>
                  <b>Opel Grandland X 1,5D Ultimate (130 LE)</b>
                </b>
              </td>
              <td>10 025 000</td>
            </tr>
            <tr>
              <td>
                <b>Peugeot 3008 1,5 HDI GT Line (130 LE)</b>
              </td>
              <td>9 999 000</td>
            </tr>
            <tr>
              <td>
                <b>SEAT Ateca 1,6 TDI Style (115 LE)</b>
              </td>
              <td>8 500 020</td>
            </tr>
          </table>
          <p>Árban 750 000 forint van az egyformán 130 lóerős 1,2 Turbo és az 1,5D között, ami nagy kitolás utóbbival. Ekkora hátrányt a dízel fogyasztásbeli előnye csak a soknál is sokkal többet autózóknak hoz vissza 150 000 km megtétele után, ha a gázolajszűrő cseréjét és a várhatóan a benzinesnél gyengébb értéktartást is beleszámítjuk. Az idei évtől végre az Opel is lépett és az addigi két év kilométer-korlátozás nélküli garancia helyett öt évre/100 000 kilométerre nőtt a jótállás, ami rég esedékes lett volna.</p>
          <figure>
            <img src="https://vezess2.p3k.hu/app/uploads/2019/11/img_7932.jpg"/>
            <figcaption>Tankoláskor utánaszámolva 5,2 l/100 km lett a tesztfogyasztás. Aki nem siet, autóúton és autópályán lejjebb is viheti, tisztességes átlagsebesség mellett</figcaption>
          </figure>
        </anchor>
      </details>
      <details>
        <summary>
          <b>Értékelés</b>
        </summary>
        <anchor name="ertekeles">
          <p>Nyugodt karakterű, szolgálatkész családi autó az Opel Grandland X a kisebbik dízelmotorral. Gondosan megtervezett utastere és kitűnő motorja a fő érv mellette, a kellemetlen kézi váltó helyett érdemes automatát rendelni. Jó példa arra, hogy a megfelelő pontokon beavatkozva idegen alapanyagból, Franciaországban is lehet sajátnak ható autót gyártatni.</p>
          <table bordered="">
            <tr>
              <th colspan="2">Mellette – Ellene</th>
            </tr>
            <tr>
              <td valign="top"> <pic src="data:image/png;base64,iVBORw0KGgoAAAANSUhEUgAAAEAAAABACAMAAACdt4HsAAABGlBMVEUAAAApYqQoYqYoYqYoYaQpYqUpYqUoYaUpYqUoYaUpYqUpYqUpYqUpYqUpYqUpYqUoYaQoYaUpYqUoYaQpYaUoYaUoYaQpYqUpYqUpY6coYaQoYqYoYqUoYaQpYqUpYqUpYqUpYqUpYaQpYqUpYqUpYaQpYqUpYqUoYaQoYqUpYqUoYaT///8pYaT///4pY6j+//79/v4pZKofWp8iW5+ZtNGrwtkjXqInYKMhXKEhWp75/P5YgrUuY6L09/vq8PVpjrpEc6onXqDi6fLa4+3R3eqovtiiudU0Z6S4yt+Hpch/oMVzl8BOe7AeWJ3X4+6PqsxchLVWgLRJdq0+bqg6a6bu8vfM2unF1eXC0eN3mcGzxd2UsNKUr81P5/2cAAAAKnRSTlMACOD8Csv28u68r4qGg3NrZDIqHA/jjszr6M3LsKinWFZCHgHJj0RBHhtEWHL9AAAEp0lEQVRYw5WXiVoaMRCAOYoHoLbYam+P3klmw+6Cu4uCoHjUs9rau+//Gp1JkGzCPQKfkJ0/k0xmMpMZIQ8qG+WX67mFubmF3HqxvFF5kJlBHrwvFeZZEEimRAYBmy+U3k/L2F5+kUcVFMAXJ2EMcfkXy9tTqH9cykmJihrAe/pAP0iZW/o4QT27kguk1taAGNV5/6sMcivZcfqPFqVRJ/vDi/MGWWAQcvHRaP2HzwI1XV8lOu0e3kWcw/2O4HDw7OEo89/lJQDTAOD0efWlKuoN/T8DUAyQ+XdDl/H4taTpDQAg6ux73vfLhFxBur1RJl8/HqL/kszvCyep7QjfF58P4pgAZowFLwcI2VfkeQsASXvX8/2qfxEqC9ISvHJW8WZNMkvQ6rj5Q/hIENenERLscbn2xt7/PHMBLDz3q1UPRXwJyQJb8g8t/z+VwJwlRHeHaIAQSNjvRMyxAOTT1HnILkpnHJ9v1IVXRQAt4qTmjjMuF802rAzoA4++fse5NcBr3dYYDBBW7vVXn0hbm1ZQ+yNQHUVhfh3EHJxlyNynHmAp4K4HWNjeFUY8/6LGXE/wYOneADbUhUbQhO5pxFxPyCerCrDs7gDaGp4LT6Skiq6E2D5ojMtllb+eS9t/tIPfDm2AJ/a/RqTD740ke+RzynJbeXtlxK4dC88GYEjUcKQP0LGV/4CAUgAOgCV7La/qAPzdNrrSnEigd1DCQ1SwV0CEg58CT7EFqPriqEmD1myykM1U5p0VAIRtH4MQRVuhAsJHuQgHXDlfyWwwG0AuPBIpgEc0IojukKjczJQDcKLw6kygaIDXB5An/jaYDYCgnCkGbhBQHiOAIDt0LKhvnte6TBwLgmJmXVr6wNGFegO7R6irYqF7rc8jZjcHINczOfsQseSmpeZsHd/9o3xAph+fnrQIgK4MmZ3ecpkF+wzF6EJS+7XXuKqLqgbsXIWXn33hkStjAhgzFjJzkNaH8DepX/9uJjyso64G1Hhy0D7CTRFnZIJZB8w5AAoCsX/WbHBmAQB40jzHAMGQcABmCUAGnIndnU5I9wABqj1Ag1OIh99wK+p2jl9IbSINRJcnN42I1DlLAWpMRV/UuD25sSxguZQbuSIkiVYHbgFAhQEOR0APmmBIHSRQBLUSIJwLYDGoYZT0QTJHGUid9ziDACBFriV9lDfSkRyznjbAMACN6ZcJJiuc1ST0x4YB1Hgvk5hwNgnFERfQT0NuQqGUNi3AFUppOqnODjBJ1aR1W2AsgMJJp3V9scwOiMkZctncrdMDTPbGq81crjMDuL5cR5sAbAKA0/VuCoxZLTAFhilxJrvRLXHGFVksHg+gImt8mTd+DwDLvImF5iiACjYqNN1S155lHABMqesU29MBUL/4eFy5z7lKgY0hABoBU+47q1ijhkM/pVOavpl8TOv9XEQnOL+WHd/y6KfNxUIAI9jyTGy6aCKAsO7vKvGPFQBoemq6Jrd9KPh43Nkjud3b68QExJVNavtItqnx1CkjSlAienMS1XhO07uu6tYXmNLqfTJJre/qtM33Vumt23y/LW3N1MBnK5vlYkG3/4ViebMyaun/AfuPL+TuYikDAAAAAElFTkSuQmCC"/><br/>   •  Tágas belső és csomagtér<br/>   •  Ügyes részletek, pl. 230 voltos konnektor<br/>   •  Dicséretes AGR-ülések<br/>   •  Kulturált és takarékos dízelmotor<br/>   •  Összességében kényelmes utazóautó, nagy hatótávval<br/>   •  Külön is rendelhető felszerelések, értelmes extracsomagok<br/>   •  Igen gazdag felszereltség (Ultimate)</td>
              <td valign="top"> <pic src="data:image/png;base64,iVBORw0KGgoAAAANSUhEUgAAAEAAAABACAMAAACdt4HsAAAAh1BMVEUAAADaKArcKArbJwrcJwrbJwrbKArcKArbKArbKArbKArdKArbJwrbKArbKArbKAraKArbKArbKArbKArbKAraJwrdKArbJwrbJwraJwrbKAraKArbKArbKAr////bLRDZHgD65eLriHjgKArdKArhKAriKAraIwX99/bePyTePSL53trqhXNODfU8AAAAHXRSTlMACcvh/PSwhIwc7eq7iXNsZEMrEFge3qinMzGOVsc1JeUAAAGeSURBVFjDpZfpcsIwDIQdOxdHoNC00GNLW8kO1/s/XynTjocjkEjff+1YsSPtmhaSeV3l1g2zbOhsXtXzxPQgmZU2Q/DEOMDkAzJbzrpqPE1sGohxAlNI7eSpS3nhiHAVIlfck0imz57RCvvn6c1GXsbMuAnT+KW9/mFEuAuNHtqO/5YyOsBpebWNxwWhI7R8vFKfe3Qm5BcKycKjB35x3sUboRdUnn3/FD1JT+7idcToCY9eY30yJvSGxvEzTAkCaPpfP3AMAewGfwKFhwhfqA4QjzAhCKHJ8QqsXMD+XsQshZh0dhAoA8SEStxB7GGeQUE2NzVU1KbykBDfUk7ApxCAcmMZq/23iP0KbI1Ds/kQsmngzPAgsJbVr7cNhibTCWRqAX0LTifgjGWNAFuTU7PdfYnYbRvKj095JeT4lGuoeFf/zuqBoh1p6qGqHuvaxaJebdrlql7vWoOhtjh6k6W3eZFSajSj1Q3oQVgmerN9obCU2f1IUkoDhz7y6EOXPvZFBreD50AZfTuH7+oyfFcdw3eM/0WM/0V7/P8B7aBwWFc22ugAAAAASUVORK5CYII="/><br/>   •  Kellemetlenül kapcsolható sebességváltó<br/>   •  Zavaróan bedobbanó úthibák<br/>   •  Magas dízelfelár<br/>   •  Húzós listaár (Ultimate)</td>
            </tr>
          </table>
        </anchor>
      </details>
      <anchor name="related-cars">
        <p> </p>
      </anchor>
    </article>
  </body>
</html>