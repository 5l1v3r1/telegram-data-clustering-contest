<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625975/%E0%A6%A6%E0%A6%BE%E0%A6%95%E0%A7%8B%E0%A6%AA%E0%A7%87-%E0%A6%AA%E0%A6%B6%E0%A7%81%E0%A6%B0-%E0%A6%A8%E0%A6%A6%E0%A7%80%E0%A6%A4%E0%A7%87-%E0%A6%9F%E0%A7%8D%E0%A6%B0%E0%A6%B2%E0%A6%BE%E0%A6%B0-%E0%A6%A1%E0%A7%81%E0%A6%AC%E0%A6%BF-%E0%A6%8F%E0%A6%95%E0%A6%9C%E0%A6%A8%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T04:56:00+00:00"/>
    <meta property="og:title" content="দাকোপে পশুর নদীতে ট্রলার ডুবি, একজনের লাশ উদ্ধার"/>
    <meta property="og:description" content="খুলনার দাকোপ উপজেলার বানীশান্তা ইউনিয়নের লাউডোব খেয়াঘাট এলাকায় পশুর নদীতে ট্রলার ডুবির ঘটনায় এখন পর্যন্ত একজনের মরদেহ উদ্ধার করা হয়েছে। উদ্ধার অভিযান চলছে। মৃত ব্যক্তির নাম সুন্দর বিশ্বাস (৫৫)। তিনি দাকোপের বাদামতলা গ্রামের বাসিন্দা।"/>
  </head>
  <body>
    <article>
      <h1>দাকোপে পশুর নদীতে ট্রলার ডুবি, একজনের লাশ উদ্ধার</h1>
      <address><time datetime="2019-11-24T04:56:00+00:00">24 Nov 2019, 04:56</time> by <a rel="author">প্রতিনিধি, খুলনা</a></address>
      <p>খুলনার দাকোপ উপজেলার বানীশান্তা ইউনিয়নের লাউডোব খেয়াঘাট এলাকায় পশুর নদীতে ট্রলার ডুবির ঘটনায় এখন পর্যন্ত একজনের মরদেহ উদ্ধার করা হয়েছে। উদ্ধার অভিযান চলছে। মৃত ব্যক্তির নাম সুন্দর বিশ্বাস (৫৫)। তিনি দাকোপের বাদামতলা গ্রামের বাসিন্দা।</p>
      <p>স্থানীয় বাসিন্দা ও দাকোপ উপজেলা প্রশাসন সূত্রে জানা যায়, দাকোপ উপজেলার বানীশান্তা ইউনিয়নের লাউডোব খেয়াঘাট দিয়ে প্রতিদিন কয়েক হাজার মানুষ মোংলায় যাতায়াত করে। দাকোপের অনেক মানুষ মোংলা বন্দর এলাকায় বিভিন্ন কারখানায় কাজ করেন। সকালে তাঁরা পশুর নদ পার হয়ে যান। আবার বিকেলে নদ পার হয়ে ফিরে আসেন। আজ রোববার সকাল সাড়ে সাতটার দিকে খেয়ার ট্রলারটি লাউডোব ঘাট থেকে ছেড়ে মোংলা পাড়ের (পাওয়ার হাউজ) দিকে যাওয়ার সময় মাঝ নদীতে ডুবে যায়।</p>
      <p>সাঁতরে পার হওয়া যাত্রীরা জানান, ট্রলারটিতে ১০০ জনের ওপর যাত্রী ছিলেন। নদীতে স্রোত থাকায় ও অতিরিক্ত যাত্রীর চাপে ট্রলারটি ডুবে যায়।</p>
      <p>দাকোপ উপজেলা নির্বাহী কর্মকর্তা (ইউএনও) মো. আবদুল ওয়াদুদ ঘটনাস্থল থেকে প্রথম আলোকে জানান, কোস্টগার্ড, ফায়ার সার্ভিস, নৌবাহিনীর সদস্যরা উদ্ধার অভিযান চালাচ্ছেন। ওই ঘটনায় একজনের মৃতদেহ উদ্ধার করা হয়েছে। অনেকে সাঁতরে পারে উঠেছেন। নিখোঁজের সংখ্যা এখনো জানা যায়নি।</p>
    </article>
  </body>
</html>