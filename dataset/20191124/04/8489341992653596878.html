<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806898/%D9%85%D9%87%D9%85-%D8%AA%D8%B1%DB%8C%D9%86-%D8%AF%D9%88%D8%B4%D9%86%D8%A8%D9%87-%D8%B3%D8%A7%D9%84-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84%DB%8C%E2%80%8C%D9%87%D8%A7-%D9%88-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T04:10:00+00:00"/>
    <meta property="og:title" content="مهم ترین دوشنبه سال برای استقلالی‌ها و استراماچونی"/>
    <meta property="og:description" content="تیم فوتبال استقلال حتی با یک مساوی مقابل نساجی میتواند خود را ۱۹ امتیازی کرده و دوباره در جدول بالاتر از رقیب سنتی خود یعنی پرسپولیس قرار بگیرند."/>
  </head>
  <body>
    <article>
      <h1>مهم ترین دوشنبه سال برای استقلالی‌ها و استراماچونی</h1>
      <h2>تیم فوتبال استقلال حتی با یک مساوی مقابل نساجی میتواند خود را ۱۹ امتیازی کرده و دوباره در جدول بالاتر از رقیب سنتی خود یعنی پرسپولیس قرار بگیرند.</h2>
      <address>
        <time datetime="2019-11-24T04:10:00+00:00">24 Nov 2019, 04:10</time>
      </address>
      <p>به گزارش گروه ورزشی خبرگزاری دانشجو، آخرین باری که استقلال در رتبه بهتر از پرسپولیس قرار گرفته است، به لیگ پانزدهم برمی‌گردد، جایی که استقلالی‌ها بعد از شکست ۴-۲ برابر پرسپولیس و فرصت دوباره برای رسیدن به صدر جدول، با دو پیروزی پیاپی برابر فولاد و سایپا توانستند از شکست پرسپولیس برابر نفت‌تهران نهایت استفاده را کنند و در رتبه‌ای بالاتر از رقیب سنتی خود قرار بگیرند و در فاصله دو هفته مانده به پایان رقابت‌ها دوباره صدرنشین شوند.</p>
      <p>این آخرین هفته‌ای بود که استقلالی‌ها بالاتر از رقیب سنتی خود در جدول قرار گرفته و از هفته بعد از آن که با شکست مقابل تراکتورسازی و برتری پرسپولیس مقابل گسترش، صدر و قهرمانی و بالانشینی مقابل سرخ‌ها را از دست دادند، دیگر موفق به انجام این کار نشدند. با این حال استقلالی‌ها که این روزها در فرم بسیار خوب تیمی قرار دارند و بردهای پیاپی را در حذفی و لیگ به‌دست آورده‌اند، برای شکستن این طلسم ۱۲۹۴ روزه و ۱۰۳ هفته‌ای در جریان رقابت‌های لیگ (دو هفته در لیگ پانزدهم، ۹۰ هفته در فصول ۱۶ تا ۱۸ لیگ و ۱۱ هفته در لیگ نوزدهم) این فرصت را دارند حتی با یک مساوی خود را ۱۹ امتیازی کرده و دوباره در جدول بالاتر از رقیب سنتی قرار بگیرند. نکته جالب اینکه در همان روز یعنی ۱۹ اردیبهشت ۹۵ که سلطه پرسپولیس بر استقلال در جدول دوباره آغاز شد از همان روز تا امروز صدر جدول برای آبی‌ها نیز از دست رفت تا استقلالی‌ها به همین تعداد روز و هفته در حسرت صدرنشینی بمانند.</p>
    </article>
  </body>
</html>