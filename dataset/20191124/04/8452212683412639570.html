<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/lucian-boia-ii-besteleste-pe-romani-in-fel-si-chip/"/>
    <meta property="og:site_name" content="Cotidianul"/>
    <meta property="article:published_time" content="2019-11-24T04:50:30+00:00"/>
    <meta property="og:title" content="SF Politic – Lucian Boia îi beștelește pe români în fel și chip"/>
    <meta property="og:description" content="Aha, pricep, Lucian Boia i-a trântit telefonu-n nas lui Tudor Arghezi?! Ce neobrăzare domnule! Mare neobrăzare, epocală, substanțială, (...)"/>
  </head>
  <body>
    <article>
      <h1>SF Politic – Lucian Boia îi beștelește pe români în fel și chip</h1>
      <address><time datetime="2019-11-24T04:50:30+00:00">24 Nov 2019, 04:50</time> by <a rel="author">Ovidiu Bufnila</a></address>
      <p><b>Nu știu cum, habar n-am, nu pot să-mi dau seama, pe Calea Victoriei a apărut din senin o cabină telefonică de prin 1920. Sau poate din 1945? Sau poate din 1989? Mi-a zis madam Calomfirescu, să știi că americanii face experimente pe teritoriul României, așa să știi, mare dandana.</b> Ei, acum două minute, vine Temistocle și-mi zice că a auzit cu urechile lui, că a văzut cu ochii lui. Ce-ai văzut? Ce-ai auzit? Eram îmbrăcat cu trenciul meu acela maro, adus de Margareta de la Berlin. Bine, bine, treci mai departe, nu mă mai perpeli. Păi, stai, că e important. De ce? Păi cum de ce? A trecut manifestațiunea de la PSD, cu autocare și megafoane, cu Dăncilă-n frunte și m-au stropit din cap și până-n picioare, pricepi? Pricep.</p>
      <p>Așa, și m-am oprit la soare, pe Calea Victoriei să mă usuc cumva, să știi. Știu, tocmai am aflat pricina. Și cum stăteam așa la soare, hop, apare la doi pași cabina aia telefonică. Ei, și? Păi cum ei, și? Păi așa. Păi nu-i așa. Că cine crezi tu că apare, grăbit, dinspre Uniunea Scriitorilor? Cine, nu mă mai fierbe!?! Că mă fierbi, ce mă fierbi de-un sfert de ceas. Păi apare chiar Tudor Arghezi! Tudor Arghezi în carne și oase? Taman așa, Tudor Arghezi. Așa, așa, chiar el. Și? Și Tudor Arghezi pune repede mâna pe telefon, sună operatoarea, și-i cere sus și tare să-i dea legătura cu Lucian Boia! Cu Lucian Boia, zici?</p>
      <p>Cu Lucian Boia în persoană! Mă bagi în lipituri, Temistocle, nu-mi mai turna gogoși! Pe cuvânt dacă mint eu de-ngheață apele, să știi! Bine, bine, și ce-i zice Tudor Arghezi lui Lucian Boia și cum de n-a aflat Gabriel Liiceanu? N-a aflat, dar o să afle, c-am fost la Capșa și le-am zis și erau toți acolo și de la UNITER, și de la ACIN, și de la Arhivele Naționale și de la Ateneul Popular, și de la muzeu… Bine, bine, și de la muzeu…Și de la Institutul Cultural Român! Iese tevatură mare, Temistocle, ai băgat-o pe mânecă! Stai să vezi. Și Tudor Arghezi răcnește-n receptorul telefonului, domnule Lucian Boia nu-i mai beșteli pe români în fel și chip! Aha, așa zici! Și Lucian Boia ce i-a zis lui Tudor Arghezi? Păi ce să zică?</p>
      <p>I-a trântit telefonu-n nas, pricepi!? Aha, pricep, Lucian Boia i-a trântit telefonu-n nas lui Tudor Arghezi?! Ce neobrăzare domnule! Mare neobrăzare, epocală, substanțială, indubitabilă, incomensurabilă, dragă Temistocle! Păi, vezi, zic pe drept, așa s-a întâmplat! E groasă rău, Temistocle, să știi, iese mare dandana, se inflamează ambasadele, toate, să vezi că o să urle Parisul, Londra, Berlinul, Moscova, ce să mai zic de Washington! Or să ceară cu toții poziția Parlamentului de la București în această groaznică chestiune! Păi cam așa, strigă Temistocle îmbujorat, tot trăgându-se nervos de mânecile prea largi ale trenciului său maro pătat tot de noroi.</p>
      <p>Pricep, e clar, e cât se poate de clar, ne-am ars cu Lucian Boia, să vezi că vin buluc peste noi americanii, rușii, franțujii, polonii, japonezii, marocanii și cocalarii din Guadelupe, nu e bine deloc, o să fie o mare tevatură, dar ce zic eu, nu mai pupă ai noștri nici Premiul Nobel, nici Premiul Oscar, nici călătorii pe planeta Marte timp de cel puțin o sută de ani….</p>
      <related>
        <h4>Articole asemănătoare</h4>
        <a href="https://www.cotidianul.ro/o-expozitie-la-paris-dedicata-lui-eli-lotar-fiul-lui-arghezi/"/>
        <a href="https://www.cotidianul.ro/pentru-adventisti/"/>
        <a href="https://www.cotidianul.ro/se-numeste-decret-2671949/"/>
      </related>
    </article>
  </body>
</html>