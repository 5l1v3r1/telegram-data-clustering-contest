<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109450-Flamengo-sreshtu-Livarpul-za-svetovnata-titla"/>
    <meta property="og:site_name" content="Канал 3"/>
    <meta property="article:published_time" content="2019-11-24T04:50:00+00:00"/>
    <meta property="og:title" content="Фламенго срещу Ливърпул за световната титла"/>
    <meta property="og:description" content="Бразилците обърнаха Ривер Плейт и спечелиха своята втора Копа Либертадорес"/>
  </head>
  <body>
    <article>
      <h1>Фламенго срещу Ливърпул за световната титла</h1>
      <h2>Бразилците обърнаха Ривер Плейт и спечелиха своята втора Копа Либертадорес</h2>
      <address>
        <time datetime="2019-11-24T04:50:00+00:00">24 Nov 2019, 04:50</time>
      </address>
      <p>
        <b>Гигантът от Рио де Жанейро Фламенго възкръсна и само за 2 мин. в края на финала срещу гиганта от Буенос Айрес – Ривер Плейт, обърна до 2:1 от 0:1 загубен мач. И на стадиона в Лима спечели своята едва втора купа Либертадорес по инфарктен и епичен начин след като губеше до 89-та минута.</b>
      </p>
      <p>Менго, воден от добре познатия от Спортинг и Бенфика португалец Жорже Жезуш, пребори предишния носител на най-ценния клубен футболен трофей на Южна Америка с попадения в 89-та и 91-та мин. на новия герой на Либертадорес – Габриел "Габигол“ Барбоса (голмайстор на турнира с 9 гола). Освен с два гола за 2 мин., нападателят се отчете и с два бързи жълти картона (92 и 94-та мин.), довели до изгонването му в 4-та мин. на добавеното време.</p>
      <figure>
        <img src="http://kanal3.bg/assets/uploads/gallery/147033.jpg"/>
      </figure>
      <p>
        <i>Габриел Барбоса ликува след втория си гол, като за стриптийза получи първия от двата си жълти картона (сн. Ройтерс)</i>
      </p>
      <p>
        <b>Преминалият без голям успех през Интер (Милано) и Бенфика 23-годишен бразилец прекърши аржентинския шампион и така прекъсна 38-годишната суша на най-популярния бразилски клуб в Копа Либертадорес.</b>
      </p>
      <figure>
        <img src="http://kanal3.bg/assets/uploads/gallery/147032.jpg"/>
      </figure>
      <p>
        <i>Габигол докосва Копа Либертадорес при влизането на терена (сн. "Ас")</i>
      </p>
      <p>
        <b>Той пръв пипна скъпоценния трофей - още когато двата отбора влизаха на терена. Според "Ас" този жест не носи късмет, затова никой не само не докосва купата, но повечето играчи дори не я поглеждат. Габигол, обаче, счупи и това проклятие в най-щастливия ден в кариерата си.</b>
      </p>
      <p>Той е преотстъпен на Фламенго до 31 декември 2019 г. от Интер, така че има възможност да приключи календарната година и със световната клубна титла. Тя се разиграва в Катар от 11 декември с вероятен финал срещу Ливърпул, европейския клубен шампион. Именно срещу червените Фламенго, воден тогава от гениалния Зико, спечели през 1981 г. тогавашната Междуконтинентална купа.</p>
      <p>
        <b>В сегашния състав на Жорже Жезуш играят няколко добре познати ни от европейските стадиони "стари кучета", и четиримата бразилци, и четиримата на по 34 години. Вратарят Диего Алвес, спец по спасяване на дузпи, пазеше на Валенсия между 2011 и 2017.</b>
      </p>
      <p>Левият бек Филипе Луис е шампион на Англия (с Челси) и на Испания (с Атлетико Мадрид), печелил е по 2 пъти Лига Европа и суперкупата на УЕФА с "дюшекчиите" на Диего Симеоне, плюс Купата на английската лига и Купата на Испания.</p>
      <p>
        <b>Десният бек Рафиня пък знае как се става световен клубен шампион: с Байерн той взе световната титла през 2014 г., като тя е само един от многобройните му трофеи с баварската червена машина (7 пъти шампион, 4 пъти носител на Купата на Германия, както и Шампионската лига през 2014 г.).</b>
      </p>
      <p>Но за епичния обрат срещу Ривер Плейт напомни за себе си друго "куче в резерв" - "десятката" на Фламенго Диего, който влезе в 66-та мин. на мястото на Жерсон, за да раздвижи играта на червено-черните в решителните финални минути.</p>
      <p>
        <b>Двукратен шампион на Бразилия със Сантос заедно с Робиньо, Диего Рибас да Куня е печелил титли в Португалия (с Порто) и в Испания (в Атлетико Мадрид), купи в Германия (с Вердер) и в Турция (с Фенербахче). Той е единственият, докосвал и старата Интерконтинентална купа (с Порто през 2004 г.), която предшестваше сегашното световно клубно първенство на ФИФА.</b>
      </p>
      <p>
        <a href="http://kanal3.bg/news/sport/football">
          <i>
            <b>Още футбол по света и у нас ще намерите тук</b>
          </i>
        </a>
      </p>
      <p>Сега Фламенго има достатъчно време не само да полее втората си Либертадорес, но и спокойно да се подготви за световното клубно първенство в Катар от 11 до 21 декември. Там "Менгао" се включва директно на първия полуфинал – на 17 декември срещу победителя между африканския и азиатския клубен шампион.</p>
      <p>
        <b>Финалът е на 21 декември, най-логично е там да играят Фламенго срещу Ливърпул, повторение от Междуконтиненталната купа в Токио през 1981 г. Тогава бразилците, вдъхновени от най-добрия в мача Зико, разгромиха с 3:0 англичаните, водени от легендарния си мениджър Боб Пейзли.</b>
      </p>
      <p>Ще успеят ли старите кучета на Менго да повторят и на 21 декември срещу хищните лъвчета на Клопо?</p>
      <related>
        <h4>Още по темата</h4>
        <a href="http://kanal3.bg/news/sport/football/89765-Rivar-Pleyt-e-noviyat-nositel-na-Kopa-Libertadores%2521"/>
      </related>
    </article>
  </body>
</html>