<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145443/%D9%86%D9%88%D8%A8%D8%AE%D8%AA-%D8%AF%D9%84%D8%A7%DB%8C%D9%84-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%AA%D9%88%D8%B3%D8%B7-%D8%AF%D9%88%D9%84%D8%AA-%D8%B1%D8%A7-%D8%AA%D8%B4%D8%B1%DB%8C%D8%AD-%DA%A9%D8%B1%D8%AF-%D8%A7%D8%B1%D8%AC%D8%A7%D8%B9-%DB%8C%D8%A7%D8%B1%D8%A7%D9%86%D9%87-%D9%86%DA%AF%D8%B1%D9%81%D8%AA%D9%87-%D9%87%D8%A7-%D8%A8%D9%87-%D9%88%D8%B2%D8%A7%D8%B1%D8%AA-%DA%A9%D8%A7%D8%B1-%D8%A7%D8%B1%D8%B2-4200%D8%AA%D9%88%D9%85%D8%A7%D9%86%DB%8C-%D8%B3%D8%A7%D9%84-99-%D8%AD%D8%B0%D9%81-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T04:36:00+00:00"/>
    <meta property="og:title" content="نوبخت دلایل گرانی بنزین توسط دولت را تشریح کرد/ارجاع یارانه‌نگرفته‌ها به وزارت کار/ارز ۴۲۰۰تومانی سال ۹۹ حذف نمی‌شود"/>
    <meta property="og:description" content="به گزارش خبرگزاری تسنیم، محمدباقر نوبخت در برنامه نگاه یک ابراز کرد: همان‌طور که پیشتر هم اعلام کرده بودیم، مبالغ حاصله از فروش و صادرات بنزین در سه مرحله به حساب 60 میلیون نفر تحت 18 میلیون خانوار واریز خواهد شد و شب گذشته مرحله سوم این اتفاق انجام پذیرفت."/>
  </head>
  <body>
    <article>
      <h1>نوبخت دلایل گرانی بنزین توسط دولت را تشریح کرد/ارجاع یارانه‌نگرفته‌ها به وزارت کار/ارز ۴۲۰۰تومانی سال ۹۹ حذف نمی‌شود</h1>
      <h2>رئیس سازمان برنامه و بودجه دلایل گران‌کردن بنزین توسط دولت را تشریح کرد و گفت: کسانی که یارانه معیشتی نگرفتند ولی درخواست این یارانه را دارند، به وزارت کار اعلام کنند.</h2>
      <address>
        <time datetime="2019-11-24T04:36:00+00:00">24 Nov 2019, 04:36</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/07/29/1398072911082085018717144.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a>، محمدباقر نوبخت در برنامه نگاه یک ابراز کرد: همان‌طور که پیشتر هم اعلام کرده بودیم، مبالغ حاصله از فروش و صادرات بنزین در سه مرحله به حساب 60 میلیون نفر تحت 18 میلیون خانوار واریز خواهد شد و شب گذشته مرحله سوم این اتفاق انجام پذیرفت.</p>
      <p>او ادامه داد: طرح واریز یارانه سوخت (بنزین) برای 60 میلیون نفر (18 میلیون خانوار) بود، اما با تأکید آقای رئیس جمهور قرار شد هر کسی که از 60 میلیون تا حدود 84 میلیون جمعیت کشور متقاضی دریافت این یارانه بنزین باشند با توجه به سازوکار تعریف‌شده از سوی متولی این امر یعنی وزارت کار می‌توانند به‌صورت سامانه‌ای و غیرحضوری درخواست خود را اعلام کنند. پس از بررسی‌ها و کمتر از یک ماه نتیجه به سازمان برنامه و بودجه اعلام می‌شود و واجدین شرایط مشمول دریافت یارانه خواهند بود.</p>
      <p>رئیس سازمان برنامه و بودجه تصریح کرد: برای آن دسته افرادی که پس از بررسی مجدد مشمول دریافت یارانه بنزین می‌شوند در ماه آینده دو نوبت واریز صورت می‌پذیرد تا با دریافت کنندگان قبلی در یک سطح قرار بگیرند.</p>
      <p>نوبخت گفت: در نظر داریم برای ایجاد نظم در پرداخت‌های یارانه‌ای و حقوق به مردم، ماه را به سه بخش تقسیم و در 10 روز اول یارانه‌های حمایتی معیشتی را پرداخت کنیم، 20 هر ماه یارانه‌های هدفمندی را پرداخت کنیم و حقوق‌ها را هم 28 هر ماه بپردازیم البته زمان دقیق پرداخت‌ها به مردم اعلام خواهد شد.</p>
      <p>او با بیان اینکه بحمدالله تورم کاهش یافته است ادامه داد: این جمله بدان معناست که روند افزایش تورم کند و آهسته شده است.</p>
      <p>رئیس سازمان برنامه و بودجه گفت: اگر درآمد دولت از محل آزادسازی نرخ سوخت بیشتر از 31 هزار میلیارد تومان شد بدون آنکه ریالی از آن به بودجه وارد شود مستقیم به حساب مردم واریز خواهد شد.</p>
      <p>نوبخت با بیان اینکه مصرف روزانه بنزین در کشور حدود 89 میلیون لیتر است افزود: حدود 63 میلیون لیتر روزانه به‌صورت سهمیه‌ای با نرخ هزار و 500 تومان عرضه می‌گردد آنچه باقی می‌ماند وبا نرخ 3 هزار تومان آزاد عرضه می‌شود 25 میلیون لیتر می‌باشد که با اجرای طرح سوخت یارانه‌ای می‌توانیم روزانه 6 میلیون لیتر صرفه‌جویی کنیم.</p>
      <p>او تصریح کرد: در حال حاضر مصرف بنزین در کشور به‌صورت تصاعدی رو به افزایش است در سال 95 مصرف روزانه بنزین 74 میلیون لیتر بود که در سال 96 به 77 میلیون لیتر افزایش یافت، سال 97 هم به 88 میلیون لیتر و امسال هم به بیش از 90 میلیون لیتر رسیده است پیش‌بینی می‌شود این رقم تا پایان سال به 96 میلیون لیتر هم برسد.</p>
      <p>رئیس سازمان برنامه و بودجه گفت: مردم باید بدانند که انگیزه دولت از اجرای طرح بنزین یارانه‌ای، جبران کسری بودجه نبود، زیرا آقای روحانی به این شرط طرح را پذیرفت که ریالی از درآمد طرح به بودجه واریز نشود.</p>
      <p>او ادامه داد: اگر با همین روند افزایش مصرف روزانه بنزین پیش برویم سال 1400 به واردکننده بنزین تبدیل می‌شویم تا آن زمان هم که دیگر دولت فعلی به انتهای خود رسیده است، اما دولت بعدی هم برادران ما هستند و نباید کار را برایشان دشوار سازیم.</p>
      <p>نوبخت ادامه داد: دشمن خبیث ما (آمریکا) بعد از سال 1400 اجازه واردات بنزین به ما نمی‌دهد تصور کنید اگر دشمنان ما به همین شدت که گوشت و دارو را تحریم کرده‌اند بنزین را هم تحریم می‌کردند چه اتفاقی رخ می‌داد.</p>
      <p>رئیس سازمان برنامه و بودجه گفت: ما اگر بنزین را 50 سنت بفروشیم درآمد حاصله را به حساب مردم واریز می‌کنیم، ولی دیگر واردکننده نخواهیم بود به این ترتیب کشور را هم از عوارض واردات بنزین نجات داده‌ایم.</p>
      <p>وی افزود: آنچه در راستای افزایش نرخ سوخت در کشور عملی شد اجرای قانون هدفمندی یارانه‌ها بود در ضمن به‌قدر کافی هم رسانه‌ها از جمله رسانه ملی از ضرورت و چگونگی افزایش نرخ بنزین صحبت کردند ضمناَ این طرح دوباره در برنامه ششم توسعه تکرار شد و طی آن نمایندگان مردم به دولت اجازه دادند قانون هدفمندی را در سال‌های برنامه ششم توسعه اجرایی کند.</p>
      <p>گفتنی است نمایندگان طبق قانون هدفمندی یارانه‌ها اجازه افزایش دیگر حامل‌های انرژی مانند برق و آب و... را هم داده‌اند ما فعلاً این قانون را در قیمت بنزین اعمال کرده‌ایم.</p>
      <p>نوبخت گفت: دولت آقای روحانی در دو نوبت و در سال‌های 93 و 94 افزایش قیمت‌ها را انجام داد دولت قبل نرخ بنزین را از 100 تومان به 400 تومان و دولت ما این رقم را یک‌بار به 700 و سپس به 1000 تومان افزایش داد.</p>
      <p>رئیس سازمان برنامه و بودجه ادامه داد: وقتی دولت قبلی نرخ بنزین را از 100 به 400 تومان رساند حدود 30 هزار میلیارد تومان درآمد نصیب دولت کرد که باید در سیستم هدفمندی یارانه‌ها توزیع می‌نمود، اما طبق قانون 50 درصد این رقم می‌بایست میان مردم توزیع شود، 30 درصد به کار و اشتغال اختصاص یابد و 20 درصد هم نصیب خزانه دولت گردد، اما دولت نهم و دهم هر سال 12 هزار میلیارد تومان از خزانه دولت برداشت کرد و به این 30 هزار میلیارد تومان افزود و حدود 42 هزار میلیارد تومان به‌عنوان یارانه میان مردم تقسیم کرد به این ترتیب ما هم فکر کردیم باید سالانه 12 هزار میلیارد تومان از خزانه دولت برداریم و به مردم بدهیم.</p>
      <p>او افزود: دولت 11 و 12، برای بحث یارانه‌ها، عمده تمرکز خود را به‌روی خانواده‌های تحت پوشش کمیته امداد و بهزیستی قرار داد و حتی سعی کرد که یارانه این دهک از جامعه را افزایش دهد.</p>
      <p>نوبخت تصریح کرد: پس از دومین مرحله افزایش نرخ بنزین به 1000 تومان در سال 95، مجلس در سال 96 اجازه افزایش دوباره را به دولت نداد سال 97 هم وضع و اوضاع واردات و صادرات و تأمین کالا‌های ضروری با مشکلات و ناهماهنگی‌هایی همراه بود، چنین شد که امسال را برای اصلاح قیمت مناسب دیدیم.</p>
      <p>
        <b>اگر به یکدیگر رحم کنیم مشکلات حل می‌شود</b>
      </p>
      <p>رئیس سازمان برنامه و بودجه گفت: اگر در کشورمان به یکدیگر رحم کنیم دیگر نیازی نیست بالا سر هر فرد یک مأمور و بازرس قرار دهیم.</p>
      <p>محمدباقر نوبخت اضافه کرد: در کشورمان به‌اندازه کافی ظرفیت و توان نظارتی وجود دارد، دولت هم به‌قدر کافی برای جلوگیری از تورم و افزایش قیمت‌ها اراده منسجم دارد.</p>
      <p>او ادامه داد: برخی معتقدند دولت با اجرای فلان کار می‌خواهد کسری بودجه خود را جبران کند، حقیقت این است که دولت هیچ نیازی به ریالی ندارد و رقمی عاید دولت نمی‌شود و هر آنچه هست به مردم برمی‌گرداند حال چه در طرح‌های عمرانی‏، چه طرح‌های تولیدی یا حقوق و درآمد‌های کارمندی، یکی از عوامل مؤثر بر افزایش حقوق و دستمزد کارمندان افزایش درآمد دولت از طریق مالیات است.</p>
      <p>رئیس سازمان برنامه و بودجه با بیان اینکه از ابتدای سال تاکنون 29 هزار میلیارد تومان از بودجه صرف طرح‌های عمرانی شده است افزود: اگر درآمد دولت از مالیات بیشتر می‌شد می‌توانست ارقام بالاتری را به بخش‌های عمرانی و آبادانی کشور اختصاص دهد تا افراد بیشتری مشغول به کار و اشتغال شوند پس یکی از درآمد‌های سالم دولت، مالیات است.</p>
      <p>نوبخت با اعلام اینکه "تا پایان سال امسال کسری بودجه نخواهیم داشت" عنوان کرد: امروز پیش‌نویس بودجه سال 99 را تقدیم دولت کردیم.</p>
      <p>او با اشاره به اوضاع ارز و ثبات بازار گفت: با توجه به همت دوستان ما در بانک مرکزی امید می‌رود که باز هم بتوان <a href="https://www.tasnimnews.com/fa/currency">نرخ ارز</a> را کنترل و ثبات بازار ارز را حفظ نمود خوشبختانه از حیث ارزی وضع خوبی داریم.</p>
      <p>رئیس سازمان برنامه و بودجه تصریح کرد‌: آنچه گفته شد که قرار است با تک‌نرخی کردن ارز، رقم ارز 4 هزار و 200 تومانی را بالا ببریم صحت ندارد، آقای رئیس جمهور دستور داد که سال آینده هم همه اقلام اساسی کشور با ارز 4 هزار و 200 تومانی وارد گردد.</p>
      <p>انتهای پیام/+</p>
    </article>
  </body>
</html>