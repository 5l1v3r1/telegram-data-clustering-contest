<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359626-latvijas-hipotekas-darboniem-sakas-nepatiksanas"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T04:08:00+00:00"/>
    <meta property="og:title" content="&quot;Latvijas hipotēkas&quot; darboņiem sākas nepatikšanas"/>
    <meta property="og:description" content="Patērētāju tiesību aizsardzības centrs (PTAC) piemērojis 50 000 eiro sodu nebanku kreditētājam SIA &quot;Latvijas hipotēka&quot; un uzlicis par pienākumu izbeigt reversās nomas pakalpojumu."/>
  </head>
  <body>
    <article>
      <h1>"Latvijas hipotēkas" darboņiem sākas nepatikšanas</h1>
      <address><time datetime="2019-11-24T04:08:00+00:00">24 Nov 2019, 04:08</time> by <a rel="author">Kas Jauns Avīze</a></address>
      <p>
        <b>Patērētāju tiesību aizsardzības centrs (PTAC) piemērojis 50 000 eiro sodu nebanku kreditētājam SIA "Latvijas hipotēka" un uzlicis par pienākumu izbeigt reversās nomas pakalpojumu.</b>
      </p>
      <p>PTAC Patērētāju informēšanas un komunikāciju daļas vecākā konsultante Evija Lene informē, ka centrs izvērtēja Latvijas hipotēkas praksi ar reversās nomas pakalpojumu.</p>
      <h3>Šaubīgs piedāvājums</h3>
      <p>Firma sākotnēji piedāvā nopirkt no patērētāja viņa nekustamo īpašumu, vienlaikus noslēdzot īslaicīgu (parasti daži mēneši) nomas līgumu (patērētājs var turpināt izmantot attiecīgo īpašumu) un atpakaļpirkuma līgumu, kas dod klientam iespēju atpirkt īpašumu, taču viss maksājums jāveic vienā reizē jau pēc dažiem mēnešiem.</p>
      <p>PTAC ieskatā lielākoties šādam pakalpojumam patērētāji piekrita, lai iegūtu naudu parādu segšanai, kaut arī viņu maksātspēja nebija pietiekama, lai veiktu nepieciešamos nomas maksājumu un jau pēc dažiem mēnešiem atmaksātu visu summu īpašuma izpirkšanai.</p>
      <p>PTAC min četras galvenās konstatētās negodīgas komercprakses pazīmes. Tostarp ilgstoši piedāvāti un slēgti reversās nomas līgumi ar tādiem patērētājiem, par kuriem nevarēja būt pārliecības, ka viņi tuvākajā laikā sāks saņemt regulārus un pierādāmus ienākumus, lai spētu norēķināties.<br/>Risks zaudēt īpašumu</p>
      <p>Patērētāji, kas nespēja laikus veikt nomas un citus maksājumus vai izpirkt īpašumu, pakļauti riskam zaudēt atpakaļpirkuma tiesības, tādējādi zaudējot īpašumu, ko iepriekš Latvijas hipotēka no viņiem iegādājās par tirgus vērtībai neatbilstoši zemu cenu – par pusi ātrās realizācijas vērtības jeb zem 35% no tirgus vērtības.</p>
      <p>Latvijas hipotēka arī sniegusi nepilnīgu, neskaidru informāciju par pakalpojuma būtību un tā tiesiskajām sekām, būtisku informāciju par reversās nomas pakalpojumu slēpusi vai sniegusi neskaidri, nesaprotami, divdomīgi vai nepiemērotā laikā.</p>
      <p>Lielākoties piedāvājums vērsts uz mazāk aizsargātiem patērētājiem, kuri nonākuši maksātspējas grūtībās, tāpēc minētās prakses iespaidā viņi pieņēma vai varēja pieņemt sev neizdevīgus lēmumus, ko nedarītu, ja saņemtu atbilstošu informāciju un padomu.</p>
      <h3>Liek pārskatīt līgumus</h3>
      <p>PTAC uzlicis Latvijas hipotēkai noteiktus pienākumus pret patērētājiem, kuriem joprojām ir aktīvi reversās nomas līgumi, tostarp pārskatīt nomas un atpakaļpirkuma līgumu darbības termiņu, piedāvājot klientu maksātspējai atbilstošus risinājumus.</p>
      <p>Nosakot īpašumu atpakaļpirkuma cenu un/vai aizdevuma summu, jārīkojas labā ticībā atbilstoši iepriekš noslēgtajiem pirkuma līgumiem. Maksājumu kavējumu gadījumos jāpiedāvā pārskatīt grafiku atbilstoši patērētāju finansiālajai situācijai.</p>
      <p>PTAC aicina patērētājus pieprasīt laiku un iespēju saņemt iepriekš līgumu projektus, lai varētu ar tiem iepazīties, un censties nepakļauties spiedienam parakstīt līgumus nekavējoties. Svarīgi lūgt palīdzību juristiem, citiem speciālistiem, piemēram, Juridiskās palīdzības administrācijā, lai viņi palīdzētu izvērtēt darījumu piemērotību un līgumu nosacījumus.</p>
      <p>Ja darījumu rezultātā jau nodarīts kaitējums, PTAC aicina vērsties tiesā, izmantojot centra lēmumā pausto vērtējumu.</p>
      <h3>Kas ir šie darboņi</h3>
      <p>Latvijas hipotēka reģistrēta 2008. gadā, īpašnieki ir trīsdesmit gadus vecie Edgars Tālums (65%) un Ņikita Gončars (35%), pērn apgrozījums bija 1,701 miljons eiro, peļņa – 234 152 eiro.</p>
      <p>Šo darboņu biznesu plaši aprakstījis Baltijas pētnieciskās žurnālistikas centrs "Re:Baltica". Viņu pirmo uzņēmumu līdz 2013. gada rudenim sauca Aizdevumu fonds (pirms tam – Bankas.lv). Kad reformēja kādreiz valstij piederējušo Latvijas Hipotēku un zemes banku, Tālums un Gončars nekavējās.</p>
      <p>Viņi savu firmu pārdēvēja par "Latvijas hipotēku", izveidoja agrākās valsts bankas termiņnoguldījumam Ozols līdzīgu logotipu un pat ievācās tajās pašās telpās Rīgā, Brīvības gatvē, kur iepriekš saimniekoja valsts bankas filiāle.</p>
      <h3>Ieķīlā dzīvokli par smiekla cenu</h3>
      <p>Vija Mengote, pensionāre un bērnudārza medmāsa, ar vīru uz diviem gadiem bija aizņēmusies no paziņas naudu biznesa iecerei, bet atdot nevarēja. Noticot "Latvijas hipotēkas" solījumiem, viņa ieķīlāja "Latvijas hipotēkā" trīsistabu dzīvokli Rīgā par 19 000 eiro, raksta "Re:Baltica".</p>
      <p>Maksājumi bija 380 eiro mēnesī, bet aizņēmuma summa tikpat kā neruka. Laimīgā kārtā līgumus ieraudzīja mazmeita – juriste, kura izsaukusies: “Ome, vai tu neredzi, ka tas ir pirkuma līgums, tu esi pārdevusi viņiem to dzīvokli!”</p>
      <p>Tad arī Vijas kundze sapratusi, kas noticis un ka dzīvoklis tūlīt jāatpērk, kamēr pārmaksa nav pārāk liela vai mājoklis nav zaudēts, jo līguma noteikumi bijuši neskaidri un riskanti. Laimīgā kārtā radi palīdzējuši ar naudu.</p>
      <p>Izpirkt nav bijis vienkārši, kaut gan līgums tādas tiesības paredzēja. "Latvijas hipotēka" vilcinājusies, pat apgalvojot, ka izpirkuma tiesības zaudētas, jo pāris mēnešus kavēti komunālie maksājumi.</p>
      <p>Tajā brīdī radi iesaistīja arī PTAC, taču pagāja pusotra gada, kamēr vienojās ar "Latvijas hipotēku" un Mengote dzīvokli beidzot izpirka.</p>
      <p>Viņa pārdzīvo, ka tik muļķīgi iekritusi. “Vajadzēja vispirms pakonsultēties ar cilvēkiem, kas to lietu saprot. Nevis divi veci pensionāri aiziet uz turieni.”</p>
      <p>PTAC ieteicis tiesāties ar "Latvijas hipotēku" par zaudējumiem, taču viņi nolēmuši to nedarīt, jo grib ātrāk aizmirst un dzīvot mierīgi. Dzīvokli Vija pēc tam pārdeva pati par 65 000 eiro, no iegūtā atdeva radiem naudu, par pārējo nopirka mazāku mājokli ārpus Rīgas.</p>
      <h3>Izmisuma iespaidā</h3>
      <p>Ivetai Vīnbergai ir cukura diabēts, kas beidzās ar ļaunāko – kājas amputāciju. Pirms tam ģimene cīnījās līdz pēdējam, lai kāju saglabātu, piecos gados sieviete piedzīvoja 16 operācijas un, negaidot valsts apmaksāto, pirmajai aizņēmās 1000 eiro ātro kredītu, tad vēl un vēl.</p>
      <p>Māte pensionāre centās palīdzēt un ieķīlāja ātro kredītu firmā gan vienistabas dzīvokli Rīgā, gan māju Ropažu novadā, bet parādu atdot nespēja. Tas kopā ar procentiem un kavējuma naudu pieauga līdz gandrīz 20 000 eiro.</p>
      <p>Kad pienāca paziņojums par plānoto izsoli, abas sievietes kā glābiņu uztvēra "Latvijas hipotēkas" palīdzības piedāvājumu pastkastītē (uzņēmums "Re:Baltica" atzinis, ka seko līdzi izsoļu sludinājumiem, tā uzzinot, kam sūtīt piedāvājumu).</p>
      <p>Firmas darbinieki bija ļoti atsaucīgi – iesākumā. “Prasīja, ko gribam atstāt – dzīvokli vai māju. Un tad viņi tā kā novērtēja, ka par 40 tūkstošiem pārdos to māju un dzīvoklis paliks, un naudiņa vēl paliks pāri. Tiesu izpildītājus vēl samaksās,” Vīnberga stāsta "Re:Baltica".</p>
      <p>Bija tikai savi īpašumi jāpārdod "Latvijas hipotēkai" – māja par 18 579 eiro, dzīvoklis par 6179 eiro, cena bija par tirgus vērtību un izsoles sākumcenu. Īpašnieces naudu nesaņēma, tā palika veco parādu nomaksai, bet 4200 eiro firma paturēja sev kā komisiju un darījuma izmaksu segšanai.</p>
      <h3>Mājas vairs nav</h3>
      <p>Bija paredzēts, ka "Latvijas hipotēka" māju pārdos tālāk, pāri palikušo naudu atdos klientēm, bet par dzīvokli viņām būs jānoslēdz atpirkšanas līgums. Līdz tam par dzīvošanu jāmaksā īre – 150 eiro mēnesī.</p>
      <p>Viņas noticēja un dokumentus parakstīja. Māju pārdeva, bet firma paziņoja, ka plānotos 40 000 eiro iegūt nav izdevies, turklāt nu viņas esot parādā Latvijas hipotēkai gandrīz 3000 eiro, kam vēl jāpieskaita procentu maksājumi, līgumu noformēšanas maksa (saskaņā ar "Re:Baltica" rīcībā esošajiem dokumentiem, to 500 eiro apjomā parādam pieskaitīja pat divreiz) un jau samaksātā īre.</p>
      <p>Kopumā – teju 7000 eiro, lai dzīvoklī varētu palikt. Maksājuma beigas pienāks nākamā gada pavasarī, Iveta un viņas māte turpina maksāt, tikai nesaprot, kā un par ko.</p>
      <p>"Latvijas hipotēkas" pārstāvji "Re:Baltica" skaidrojuši, ka patiesībā darījuši labu, glābuši cilvēkus no izsoles. Līdzīpašnieks un valdes loceklis Ņikita Gončars klientus vaino melos, bet nespēj izskaidrot, kā gadījies, ka Vīnberga un viņas māte pēc mājas pārdošanas vēl palika parādā.</p>
      <p>Ieraksti zemesgrāmatā liecina, ka pirmajam pircējam māju pārdeva par 25 000 eiro, bet gadu vēlāk nākamajam par 38 800 eiro – tuvu summai, kas sākotnēji solīta kā potenciālā vērtība.</p>
      <h3>Grozījums grozījuma galā</h3>
      <p>Klienti gandrīz visi kā viens "Re:Baltica" stāsta, ka sākumā "Latvijas hipotēkas" darbinieki bijuši uzsvērti laipni un pretimnākoši, taču ļoti neatlaidīgi – līdz līguma parakstīšanai. Pēc tam sekojusi līgumu grozīšana, rodas apjukums, kas un kādēļ vispār jādara.</p>
      <p>Kādā gadījumā vienā no līguma grozīšanas reizēm pat izzudis punkts, ka pēc trim mēnešiem maksājumu grafiku atkal varēs pagarināt. Nākamajā dienā pēc trīs mēnešu termiņa beigām firma paziņoja, ka maksājums nokavēts un atpakaļpirkuma tiesības zaudētas. Šis gadījums nonācis patlaban pēdējā tiesu (kasācijas) instancē, pirmo daļēji uzvarēja ģimene, otro – "Latvijas hipotēka".</p>
      <p>"Re:Baltica" zināms, ka divi cilvēki par "Latvijas hipotēku" vērsušies Valsts policijā, kas nelikumības nav saskatījusi. Neoficiāli zināms par vēl vismaz četriem iesniegumiem – trijiem Rīgā un vienu Kuldīgā.</p>
      <p>Turklāt PTAC lēmums bijis visai novēlots – pēdējos trīs gados vismaz 20 cilvēku izmisumā ir zaudējuši savus īpašumus vai pašu muļķības dēļ bijuši spiesti tos atpirkt par lielāku cenu, raksta "Re:Baltica".</p>
    </article>
  </body>
</html>