<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/auto-moto/aytokinito/article/74375/pos-katharizei-ena-aytokinito-kapnisti-vid"/>
    <meta property="og:site_name" content="ΦΩΣ"/>
    <meta property="article:published_time" content="2019-11-24T04:20:51+00:00"/>
    <meta property="og:title" content="Πώς καθαρίζει ένα αυτοκίνητο καπνιστή; (vid)"/>
    <meta property="og:description" content="Πάνω που είχε εφαρμοστεί ο αντικαπνιστικός νόμος."/>
  </head>
  <body>
    <article>
      <h1>Πώς καθαρίζει ένα αυτοκίνητο καπνιστή; (vid)</h1>
      <h2>Πάνω που είχε εφαρμοστεί ο αντικαπνιστικός νόμος. </h2>
      <address><time datetime="2019-11-24T04:20:51+00:00">24 Nov 2019, 04:20</time> by <a rel="author">ΦΩΣ TEAM</a></address>
      <p>Τις τελευταίες μέρες ζούμε στην ατμόσφαιρα -κυριολεκτικά και μεταφορικά- του αντικαπνιστικού νόμου. Μαγαζιά και κοινό βρίσκονται σε εγρήγορση, ώστε να τηρούνται οι κείμενες διατάξεις της νομοθεσίας. Κάτι που θα πρέπει να κάνουμε και στο αυτοκίνητό μας, για να μην φτάσει στην κατάσταση του <b>Peugeot 207</b> που θα παρακολουθήσουμε.</p>
      <p>Το δύσμοιρο γαλλικό χάτσμπακ ομολογουμένως είναι μια ακραία περίπτωση αμέλειας από πλευράς ιδιοκτήτη, που μετέτρεψε την καμπίνα των επιβατών σε υγειονομική «βόμβα». Γόπες και στάχτη απαντώνται σε κάθε σπιθαμή του εσωτερικού, ενώ ο «ουρανός» έχει μαυρίσει από το διαρκές κάπνισμα εντός της καμπίνας. Προκειμένου να επανέλθει σε φυσιολογικά -και υγιή- επίπεδα, οι επενδύσεις αφαιρέθηκαν εξ ολοκλήρου, επιστρατεύτηκε βιολογικός καθαρισμός, προφανώς αντικατάσταση του φίλτρου καμπίνας και πρακτικά το μόνο που δεν χρειάστηκε, ήταν αφαίρεση του ταμπλό και των καθισμάτων.</p>
      <p>Προκειμένου να μην φτάσει σε αυτό το σημείο ένα αυτοκίνητο καπνιστή, <b>το τασάκι θα πρέπει να αδειάζει πριν καν γεμίσει</b> – και εννοείται όχι στο «μεγάλο», όπως κάνουν πολλοί και γεμίζουν το δρόμο σκουπίδια. Μια τακτική που πρέπει να ακολουθείται, καθώς σε περίπτωση που συγκεντρωθεί μεγάλη ποσότητα στάχτης και αποτσίγαρων, ένα ανοιχτό παράθυρο είναι ικανό να βρωμίσει ολόκληρη την καμπίνα.</p>
      <p><b>Το φίλτρο καμπίνας υποχρεωτικά αντικαθίσταται πιο συχνά</b>, ώστε να μπορεί να κάνει σωστά τη δουλειά του, ενώ δεν βλάπτει να έχουμε ειδικά υγρά μαντηλάκια για τον καθαρισμό των επιφανειών, προκειμένου να απομακρύνουμε τις στάχτες από ταμπλό, πίνακα οργάνων, τιμόνι και λεβιέ ταχυτήτων πριν αρχίσουν να τα καλύπτουν.</p>
      <p>Εξυπακούεται ότι όλα τα ανωτέρω οφείλουν γίνονται με γνώμονα την καθαριότητα και τους κανόνες υγιεινής. Δεν πρόκειται, δηλαδή, απλά για φροντίδα και διατήρηση της καλαισθησίας, αλλά καθαρά για λόγους υγείας.</p>
      <figure>
        <iframe src="https://www.youtube.com/embed/jU5iAgHsa-c" width="560" height="315" data-service="Youtube" scrolling="no"/>
      </figure>
      <p>Πηγή: <a href="http://www.autogreeknews.gr/sumboules/pos-katharizei-ena-aytokinito-kapnisti-video">autogreeknews.gr</a></p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/auto-moto/aytokinito/article/74366/idoy-i-sosti-se-isxy-kai-emfanisi-toyota-supra"/>
        <a href="https://www.fosonline.gr/auto-moto/aytokinito/article/74252/pos-exoikonomoyme-kaysimo-me-to-gkazi-vid"/>
        <a href="https://www.fosonline.gr/auto-moto/aytokinito/article/74241/spaei-tameia-to-hyundai-grandeur-vid"/>
        <a href="https://www.fosonline.gr/auto-moto/aytokinito/article/74240/lexus-ux-300e-to-proto-ilektriko-tis-markas"/>
        <a href="https://www.fosonline.gr/auto-moto/aytokinito/article/74144/ti-vlaves-prokaloyntai-otan-odigoyme-me-lampaki"/>
        <a href="https://www.fosonline.gr/auto-moto/aytokinito/article/74127/poso-kanei-to-nissan-gt-r-stin-ellada"/>
      </related>
    </article>
  </body>
</html>