<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000112634"/>
    <meta property="og:site_name" content="MGR Online"/>
    <meta property="article:published_time" content="2019-11-24T04:35:00+00:00"/>
    <meta property="og:title" content="ตอบแบบนี้เอามงลงเลยค่ะ! ฮือฮาผู้เข้าประกวด &quot;ธิดากาชาด&quot; ถามบรรทัดเดียว จัดมายาวแบบปังๆ"/>
    <meta property="og:description" content="ชาวเน็ตฮือฮา น้องเมย์ ผู้เข้าประกวดธิดากาชาด 2562 คำถามบรรทัดเดียว ตอบยาวเฟื้อย แบบไม่เหลืออะไรให้คนอื่นตอบ แม้ไม่ผ่านเข้ารอบ 3 คนสุดท้าย แต่โดนใจโลกโซเชียล แชร์ไปกว่า 400 ครั้ง"/>
  </head>
  <body>
    <article>
      <h1>ตอบแบบนี้เอามงลงเลยค่ะ! ฮือฮาผู้เข้าประกวด "ธิดากาชาด" ถามบรรทัดเดียว จัดมายาวแบบปังๆ</h1>
      <address><time datetime="2019-11-24T04:35:00+00:00">24 Nov 2019, 04:35</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011652201.JPEG"/>
      </figure>
      <p><b>ชาวเน็ตฮือฮา "น้องเมย์" ผู้เข้าประกวดธิดากาชาด 2562 คำถามบรรทัดเดียว ตอบยาวเฟื้อย แบบไม่เหลืออะไรให้คนอื่นตอบ แม้ไม่ผ่านเข้ารอบ 3 คนสุดท้าย แต่โดนใจโลกโซเชียล แชร์ไปกว่า 400 ครั้ง</b><br/><br/>กลายเป็นคลิปที่โลกโซเชียลฮือฮา เมื่อผู้ใช้เฟซบุ๊ก "Thitaput Jamie Khuirukkhit" โพสต์วีดีโอคลิปงานประกวดขวัญใจงานกาชาด รอบตัดสิน เมื่อวันที่ 23 พ.ย. ภายในงานกาชาดประจำปี 2562 ที่สวนลุมพินี ในช่วงตอบคำถาม เมื่อพิธีกรถามว่า ประชาชนได้รับประโยชน์อะไรบ้างจากการจัดงานกาชาด ผู้เข้าประกวดรายหนึ่งได้ตอบแบบยาวๆ ทำเอาชาวเน็ตถึงกับอึ้ง ความว่า "ขอบคุณค่ะ ประโยชน์จะเกิดขึ้น 2 ทางด้วยกัน ด่านแรกก็คือต้นทาง ต้นทางของผู้ที่เป็นผู้ให้ ผู้ให้เราทุกคนในวันนี้มีเป็นนับพันคนหมื่นคน ผู้ให้ในวันนี้แม้แต่เพียงบาทเดียวสามารถต่อชีวิตได้ ทุกๆ ย่างก้าวที่คุณเดินในงานกาชาดประจำปี 2562 ไม่ว่าจะเป็นร้านอาหาร ร้านเสื้อผ้า กิจกรรมการกุศลต่างๆ ที่คุณเสียสละเพียง 1 บาท 5 บาท 50 บาท ปลายทางจะเกิดให้กับผู้รับ ผู้รับไม่ว่าจะเป็นผู้ที่ตกยาก จะเป็นเด็ก ผู้สูงวัย ผู้พิการ ถือว่าในทุกๆ องค์กร ไม่ว่าจะเป็นหน่วยงานภาครัฐและเอกชนที่ร่วมกันจัดงานนี้ขึ้นมา เขาได้เล็งเห็นแล้ว ก็เป็นพันธมิตรกับสภากาชาดไทย งานกาชาดของเรามีมากว่า 90 ปีแล้ว สายธารแห่งการให้มีมาตลอด 90 ปี 90 ปีนี้จะทำให้เราเห็นมิติของผู้รับและผู้ให้ที่แท้จริงแล้ววันนี้ ดิฉันก็มีความภาคภูมิใจที่ได้เป็นผู้ให้ในวันนี้และจะทำให้เกิดในเรื่องของการเยียวยา บำบักทุกข์บำรุงสุข และก็เกิด 2 อย่างด้วยกันคะ นั้นก็คือ To Give คือการให้ และก็ To Share คือการแบ่งปัน สมกับสโลแกนที่ว่า เย็นศิระเพราะพระบริบาล สายธารการให้ที่งดงาม ขอบพระคุณค่ะ"</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fjamie.khuirkkhit%2Fvideos%2F2528531683898897%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>สำหรับผู้เข้าประกวดรายนี้มีชื่อว่า "น้องเมย์ น.ส.กานต์รวี ศรีตะพันธ์" ส่งเข้าประกวดโดย สภาสังคมสงเคราะห์แห่งประเทศไทย ในพระบรมราชูปถัมภ์ โดยเธอเป็นอดีตเทพีสงกรานต์วัดบางปิ้ง จ.สมุทรสาคร ปี 2555 และนางงามหัวหิน จ.ประจวบคีรีขันธ์ ปี 2556 อย่างไรก็ตาม ผลการประกวดพบว่า น้องเมย์เข้ารอบ 5 คนสุดท้าย แต่ตกรอบ 3 คนสุดท้าย โดยรางวัลขวัญใจงานกาชาด ประจำปี 2562 เป็นของ น.ส.พัทธรียา สังข์อุ่น ส่งเข้าประกวดโดย กรมที่ดิน แต่คลิปดังกล่าวมีคนแชร์ไปกว่า 400 ครั้ง มีผู้ชมกว่า 14,000 ครั้ง ความรู้สึกมีทั้งงงกับการตอบคำถามยาวๆ แต่ก็มีเสียงชื่นชมว่า ตอบคำถามแบบมีสาระ มีเนื้อหาตรงประเด็น น้ำเสียงน่าฟัง มีเหตุผล และจูงใจผู้ฟัง บางคนถึงขนาดคอมเมนต์ไปว่า "ตอบแบบนี้เอามงกุฎไปเลย, ตอบแบบนี้แล้วจะเหลืออะไรให้คนอื่นตอบ" ฯลฯ<br/><br/>อนึ่ง งานกาชาดจัดขึ้นเพื่อหารายได้บำรุงสภากาชาดไทย จัดให้มีขึ้นเป็นครั้งแรกที่ท้องสนามหลวง เมื่อวันที่ 31 มี.ค. 2465 หรือเมื่อ 97 ปีก่อน ก่อนที่จะย้ายสถานที่ไปยังสถานเสาวภา ลานพระบรมรูปทรงม้า สวนอัมพร และสนามเสือป่า กระทั่งย้ายมาที่สวนลุมพินี ถนนพระราม 4 กรุงเทพฯ เมื่อปี 2561 แต่ยังคงเอกลักษณ์ของงาน ได้แก่ การจัดกิจกรรมเสี่ยงโชคในรูปแบบตักไข่ สอยดาว เพื่อลุ้นรางวัลใหญ่จากผู้สนับสนุนในแต่ละบูธ โดยรายได้โดยเสด็จพระราชกุศลบำรุงสภากาชาดไทย และบูธจำหน่ายสินค้าราคาถูกจากร้านค้าต่างๆ</p>
    </article>
  </body>
</html>