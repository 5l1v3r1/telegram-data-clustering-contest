<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301110/%D9%85%D8%B3%D8%A7%D8%A8%D9%82%D8%A7%D8%AA-%D9%82%D9%87%D8%B1%D9%85%D8%A7%D9%86%DB%8C-%D8%A8%D8%A7%D8%B4%DA%AF%D8%A7%D9%87-%D9%87%D8%A7%DB%8C-%D8%AC%D9%87%D8%A7%D9%86%DB%8C-%DA%A9%D8%B4%D8%AA%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%D8%A8%D9%87-%D8%A8%D9%87%D8%AA%D8%B1%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T04:36:11+00:00"/>
    <meta property="og:title" content="مسابقات قهرمانی باشگاه‌های جهانی کشتی در خراسان شمالی به بهترین شکل انجام شود"/>
    <meta property="og:description" content="ایسنا/خراسان شمالی استاندار خراسان شمالی به میزبانی استان در مسابقات باشگاه های جهانی کشتی فرنگی و آزاد در اواخر آذرماه اشاره کرد و گفت: باید این مسابقات در حد اعلی و با رعایت شاخص های بین المللی و بدون نقص برگزار شود."/>
  </head>
  <body>
    <article>
      <h6 class="kicker">استاندار:</h6>
      <h1>مسابقات قهرمانی باشگاه‌های جهانی کشتی در خراسان شمالی به بهترین شکل انجام شود</h1>
      <address><time datetime="2019-11-24T04:36:11+00:00">24 Nov 2019, 04:36</time> by <a rel="author">اعظم قهرمانی</a></address>
      <p>ایسنا/خراسان شمالی استاندار خراسان شمالی به میزبانی استان در مسابقات باشگاه های جهانی کشتی فرنگی و آزاد در اواخر آذرماه اشاره کرد و گفت: باید این مسابقات در حد اعلی و با رعایت شاخص های بین المللی و بدون نقص برگزار شود.</p>
      <p>محمد علی شجاعی در جمع مدیران دستگاه های اجرایی اظهار کرد: قرار است بزرگترین رویداد ورزشی جهان را در این استان شاهد باشیم بنابراین بحث آبروی ملی در میان است و تمام شهرستان ها باید ورود سطح بالا به این موضوع داشته باشند.</p>
      <p>به نقل از روابط عمومی استانداری خراسان شمالی، وی با اشاره به اینکه این مسابقات در دو شهرستان بجنورد و آشخانه با با حضور ۴۰۰ مهمان و حضور شش تیم خارجی و دو تیم ایرانی که یکی از آنان اترک خراسان شمالی است برگزار می شود، ادامه داد: باید آمادگی کافی داشته و همه چیز اعم از امکانات، زیرساخت ها و اینترنت درجه یک باشد.</p>
      <p>شجاعی تصریح کرد: برای برگزاری بهتر این مسابقات نیازمند جدیت و نگاه بلند تمام مدیران استان هستیم که آنان نیز متعاقبا گروه ویژه ای را در ادارات خود ایجاد کنند و تمامی شرایط استاندارد بین المللی را لحاظ کنند.</p>
      <p>وی در ادامه سخنان خود با تاکید بر اینکه هیچ تیمی نباید نگرانی و دغدغه ای داشته باشد، افزود: زیبا سازی، انجام کار شبانه روزی، عدم مقایسه این پروژه با پروژه های عادی باید رأس امور قرار گیرد.</p>
      <p>شجاعی خاطرنشان کرد: در این مسابقات فقط بحث هزینه کردن مطرح نیست بلکه خروجی این مسابقات باید در مسیر توسعه استان و بهره برداری بیشتر رقم بخورد و حتی می توان از نیروهای جوان داوطلب در اداره امور و کمک به برگزاری استفاده کرد.</p>
      <p>انتهای پیام</p>
    </article>
  </body>
</html>