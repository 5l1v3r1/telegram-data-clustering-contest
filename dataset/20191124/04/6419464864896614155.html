<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/gennimata-archigos-tis-antipoliteysis-stis-dimoskopiseis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T04:40:49+00:00"/>
    <meta property="og:title" content="Γεννηματά: Αρχηγός της αντιπολίτευσης στις δημοσκοπήσεις"/>
    <meta property="og:description" content="Η Πρόεδρος του Κινήματος Αλλαγής, Φώφη Γεννηματά κατατάσσεται δεύτερη σε δημοφιλία πολιτικός αρχηγός, ξεπερνώντας τον Πρόεδρο του ΣΥΡΙΖΑ, Αλέξη Τσίπρα."/>
  </head>
  <body>
    <article>
      <h1>Γεννηματά: Αρχηγός της αντιπολίτευσης στις δημοσκοπήσεις</h1>
      <address>
        <time datetime="2019-11-24T04:40:49+00:00">24 Nov 2019, 04:40</time>
      </address>
      <p>Μολονότι οι εργασίες του έκτακτου Συνεδρίου του ΠΑΣΟΚ ολοκληρώνονται σήμερα στο Στάδιο Ειρήνης και Φιλίας, η είδηση της ημέρας δεν βρίσκεται εκεί, αλλά ανάμεσα στις σελίδες του Κυριακάτικου Τύπου. Και αυτό γιατί  «πρώτη φορά στα χρονικά» η Πρόεδρος του Κινήματος Αλλαγής, Φώφη Γεννηματά κατατάσσεται δεύτερη σε δημοφιλία πολιτικός αρχηγός, ξεπερνώντας τον λαοπρόβλητο μέχρι πρότινος Πρόεδρο του ΣΥΡΙΖΑ, Αλέξη Τσίπρα.</p>
      <h3>Της Γεωργίας Σαδανά</h3>
      <p>Συγκεκριμένα, στη δημοσκόπηση της Metron Analysis για λογαριασμό της εφημερίδας Το Βήμα, όσον αφορά τα ποσοστά δημοφιλίας των πολιτικών αρχηγών, πρώτος είναι ο Κυριάκος Μητσοτάκης (64%), στη δεύτερη θέση είναι η Φώφη Γεννηματά (39%) και τρίτος εμφανίζεται ο Αλέξης Τσίπρας (38%). Η κατάκτηση της δεύτερης θέσης σε απόλυτους αριθμούς από την κ. Γεννηματά έρχεται ως επιστέγασμα της μετεκλογικής της στρατηγικής, η οποία πλέον φαίνεται πως δρέπει αφθονους καρπούς. Εστιάζοντας στη χρήσιμη για την καθημερινότητα των πολιτών αντιπολίτευση (τράπεζες, κόκκινα δάνεια, μικρομεσαίες επιχειρήσεις), αλλά και παρεμβαίνοντας δυναμικά στις εθνικές προτεραιότητες, όπως η διαχείριση της προσφυγικής- μεταναστευτικής κρίσης, η Πρόεδρος του ΚΙΝΑΛ έπεισε θετικά το 39% των ερωτηθέντων. </p>
      <p>Κοντολογίς, όσοι απάντησαν στην έρευνα έχουν δει την Πρόεδρο του ΚΙΝΑΛ ή την έχουν ακούσει το τελευταίο διάστημα, εκτοξεύοντας την στη δεύτερη θέση, ακόμη και αν δεν την έχουν ψηφίσει ποτέ μέχρι σήμερα. Η μετριοπαθής πολιτικά, αλλά και ουσιαστική κοινωνικά ατζέντα Γεννηματά έρχεται να συντονιστεί με την εποχή. Μια εποχή πολιτικού ρεαλισμού και αποτελεσματικών λύσεων, μετά από έναν δεκαετή κύκλο ύφεσης, παρακμής και παροξυσμού. Η πιθανότητα η κ. Γεννηματά να ακούγεται και να εισακούγεται από την κοινή γνώμη και τους πολιτικούς της αντιπάλους είναι πιο μεγάλη παρά ποτε, καθώς η ίδια άντεξε να αποδείξει (σε εχθρούς και φιλους) ότι και ξέρει και μπορεί να ανταποκριθεί στον υψηλό ιστορικά πήχη της επικεφαλής της δημοκρατικής παράταξης.</p>
      <p>Η οπτική ΠΑΣΟΚ, άλλωστε, στα μεγάλα και κρίσιμα, δηλαδή μια τεχνοκρατική διαχείριση ως μέρος ενός βαθιά προοδευτικού και ιστορικά δημοκρατικού προγράμματος μοιάζει η πιο ασφαλής και ουσιαστική προσέγγιση της ελληνικής καθημερινότητας στον 21ο αιώνα. Αυτή η οπτική ΠΑΣΟΚ στα πολιτικά πράγματα εγγυήθηκε την κοινωνική, οικονομική και πολιτισμική άνοδο και στον προηγούμενο αιώνα.  Η ίδια αυτή οπτική, ενταγμένη στα σύγχρονα πολιτικά και κοινωνικά συμφραζόμενα, κάνει την Φώφη Γεννηματά να ακούγεται πολύ και πιο δυνατά τελευταία. Η πλούσια εμπειρία και οι μοιραιες συγκρίσεις με τις υφιστάμενες πολιτικές δυνατότητες την κάνουν να αρέσει πολύ ξαφνικά. Αν η Πρόεδρος του ΚΙΝΑΛ ακολουθήσει την ίδια πορεία στην διαδρομή που ανοίγεται μπροστά της, δεν αποκλείεται διόλου να ψηφίζεται, από όλους όσους ακούγεται. Γιατι το διακύβευμα είναι γνωστό και το σύνθημα πάντα επίκαιρο:  «εδώ και τώρα αλλαγή», προσβλέποντας -όπως κάθε φορά στα σοβαρα- «στο ΚΙΝΑΛ για καλύτερες μέρες».</p>
    </article>
  </body>
</html>