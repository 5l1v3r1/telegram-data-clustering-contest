<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/loveckovice_zubrnice_zeleznicni_trat_20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T04:24:00+00:00"/>
    <meta property="og:title" content="Záchrana zaniklé železnice. Po 41 letech vyjel vlak ze Zubrnic do Lovečkovic"/>
    <meta property="og:description" content="/FOTOGALERIE/ Příští stanice: Lovečkovice! To je název projektu členů spolku Zubrnická museální železnice, který usiluje o obnovu čtyřicet let zaniklé trati vedoucí ze Zubrnic do Lovečkovic. Letos se nadšencům podařilo obnovit prvních 600 metrů kolejí z celkové pětikilometrové délky úseku."/>
  </head>
  <body>
    <article>
      <h1>Záchrana zaniklé železnice. Po 41 letech vyjel vlak ze Zubrnic do Lovečkovic</h1>
      <address><time datetime="2019-11-24T04:24:00+00:00">24 Nov 2019, 04:24</time> by <a rel="author">Michaela Rozsypalová</a></address>
      <p>Druhou listopadovou sobotu po obnovené části zkušebně projel první vlak, konkrétně historický motoráček přezdívaný Hurvínek. Termín, kdy tento vlak poprvé dojede na nádraží v Lovečkovicích, však nechce spolek ani odhadnout. Jeho zástupce Radek Kubala uvedl, že prvním krokem k pokračování do Lovečkovic byla už minulý rok obnova přejezdu v Zubrnicích. To byla podle něj největší překážka.</p>
      <figure>
        <img src="https://g.denik.cz/58/b8/2-regiopanter-kouty-vlak-zeleznice-89798778-clone_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/jihomoravsky-kraj-vlak-nakup-brno-tisnov-blansko-breclav.html">Transakce za sedm miliard. Jihomoravský kraj nakoupí od Škody 37 nových vlaků Přečíst článek ›</a>
      </aside>
      <p>„Oprava nového úseku probíhala postupně. Náklady byly necelý milion korun, který jsme vybrali od dárců z našeho transparentního účtu,“ uvedl Radek Kubala s tím, že nejnáročnější byla kompletní výměna pražců včetně nového štěrkového lože v celém obnovovaném úseku.</p>
      <h3>Původní kolejnice</h3>
      <p>Pražce sehnal spolek od pražského dopravního podniku. Použité kolejnice jsou původní, několik stovek metrů se jich totiž dochovalo z bývalé trati.</p>
      <p>Kromě prací ze strany od Zubrnic se nadšenci činí také na původní konečné zastávce. Tou je bývalé horní nádraží v Úštěku. I to nyní prochází postupnou obnovou. „Kolejiště stanice vyčistili dobrovolníci od náletových dřevin a vyklidili přízemí budovy, kde opravili omítky a vymalovali,“ přiblížil Radek Kubala.</p>
      <figure>
        <img src="https://g.denik.cz/43/11/lutin-modely-2019-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/modelari-z-lutina-se-chlubi-paradnimi-zeleznicemi-i-letadly-20191108.html">Železnice i letadla. Modeláři z Lutína zvou na parádní výstavu Přečíst článek ›</a>
      </aside>
      <p>V nádražní budově a přilehlém skladišti se do budoucna počítá s expozicí zaměřenou na drobná železniční vozidla a historii železnice. Předcházet tomu bude ještě spousta práce. Lidé ze spolku proto shání i dobrovolníky na brigády.</p>
      <p>Ta nejbližší se bude konat v neděli 1. prosince. V plánu jsou prořezy vegetace v okolí Habřiny. „Máme plány o zprovoznění trati až do Úštěka, ale tuto otázku bych nechal, až zahouká první vlak v Lovečkovicích,“ podotkl Kubala.</p>
      <p>Na cestování po dnes už neexistující trati rád vzpomíná i úštěcký rodák Zdeněk Cyrkva. „Naposledy jsem tím vlakem jel do Levína někdy v roce 1977. Vzpomínám si, že jízdenka tehdy stála 80 haléřů. Z Úštěka jsme vlakem vyráželi na zábavy, třeba do Lovečkovic, Mukařova nebo právě do Levína. Zpátky se jezdilo buď půlnočním vlakem, nebo prvním ranním, který jezdil kolem páté,“ zavzpomínal pamětník a dodal, že lokálka také svážela školáky ze vzdálených vesnic do tehdejší měšťanky v Úštěku.</p>
      <figure>
        <img src="https://g.denik.cz/15/f2/dubi-nadrazi-nasinec_denik-150-3x2.jpg"/>
      </figure>
      <aside>
        <a href="https://www.denik.cz/regiony/moldavska-trat-laka-i-turisty-z-nemecka-20191021.html">Moldavská trať láká i turisty z Německa. Do obce vyrazili zvláštním vlakem Přečíst článek ›</a>
      </aside>
      <p>Železnice vedoucí původně z Velkého Března do Úštěka byla zrušená v roce 1978. Spolek Zubrnická museální železnice po letech snažení nejprve zprovoznil úsek do Zubrnic. Tam s podporou Ústeckého kraje provozuje během sezony turistické vlaky. Loni se mu částečně podařilo obnovit kolejiště v Lovečkovicích, kde se zároveň nachází i minimuzeum.</p>
      <p>Filmoví fanoušci znají trať také z filmu Páni kluci, který se natáčel zejména na zastávce Levín, která leží za Lovečkovicemi směrem na Úštěk.</p>
    </article>
  </body>
</html>