<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743318"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T04:56:00+00:00"/>
    <meta property="og:title" content="'วีระ'โร่มอบหลักฐานตร. งงที่ดิน1.7พันไร่ราคาแค่2แสน"/>
    <meta property="og:description" content="'วีระ สมความคิด' เลขาฯ 'คปต.' นำเอกสารหลักฐานเกี่ยวกับที่ดินของ 'น.ส.ปารีณา ไกรคุปต์' ส.ส.ราชบุรี เขต 3 พรรคพลังประชารัฐ มาให้แก่ ตำรวจสภ.จอมบึง จ.ราชบุรี ชี้จุดน่าสงสัย ที่ดิน 1,700 ไร่ แต่กลับมีราคาเพียง 2 แสบาท"/>
  </head>
  <body>
    <article>
      <h1>'วีระ'โร่มอบหลักฐานตร. งงที่ดิน1.7พันไร่ราคาแค่2แสน</h1>
      <address>
        <time datetime="2019-11-24T04:56:00+00:00">24 Nov 2019, 04:56</time>
      </address>
      <p>
        <b>"วีระ สมความคิด" เลขาฯ "คปต." นำเอกสารหลักฐานเกี่ยวกับที่ดินของ "น.ส.ปารีณา ไกรคุปต์" ส.ส.ราชบุรี เขต 3 พรรคพลังประชารัฐ มาให้แก่ ตำรวจสภ.จอมบึง จ.ราชบุรี ชี้จุดน่าสงสัย ที่ดิน 1,700 ไร่ แต่กลับมีราคาเพียง 2 แสบาท</b>
      </p>
      <p>จากกรณีเจ้าหน้าที่ป่าไม้และสปก.ร่วมกันเข้าตรวจสอบที่ดินของ น.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ หลังมีข้อมูลระบุว่า มีพื้นที่รุกป่าสงวนแห่งชาติ ตามที่ได้เสนอข่าวไปแล้วนั้นเกี่ยวกับเรื่องดังกล่าว เมื่อวันที่ 24 พ.ย. นายวีระ สมความคิด เลขาธิการารเครือข่ายประชาชนต้านคอร์รัปชั่น (คปต.)ได้เดินทางนำเอกสารหลักฐานเกี่ยวกับที่ดินของนางสาวปารีณา ไกรคุปต์ ส.ส.ราชบุรี เขต 3 พรรคพลังประชารัฐ ส่งให้แก่ ร.ต.อ. กัมปนาท เจริญศรี รอง สว. (สอบสวน) สภ.จอมบึง จ.ราชบุรี หลังจากได้ทราบข้อมูลเชิงลึกเกี่ยวกับการครอบครองที่ดินในพื้นที่หมู่ 6 ต.รางบัว อ.จอมบึง จ.ราชบุรี รวมกว่า 1,700 ไร่ ภายหลังกล่าวว่า จากข้อมูลทราบว่าฟาร์มของนางสาวปารีณา มีการไปขออนุญาตประกอบกิจการทำฟาร์มเลี้ยงไก่ มาตั้งแต่ปี พ.ศ. 2547 แล้วจะต้องต่ออายุทุก ๆ 3 ปี ส่วนนายทวี ไกรคุปต์ ไปให้ข้อมูลกับทางรัฐสภาว่า ครอบครัวของนายทวีได้ครอบครองที่ดินแปลงนี้ตั้งแต่ปี 2489 และข้อมูลที่มีการนำมาเปิดเมื่อวานนี้( 23 พ.ย.) ได้นำข้อมูลจากปี 2553 -2556 ซึ่งจะเป็นหลักฐานแสดงให้เห็นชัดเลยว่ามีการเข้าไปบุกรุกครอบครองเพื่อทำกิจการ ทำประโยชน์ในที่ป่าสงวนแห่งชาติ ในเอกสารที่นำมาวันนี้มีรายละเอียดหมด มีทั้งหลักฐานต่างๆในการครอบครองประกอบการทำธุรกิจมาตั้งแต่ปี พ.ศ. 2547 </p>
      <figure>
        <img src="https://www.dailynews.co.th/admin/upload/20191124/news_vNeOpVDVdW122118_533.jpg?v=20191124177?v=4290"/>
      </figure>
      <p>นายวีระ กล่าวอีกว่า นอกจากนี้ยังมีเอกสารหลักฐานของ ป.ป.ช. เป็นเอกสารเกี่ยวกับการแจ้งบัญชีทรัพย์สินต่อ ป.ป.ช.ตั้งแต่ลำดับที่ 19 เป็นต้นไป หมู่ 6 ต.รางบัวทั้งหมดเลย เป็นที่ดินจำนวน 1,700 ไร่ ที่มีมูลค่าเป็นเงิน 200,000 บาท ซึ่งไม่น่าเป็นไปได้ระหว่างราคาที่ดินกับมูลค่าจำนวนเงิน โดยหลังจากนี้ หากพนักงานสอบสวนได้สอบสวนเสร็จแล้ว จะต้องรวบรวมเอกสารยื่นต่อ ปปง. เป็นไปตามกฎหมาย ตามระเบียบสำนักนายก เพราะเข้ามูลฐานความผิดที่ 15 ของกฎหมายฟอกเงิน เกี่ยวกับการบุกรุกครอบครองที่ดินซึ่งคงต้องเป็นเรื่องของพนักงานสอบสวนที่จะเป็นผู้ดำเนินการสืบสวน ต้องไปตรวจสอบร่วมกันระหว่างพนักงานสอบสวน กับ ปปง. ต้องประสานงานกัน อาจจะต้องนำไปสู่การยึดทรัพย์ต่อไป โดยหลังจากที่ให้ข้อมูลกับพนักงานสอบสวน สภ.จอมบึงแล้ว ก็จะเดินทางเข้าพื้นที่หมู่ 6 ร่วมกับหน่วยงานที่เกี่ยวข้องเตรียมดำเนินการสำรวจที่ดินที่ฟาร์มไก่ในพื้นที่ดังกล่าวด้วย. <br/><br/>ข่<i><b>าวที่เกี่ยวข้อง<br/><br/><a href="https://www.dailynews.co.th/regional/743312">เตรียมเข้ารังวัด"เขาสนฟาร์ม" ชี้หากพบรุกป่าฟันไม่เลี้ยง</a></b></i></p>
    </article>
  </body>
</html>