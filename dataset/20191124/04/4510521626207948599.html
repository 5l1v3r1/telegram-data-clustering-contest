<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/fructele-toamnei-leacuri-naturale-nu-trebuie-consumate-desert-boli-controleaza-1_5db182e4892c0bb0c6df80af/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T04:08:12+00:00"/>
    <meta property="og:title" content="Fructele toamnei, leacuri naturale. De ce nu trebuie consumate ca desert şi ce boli controlează"/>
    <meta property="og:description" content="Fructele este bine să le mâncăm între mese, la gustare, şi nu ca desert.Ele aduc o cantitate crescută de energie, fiind adevărate “bombe energetice”. Medicii avertizează că acestea trebuie consumate crude, mai puţin preparate termic. Toamna aduce o varietate de fructe pline de vitamine şi minerale."/>
  </head>
  <body>
    <article>
      <h1>Fructele toamnei, leacuri naturale. De ce nu trebuie consumate ca desert şi ce boli controlează</h1>
      <address><time datetime="2019-11-24T04:08:12+00:00">24 Nov 2019, 04:08</time> by <a rel="author">Ionela Stănilă</a></address>
      <h4>Fructele este bine să le mâncăm între mese, la gustare, şi nu ca desert.Ele aduc o cantitate crescută de energie, fiind adevărate “bombe energetice”. Medicii avertizează că acestea trebuie consumate crude, mai puţin preparate termic. Toamna aduce o varietate de fructe pline de vitamine şi minerale.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/zalau/cele-mai-periculoase-complicatii-diabetului-orbire-amputarea-piciorului-1_5dd916fe5163ec427151dfcc/index.html"/>
        <a href="https://adevarul.ro/locale/calarasi/micii-cineasti-tara-elevii-baragan-fac-filme-documentare-1_5dd6daa15163ec427143b664/index.html"/>
        <a href="https://adevarul.ro/locale/calarasi/un-tanar-comuna-dor-marunt-cautat-politisti-disparut-urma-1_5dd9213a5163ec4271523887/index.html"/>
      </related>
      <p>“Pentru aportul crescut de vitamine şi minerale, fructele sunt esenţiale organismului. Este de preferat să le mâncăm în formă originală, cel mult sub formă de sucuri, mai puţin preparate termic, pentru că astfel îşi pierd proprietăţile”, explică dr. Daniela Stan, medic de familie. Toamna, când sezonul rece vine la pachet cu răceli, iar organismul trebuie să facă faţă viruşilor, este indicat să-l fortificăm natural.</p>
      <p>
        <b>Gutuile, recomandate în infecţii</b>
      </p>
      <p>Crude, coapte, uscate, fierte - ele îşi păstrează proprietăţile, care acţionează benefic într-o serie largă de afecţiuni. Gutuia alungă primele simptome de răceală, fortifică organismul şi acţionează ca un puternic antioxidant. Datorită proprietăţilor astringente, sunt recomandate în cazul enterocolitelor, enteritelor (inflamaţie a mucoasei intestinale), dar şi a diareei. Gutuile îmbunătăţesc digestia şi sunt recomandate că adjuvant în infecţiile intestinale.</p>
      <p>
        <b>Merele conţin un nivel crescut de antioxidanţi </b>
      </p>
      <p>Consumate cu tot cu coajă, merele sunt o sursă excelentă de multivitamine. Ele pot să asigure un aport crescut de vitamine şi minerale benefice sănătăţii organismului, cum ar fi: vitaminele A şi C, calciu, potasiu, fier, fosfor, acid folic şi un nivel crescut de antioxidanţi. Fibrele, cele solubile în mod deosebit, au demonstrat o eficienţă deosebit de mare în lupta cu colesterolul “rău”. Potrivit specialiştilor, 15 grame de fibre solubile consumate zilnic pot determina scăderea nivelului colesterolului cu până la 10%. Printre fibrele solubile care au acest efect se numără pectina, o substanţă prezentă în măr care scade colesterolul “rău” şi ajută procesul de digestie.  Consumul zilnic de mere poate ţine sub control nivelul colesterolului, afirmă specialiştii în nutriţie.</p>
      <p>
        <b>Strugurii protejează inima</b>
      </p>
      <p>Datorită conţinutului ridicat de potasiu, strugurii sunt recomandaţi persoanelor care au tensiunea arterială mare. Graţie polifenolilor, protejează inima şi previn formarea cheagurilor de sânge. Antioxidanţii cunoscuţi sub denumirea de polifenoli pot încetini sau preveni mai multe tipuri de cancer, inclusiv cel de esofag, plămâni, faringe, pancreas, prostată şi colon.</p>
      <p>
        <b>Perele, sursă de vitamina C</b>
      </p>
      <p>Parfumate şi zemoase, perele sunt o sursă bună de vitamina C şi cupru, care ajută la formarea celulelor roşii din sânge şi stimulează imunitatea organismului. Ele conţin fibre dietetice, antioxidanţi, minerale şi vitamine, nutrienţi esenţiali pentru o sănătate optimă. În plus, au puţine calorii şi sunt excelente în curele de slăbire. Totodată, perele au proprietăţi diuretice, îmbunătăţesc tranzitul intestinal şi previn constipaţia.</p>
      <p>
        <b>Prunele reglează digestia</b>
      </p>
      <p>Bogate în vitaminele A, B şi C, sulf, magneziu, sodiu, fosfor şi potasiu, prunele sunt un adevărat aliat pentru sănătate. Reduce riscul bolilor de inimă şi a cancerului, reglează funcţionarea sistemului digestiv şi ameliorează afecţiunile tractului intestinal. Antioxidanţii şi fenolii conţinuţi de aceste fructe distrug radicalii liberi şi protejează neuronii creierului.</p>
      <hr/>
    </article>
  </body>
</html>