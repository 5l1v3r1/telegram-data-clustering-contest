<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T04:51:35+00:00"/>
    <meta property="og:title" content="«Έτσι διώξαμε τους ναρκέμπορους από το ΑΠΘ» – Φοιτητές μιλούν στον «Ε.Τ.»"/>
    <meta property="og:description" content="Από προπηλακισμούς και μπουγέλα μέχρι τραυματισμούς φοιτητών στο κεφάλι, κατήγγειλαν όσοι συμμετείχαν σε αυτές, από ομάδες αναρχικών που έμπαιναν στις αίθουσες και δυναμίτιζαν το κλίμα"/>
  </head>
  <body>
    <article>
      <h6 class="kicker">ΚΑΤΑΓΓΕΛΙΕΣ για κλίμα… τρομοκρατίας από αναρχικούς</h6>
      <h1>«Έτσι διώξαμε τους ναρκέμπορους από το ΑΠΘ» – Φοιτητές μιλούν στον «Ε.Τ.»</h1>
      <h2>Από προπηλακισμούς και μπουγέλα μέχρι τραυματισμούς φοιτητών στο κεφάλι, κατήγγειλαν όσοι συμμετείχαν σε αυτές, από ομάδες αναρχικών που έμπαιναν στις αίθουσες και δυναμίτιζαν το κλίμα</h2>
      <address><time datetime="2019-11-24T04:51:35+00:00">24 Nov 2019, 04:51</time> by <a rel="author">ΑΓΓΕΛΟΣ ΑΓΓΕΛΙΔΗΣ - ΕΛΠΙΔΑ ΟΙΚΟΝΟΜΙΔΗ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Facebook 0</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Twitter</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">LinkedIn</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Περισσότερα</a>
        </li>
      </ul>
      <p>Νέος γύρος φοιτητικών συνελεύσεων έρχεται από εβδομάδα, με μια σειρά πανεπιστημιακών τμημάτων να καλεί τους φοιτητές για να αποφασίσουν για κατάληψη ή μη των σχολών.</p>
      <p>Το κάλεσμα γίνεται στη σκιά των επεισοδίων που στιγμάτισαν την περασμένη εβδομάδα τις γενικές συνελεύσεις στο Οικονομικό Πανεπιστήμιο Αθηνών και στο Πάντειο Πανεπιστήμιο. Από προπηλακισμούς και μπουγέλα μέχρι τραυματισμούς φοιτητών στο κεφάλι, κατήγγειλαν όσοι συμμετείχαν σε αυτές, από ομάδες αναρχικών που έμπαιναν στις αίθουσες και δυναμίτιζαν το κλίμα. Το Διαδίκτυο γέμισε από βίντεο όπου αποτυπώνονταν οι συγκρούσεις μεταξύ των φοιτητών, αλλά και ο πανικός ορισμένων όταν έβλεπαν ότι τα λεκτικά επεισόδια «ξέφευγαν» και ξεκινούσαν οι επιθέσεις.</p>
      <p>«Εμείς δεν είμαστε κατά των γενικών συνελεύσεων. Θέλουμε να συμμετέχουμε σε ό,τι αφορά τη σχολή μας, παρά το γεγονός ότι πολλοί, είτε ανήκουμε σε παρατάξεις είτε είμαστε ανεξάρτητοι, θεωρούμε ότι δεν πρέπει να κλείνουμε το πανεπιστήμιο. Ομως, τα επεισόδια εναντίον των φοιτητών δημιουργούν κλίμα τρομοκρατίας», παραδέχεται στον Ελεύθερο Τύπο της Κυριακής φοιτήτρια του Παντείου Πανεπιστημίου.</p>
      <p>Την περασμένη Τετάρτη, στη γενική συνέλευση μία κοπέλα, μέλος της ΔΑΠ-ΝΔΦΚ, που μίλησε στον «Ε.Τ.» της Κυριακής, κατήγγειλε ότι, όταν ανέβηκε στο βήμα να μιλήσει, της πέταγαν μπουκάλια και πως δύο παιδιά τραυματίστηκαν στο κεφάλι, με αποτέλεσμα να έρθει ασθενοφόρο στη σχολή.</p>
      <p>Τα γεγονότα επιβεβαίωσε και η ΔΑΠ-ΝΔΦΚ Παντείου που περιέγραψε: «Οταν η εκπρόσωπος της ΔΑΠ-ΝΔΦΚ ανέβηκε στο βήμα για να τοποθετηθεί, δέχτηκε τραμπουκισμούς που εξελίχθηκαν σε σωματική βία (πιάσιμο από τον λαιμό). Στη θέα αυτού του γεγονότος ένας συμφοιτητής μας έκανε το αυτονόητο, προσπάθησε να τους αποτρέψει, με αποτέλεσμα να κινδυνέψει και ο ίδιος. Πιο συγκεκριμένα, τον χτύπησαν με κράνη και σημαίες στο κεφάλι, ενώ, όταν ο ίδιος προσπάθησε να ξεφύγει, ο ξυλοδαρμός συνεχίστηκε και έξω από την αίθουσα».<br/>Μάλιστα, στην καταγγελία τους αναφέρουν ότι στη συνέχεια ο ένας εξ αυτών ταυτοποιήθηκε από τους δράστες των προηγούμενων επεισοδίων και του επιτέθηκαν.</p>
      <p>Παρόμοιο σκηνικό υπήρξε και στο Οικονομικό Πανεπιστήμιο, όπου οι φοιτητές καταγγέλλουν ότι πλέον αναρχικοί δεν επιτίθενται μόνο σε μέλη παρατάξεων, όπως συνηθιζόταν παλιά, αλλά σε όποιον «τολμήσει» να διαμαρτυρηθεί, ακόμα και σε ανεξάρτητους φοιτητές. Την Παρασκευή, σύμφωνα με πληροφορίες, έγινε θύμα επίθεσης ένας φοιτητής, με άτομα του πανεπιστημίου να καταγγέλλουν ότι αναγνωρίστηκε από αναρχικούς από ένα βίντεο και του επιτέθηκαν μέσα στη σχολή. Ποιες είναι οι συνέπειες όλων αυτών για όσους αποτελούν το ζωτικό κομμάτι του πανεπιστημίου;</p>
      <p>Οπως αποδεικνύεται από μαρτυρίες, βίντεο και σχόλια, το μεγαλύτερο πλήγμα το δέχονται οι φοιτητές και η οποιαδήποτε πολιτικοποίησή τους. Βίντεο δείχνει φοιτητές να τρέχουν έντρομοι έξω από την αίθουσα όταν ξεκινάνε επεισόδια, σχόλια σε σελίδες του facebook από ομάδες φοιτητών αναφέρουν ότι τα επεισόδια τους αποτρέπουν από το να συμμετέχουν σε συνελεύσεις, ενώ οι περισσότεροι παραδέχονται ότι ζουν με την αγωνία αν και την επόμενη μέρα το κλίμα που θα επικρατεί στη σχολή τους θα είναι εκρηκτικό.</p>
      <h3>ΚΑΤΙ ΑΛΛΑΖΕΙ ΠΡΟΣ ΤΟ ΚΑΛΥΤΕΡΟ</h3>
      <h3>ΑΕΙ «καθαρά» από κάθε είδους ανομία</h3>
      <p>Υπάρχει όμως και μία άλλη πλευρά στα πανεπιστήμια, που βλέπει ότι, παρά το εκρηκτικό κλίμα, η όψη της ακαδημαϊκής τους καθημερινότητας αλλάζει. Κι αυτή η πλευρά δεν γεννήθηκε τώρα στα ελληνικά Ιδρύματα. Η παρουσία της ήταν πάντα διακριτική αλλά καίρια με παρεμβάσεις ανεξάρτητων αλλά αγανακτισμένων φοιτητών που ζητούσαν το αυτονόητο, πανεπιστήμια «καθαρά» από κάθε είδους ανομία: Από τα ναρκωτικά (επιστολή στον Γαβρόγλου από το ΑΠΘ) μέχρι το τσιγάρο (αίτημα φοιτητών σε κοσμήτορα που καταγγέλλουν ότι τους χλεύασε).<br/>Για παράδειγμα, δικαιωμένα από την τελική έκβαση του αγώνα που έδωσαν αισθάνονται τα μέλη της Συντονιστικής Επιτροπής δράσης κατά των ναρκωτικών στο ΑΠΘ. «Πλέον το campus είναι σχεδόν εφάμιλλο αντίστοιχων της Ευρώπης. Υπάρχει ασφάλεια. Δεν φοβάσαι να κυκλοφορήσεις οποιαδήποτε ώρα. Το εμπόριο ναρκωτικών έχει παταχθεί», δήλωσε στον «Ε.Τ.» της Κυριακής η φοιτήτρια του Τμήματος Φιλοσοφίας και Παιδαγωγικής, Ελπίδα (η οποία δεν θέλησε τη δημοσιοποίηση του επιθέτου της). Μαζί με πολλούς συμφοιτητές της, είχαν συστήσει την Επιτροπή σε μία προσπάθεια να δημοσιοποιήσουν την (τότε) προβληματική κατάσταση εντός του πανεπιστημίου. «Είμαστε στην ευχάριστη θέση να έχουμε στην ουσία αναστείλει τη δράση της Συντονιστικής Επιτροπής. Πλέον δεν υπάρχει λόγος ύπαρξής της», πρόσθεσε.</p>
      <p>Η φοιτήτρια απέδωσε τη θετική έκβαση του αγώνα τόσο στη δραστηριοποίηση των μελών της πανεπιστημιακής κοινότητας όσο και σε μία σειρά συγκυριών. «Οι ναρκέμποροι ήταν παντού και ο φόβος ήταν διάχυτος. Στην εκδίωξη τους έπαιξε σημαντικό ρόλο η αλλαγή τόσο της κυβέρνησης όσο και της διοίκησης του ΑΠΘ. Η νέα κυβέρνηση και η νέα πρυτανεία ήταν αποφασισμένες να πατάξουν το εμπόριο ναρκωτικών εντός του ΑΠΘ», υπογράμμισε.</p>
      <p>Μάλιστα, μία από τις δράσεις που ως Επιτροπή είχαν αναλάβει ήταν η δημιουργία ηλεκτρονικής φόρμας μέσω της Google, όπου ο κάθε φοιτητής, καθηγητής, εργαζόμενος του πανεπιστημίου αλλά και πολίτης μπορούσε να κοινοποιήσει περιστατικό που υπέπεσε στην αντίληψή του με στόχο την ενημέρωση σε τακτική βάση της πανεπιστημιακής κοινότητας και της Αστυνομίας. Οσοι συμπλήρωναν την ηλεκτρονική φόρμα μπορούσαν να αναφέρουν μέρα, ώρα και σημείο όπου έγιναν αυτόπτες μάρτυρες εμπορίας ναρκωτικών. Τα μέλη της ομάδας συνέλεγαν και ταξινομούσαν τις πληροφορίες και στη συνέχεια τις προωθούσαν στους αρμοδίους. «Η συγκεκριμένη πρωτοβουλία ήταν πολύ σημαντική, γιατί ανέδειξε το θέμα και ταυτόχρονα υπέδειξε και τα περισσότερο προβληματικά σημεία», κατέληξε.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Facebook 0</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Twitter</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">LinkedIn</a>
        </li>
        <li>
          <a href="https://www.eleftherostypos.gr/ellada/491599-etsi-dioxame-toys-narkemporoys-apo-to-apth-foitites-miloyn-ston-e-t/#">Περισσότερα</a>
        </li>
      </ul>
    </article>
  </body>
</html>