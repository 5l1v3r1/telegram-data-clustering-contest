<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243745/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T04:23:04+00:00"/>
    <meta property="og:title" content="นายกฯนำทีม บินเกาหลี ร่วมประชุม ‘สุดยอดอาเซียน-ลุ่มน้ำโขง’"/>
    <meta property="og:description" content="นายกฯ นำคณะเดินทางร่วมประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง – สาธารณรัฐเกาหลี ครั้งที่ 1"/>
  </head>
  <body>
    <article>
      <h1>นายกฯนำทีม บินเกาหลี ร่วมประชุม ‘สุดยอดอาเซียน-ลุ่มน้ำโขง’</h1>
      <address><time datetime="2019-11-24T04:23:04+00:00">24 Nov 2019, 04:23</time> by <a rel="author" href="https://www.thebangkokinsight.com/author/wanpen21/" target="_blank">The Bangkok Insight Editorial Team</a></address>
      <p>นายกฯ นำคณะเดินทางร่วมประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง – สาธารณรัฐเกาหลี ครั้งที่ 1</p>
      <p>วันนี้ (24 พฤศจิกายน 2562) ที่อากาศยานทหาร 2 (กองบิน 6) ดอนเมือง กรุงเทพฯ พล.อ.ประยุทธ์ จันทร์โอชา นายกรัฐมนตรี​ และรมว.กลาโหม พร้อมภริยา นางนราพร จันทร์โอชา และคณะ อาทิ นายดอน ปรมัตถ์วินัย รมว.ต่างประเทศ นายสุวิทย์ เมษินทรีย์ รมว.อุดมศึกษา วิทยาศาสตร์ วิจัยและนวัตกรรม นายพุทธิพงษ์ ปุณณกันต์ รมว.ดิจิทัลเพื่อเศรษฐกิจและสังคม (ดีอีเอส) ออกเดินทางไปยังฐานทัพอากาศกิมแฮ นครปูซาน สาธารณรัฐเกาหลี เพื่อเข้าร่วมการประชุมสุดยอดอาเซียน – สาธารณรัฐเกาหลี สมัยพิเศษ ครั้งที่ 3 และการประชุมผู้นำกรอบความร่วมมือลุ่มน้ำโขง – สาธารณรัฐเกาหลี ครั้งที่ 1 ระหว่างวันที่ 24 – 27 พฤศจิกายน 2562</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%99%E0%B8%B2%E0%B8%A2%E0%B8%81%E0%B8%AF%E0%B8%99%E0%B8%B3%E0%B8%84%E0%B8%93%E0%B8%B0%E0%B8%9A%E0%B8%B4%E0%B8%99%E0%B8%9B%E0%B8%B9%E0%B8%8B%E0%B8%B2%E0%B8%9924-11-62.jpg"/>
      </figure>
      <p>สำหรับการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 เป็นการประชุมระดับผู้นำ ระหว่างผู้นำอาเซียนกับประธานาธิบดีสาธารณรัฐเกาหลี ในโอกาสการครบรอบ 30 ปีของความสัมพันธ์อาเซียน-สาธารณรัฐเกาหลี โดยนายกรัฐมนตรีในฐานะประธานอาเซียน และประธานาธิบดีสาธารณรัฐเกาหลี จะเป็นประธานร่วมของการประชุมสุดยอดฯ ดังกล่าว</p>
      <p>ทั้งนี้ กำหนดการประชุมสุดยอดฯ ดังกล่าว แบ่งออกเป็น 2 ส่วน ได้แก่ ส่วนที่ 1. การประชุมเต็มคณะ โดยมี 2 ช่วง ช่วงที่ 1 หัวข้อ ASEAN-ROK 30&amp;30 โดยจะทบทวนความสัมพันธ์และความร่วมมือระหว่างอาเซียน กับสาธารณรัฐเกาหลีในช่วง 30 ปีที่ผ่านมา และการกำหนดทิศทางในอีก 30 ปีข้างหน้า และช่วงที่ 2 หัวข้อ Enhancing Connectivity toward Prosperity and Sustainability โดยจะแลกเปลี่ยนข้อคิดเห็น ในประเด็นความเชื่อมโยงเพื่อส่งเสริมความเจริญรุ่งเรืองและความยั่งยืน</p>
      <p>ส่วนที่ 2. เป็รการประชุมสุดยอดอาเซียน-สาธารณรัฐเกาหลี ครั้งที่ 3 อย่างไม่เป็นทางการในช่วงอาหารกลางวัน โดยจะแลกเปลี่ยนข้อคิดเห็นในประเด็นภูมิภาคและระหว่างประเทศที่อยู่ในความสนใจและมีความห่วงกังวลร่วมกัน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%99%E0%B8%B2%E0%B8%A2%E0%B8%81-1.jpg"/>
      </figure>
      <p>ส่วนการประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 เป็นความร่วมมือลุ่มน้ำโขงกับสาธารณรัฐเกาหลี โดยเป็นข้อริเริ่มของสาธารณรัฐเกาหลี ประกอบด้วยสมาชิก 6 ประเทศ คือ กัมพูชา สปป. ลาว เมียนมา เวียดนาม ไทย และสาธารณรัฐเกาหลี มีวัตถุประสงค์เพื่อส่งเสริมความร่วมมือในด้านการเมือง เศรษฐกิจ สังคม และวัฒนธรรม โดยให้ความสำคัญกับความร่วมมือเพื่อพัฒนาลุ่มน้ำโขงอย่างยั่งยืน</p>
      <p>หลังเสร็จสิ้นการประชุมฯ นายกรัฐมนตรีมีกำหนดการเดินทางจากท่าอากาศยานนานาชาติกิมเฮ นครปูซาน สาารณรัฐเกาหลี เวลา 14.00 น.ในวันพุธที่ 27 พฤศจิกายน 2562 และจะเดินทางถึงท่าอากาศยานทหาร 2 (กองบิน 6) เวลา 18.30 น.</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243745%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243731/"/>
        <a href="https://www.thebangkokinsight.com/243730/"/>
        <a href="https://www.thebangkokinsight.com/243721/"/>
        <a href="https://www.thebangkokinsight.com/243696/"/>
      </related>
    </article>
  </body>
</html>