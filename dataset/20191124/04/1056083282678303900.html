<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301098/%D9%86%D9%82%D9%88%DB%8C-%D8%AD%D8%B3%DB%8C%D9%86%DB%8C-%D8%A8%D8%A7%DB%8C%D8%AF-%D9%81%D8%B6%D8%A7%DB%8C-%D9%85%D9%86%D8%A7%D8%B3%D8%A8-%D8%B1%D8%A7-%D8%A8%D8%B1%D8%A7%DB%8C-%D8%A8%DB%8C%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%88-%D8%A7%D9%86%D8%AA%D9%82%D8%A7%D8%AF%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T04:03:13+00:00"/>
    <meta property="og:title" content="نقوی‌حسینی: باید فضای مناسب را برای بیان اعتراضات و انتقادات واقعی مردم فراهم کرد"/>
    <meta property="og:description" content="سخنگوی کمیسیون امنیت ملی و سیاست خارجی مجلس شورای اسلامی با تاکید بر لزوم تفکیک بین معترضان واقعی و اغتشاش‌گران گفت که باید به اعتراض و انتقاد مردم گوش داد و مطالبات آنها را دنبال کرد آنها به گرانی‌ها بعد از افزایش قیمت بنزین معترض هستند."/>
  </head>
  <body>
    <article>
      <h1>نقوی‌حسینی: باید فضای مناسب را برای بیان اعتراضات و انتقادات واقعی مردم فراهم کرد</h1>
      <address><time datetime="2019-11-24T04:03:13+00:00">24 Nov 2019, 04:03</time> by <a rel="author">منیرسادات سیدرضا</a></address>
      <p>سخنگوی کمیسیون امنیت ملی و سیاست خارجی مجلس شورای اسلامی با تاکید بر لزوم تفکیک بین معترضان واقعی و اغتشاش‌گران گفت که باید به اعتراض و انتقاد مردم گوش داد و مطالبات آنها را دنبال کرد آنها به گرانی‌ها بعد از افزایش قیمت بنزین معترض هستند.</p>
      <p>سید حسین نقوی حسینی در گفت‌وگو با ایسنا، اظهار کرد: با توجه به نظر مقام معظم رهبری مبنی بر حمایت همه از تصمیم درباره سهمیه‌بندی و افزایش قیمت بنزین همه باید از اصل تصمیم حمایت کنند منتها انتقادات جدی نسبت به نحوه‌ اجرای این تصمیم و تدبیر در روند تصمیم‌گیری وجود دارد. باید تمهیدات لازم و زیرساخت‌ها فراهم می‌شد نه این‌که مجلس شورای اسلامی و نمایندگان و استانداران و فرمانداران در جریان نباشند و بعد از اتخاذ تصمیم بخواهند اقدامات لازم را انجام دهند.</p>
      <p>وی توضیح داد: پیش‌بینی‌های لازم برای نحوه حمایت از دستگاه‌های مربوطه از تصمیم قیمت بنزین صورت نگرفت بعد از اعلام این تصمیم تازه گفتند که می‌خواهند برای سرویس‌های مدارس، معلمان روستا، تاکسی‌ها و تاکسی‌های اینترنتی سهمیه بدهند و تصمیماتی را می‌خواهند اتخاذ کنند حال این‌که باید قبل از اعلام افزایش قیمت بنزین این تمهیدات و تصمیم‌گیری‌ها اندیشیده می‌شد، لذا اعتراضات و انتقادات جدی به جا است، اعتراضاتی که همه به نحوه مدیریت و اجرای طرح بوده و مردم حق اعتراض دارند.</p>
      <p>سخنگوی فراکسیون نمایندگان ولایی مجلس شورای اسلامی خاطرنشان کرد: از طرف دیگر مطالبه جدی مقام معظم رهبری در اجرای این طرح این بود که گرانی بنزین باعث گرانی سایر کالاها نشود، اتفاقی که رخ نداد و اغلب کالاها گران شد و کسی هم نمی‌تواند بر این روند کنترل و نظارت داشته باشد.</p>
      <p>وی ادامه داد: البته تاکید ما هم بر این است که این اعتراضات و انتقادات با اغتشاش و آشوب و شرارت‌ها فرق دارد و باید بین آنها تفکیک قائل شد. مردمی که معترض هستند با کسانی که آموزش دیده و داخل بانک‌ها ککتولمولوتوف می‌اندازند، تفاوت دارند کار مردم عادی این نیست این کارها را کسانی می‌کنند که از قبل آموزش دیده و نیروی سازمان یافته هستند. لذا باید ضمن ایجاد فضای مناسب برای بیان اعتراض و انتقاد تفاوتی هم بین معترضین و آشوبگران قائل شد.</p>
      <p>نقوی حسینی با تاکید بر این‌که «باید اعتراض و انتقاد مردم را گوش داد و مطالبه آنها را پیگیری کرد»، اضافه کرد: مجلس باید به جای این‌که این هفته تشکیل جلسه می‌داد فرصتی فراهم می‌کرد تا نمایندگان بین مردم رفته و صحبت‌هایشان را شنیده و به آنها پاسخ دهد. این‌که مجلس شورای اسلامی جلسه علنی داشته باشد چه فایده‌ای دارد مهم آن است که ما بین مردم برویم و آنها را توجیه کنیم نه این‌که داخل صحن باشیم و بگوییم که وزیر نیرو و یا وزیر صنعت، معدن و تجارت باید چه کار کنند، مردم مذاکرات ما در مجلس شورای اسلامی را می‌شنوند و ناراحت می‌شوند ما در چنین شرایطی موضوعات دیگر را پیگیری می‌کنیم.</p>
      <p>این نماینده مجلس شورای اسلامی در پایان و در جمع بندی تاکید کرد: باید ضمن قائل شدن حق اعتراض و انتقاد با قاطعیت شرایط را مدیریت کرد و با اغتشاشاگران مقابله کرد و به گفته رییس قوه قضاییه آنها را سرجای خود نشاند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301558/%D8%B7%D8%B1%D8%AD-%D8%A7%D8%B3%D8%AA%DB%8C%D8%B6%D8%A7%D8%AD-%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%AA%D8%A7%DA%A9%DB%8C%D8%AF-%D8%A8%D8%B1-%DA%A9%D9%86%D8%AA%D8%B1%D9%84-%D9%82%DB%8C%D9%85%D8%AA-%D9%87%D8%A7-%D8%A7%D8%AA%D8%B5%D8%A7%D9%84-%D8%A7%DB%8C%D9%86%D8%AA%D8%B1%D9%86%D8%AA-%D9%87%D9%85%D8%B1%D8%A7%D9%87"/>
      </related>
    </article>
  </body>
</html>