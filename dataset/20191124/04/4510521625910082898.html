<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/entertainment/celebritati/interpretul-borat-despre-cele-mai-puternice-masini-propaganda-istorie-aceeasi-logica-facebook-putea-reclama-solutiei-hitler-1_5dd9f69a5163ec4271586740/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T04:06:34+00:00"/>
    <meta property="og:title" content="Interpretul lui Borat, despre „cele mai puternice maşini de propagandă din istorie”: după aceeaşi logică Facebook putea face reclamă şi soluţiei lui Hitler"/>
    <meta property="og:description" content="Într-un discurs ţinut joi la summitul International Leadership al Ligii Antidefăimare, unde a primit un premiu, actorul britanic de comedie Sacha Baron Cohen, cunoscut pentru rolul din filmul Borat, a denunţat reţele sociale precum Facebook, Twitter, YouTube ca „cele mai puternice maşini de propagandă din istorie”, relatează CNN."/>
  </head>
  <body>
    <article>
      <h1>Interpretul lui Borat, despre „cele mai puternice maşini de propagandă din istorie”: după aceeaşi logică Facebook putea face reclamă şi soluţiei lui Hitler</h1>
      <address><time datetime="2019-11-24T04:06:34+00:00">24 Nov 2019, 04:06</time> by <a rel="author">Cristina Ene</a></address>
      <h4>Într-un discurs ţinut joi la summitul International Leadership al Ligii Antidefăimare, unde a primit un premiu, actorul britanic de comedie Sacha Baron Cohen, cunoscut pentru rolul din filmul Borat, a denunţat reţele sociale precum Facebook, Twitter, YouTube ca „cele mai puternice maşini de propagandă din istorie”, relatează CNN.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/tv/foto-fost-sef-cia-aparut-game-of-thrones-rol-avut-mesajul-amuzant-agentiei-1_5cbf1d12445219c57edf7a5c/index.html"/>
      </related>
      <p>Baron Cohen susţine că aceste companii de tehnologie amplifică fanatismul şi contribuie la răspândirea unor periculoase teorii ale conspiraţiei prin algoritmii special concepuţi pentru a atrage şi ţine utilizatori pe platforme.</p>
      <p>Printre exemplele date de actor în argumentaţia sa au fost secţiunea de ştiri a Facebook, care foloseşte ca sursă siteul de extremă-dreaptă Breitbart şi compania de media InfoWars a influentului adept al teoriilor conspiraţiei, extremistul de dreapta Alex Jones, care a atras pe reţele sociale milioane de utilizatori până să fie închis anul trecut.</p>
      <p>„Peste tot în lumea de azi, demagogii fac apel la cele mai rele instincte ale noastre”, a spus Cohen.</p>
      <p>„Teoriile conspiraţiei care odată rămâneau marginale ajung acum în prim-plan. S-ar părea că am pierdut acel simţ comun al lucrurilor fundamentale pe care se sprijină democraţia”, a explicat el.</p>
      <h3>Apelul la măsuri mai puternice</h3>
      <p>Cohen a spus că, deşi companiile au implementat politici de limitare a răspândirii mesajelor de ură sau a teoriilor extremiste ale conspiraţiei, acestea au fost „în mare parte superficiale”.</p>
      <p>El a spus că este necesară o reevaluare din rădăcini a modului în care reţelele sociale permit răspândirea pe scară largă a mesajelor extremiste şi a „minciunilor”, exemplificând prin discursul recent al lui Mark Zuckerberg cu privire la legislaţia şi regulile care iau în vizor companii precum Facebook.</p>
      <p>„Libertatea de expresie nu este şi o libertate a accesului”, a argumentat Cohen.</p>
      <p>„Cred că suntem de acord cu toţii că nu ar trebui să punem la dispoziţia pedofilior şi fanaticilor o platformă unde ei să-şi lanseze convingerile şi să-şi atragă vicitimele”, a spus el.</p>
      <p>Actorul i-a criticat în termeni la fel de duri şi pe liderii şi fondatorii Google (Sundar Pichai, Larry Page şi Sergey Brin), respectiv You Tube (Susan Wojcicki) şi Twitter (Jack Dorsey).</p>
      <p>„Cei Şase din Silicon Valley – toţi miliardari americani – sunt mai preocupaţi să impresioneze cu valoarea lor pe piaţă decât să protejeze democraţia”, a spus Cohen, care a mers şi mai departe:„Acesta este imperialism ideologic – şase individizi nealeşi de nimeni care îşi impun viziunea lumii întregi, fără a răspunde în faţa vreunui guvern şi care se comportă ca şi cum s-ar afla deasupra legii”.</p>
      <figure>
        <iframe data-src="https://twitter.com/SachaBaronCohen/status/1197871927026765824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Cohen avertizează că companiile din spatele reţelelor sociale trebuie văzute „ca ceea ce sunt de fapt – cele mai mari publicaţii din istorie” astfel că şi ele trebuie să fie supuse standardelor şi regulior de bune practici la care aderă ziarele, revistele şi posturile de ştiri.</p>
      <p>Starul britanic s-a referit şi la publicitatea politică de pe reţelele sociale, salutând faptul că Twitter le-a interzis, iar Google face de asemenea unele „schimbări”. </p>
      <p>Facebook în schimb „va rula orice reclamă politică, dacă plăteşti pentru ea, chiar de e una mincinoasă” ; mai mult, va face în aşa fel încât să ajungă la audienţa intenţionată.</p>
      <blockquote>După aceeaşi logică perversă dacă Facebook ar fi existat în anii 30, i-ar fi permis lui Hitler să facă reclamă la soluţia sa pentru problema evreiească, </blockquote>
      <p>a subliniat Cohen solicitând Facebook să verifice faptele invocate în reclame înainte să le difuzeze pe scară largă.</p>
      <p>Actorul de comedie argumentează că ar trebui să se întâmple ca în orice altă industrie care răspunde de calitatea produselor sale.</p>
      <p>„Produsul tău nu funcţionează cum trebuie, eşti obligat să-l repari, indiferent cât costă şi de câţi moderatori ai avea nevoie”, a spus el.</p>
      <p>În încheiere, interpretul lui Borat a îndemnat la scoaterea în prim-plan a adevărului, empatiei şi toleranţei în dauna minciunii, prejudecăţilor şi nepăsării.</p>
      <p>„Abia atunci avem o şansă, poate, să oprim cea mai puternică maşină de propagandă din istorie, şi astfel să salvăm democraţia, să ne rămână un spaţiu pentru discurs liber şi libertate de exprimare, şi, lucrul cel mai important, oamenii să râdă în continuare la glumele mele”.</p>
      <figure>
        <iframe src="https://www.youtube.com/embed/ymaWq5yZIYM" width="640" height="350" data-service="Youtube" scrolling="no"/>
      </figure>
      <h3>Reacţia companiilor</h3>
      <p>Purtătorul de cuvânt al canalului You Tube a precizat că canalul lui Jones a fost închis anul trecut în august, iar compania a eliminat acel conţinut care nu respectă  Regulile Comunităţii.</p>
      <p>Purtătorul de cuvânt al Twitter a răspuns: „Regulile noastre sunt clare: nu aceptăm pe Twitter manifestări de ură, organizaţii teroriste sau grupuri extremiste violente. Tocmai prin prisma acestor reguli, am suspendat definitiv conturile a 186 de grupuri; jumătate dintre ele promovau violenţa asupra civililor ca parte a unei forme ideologice de supremaţie a albilor”.</p>
      <hr/>
    </article>
  </body>
</html>