<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kaldata.com/%d0%b8%d0%b3%d1%80%d0%b8/this-land-is-my-land-%d0%b2%d0%bb%d0%b5%d0%b7%d0%b5-%d0%b2-steam-early-access-323387.html"/>
    <meta property="og:site_name" content="kaldata.com"/>
    <meta property="article:published_time" content="2019-11-24T04:39:07+00:00"/>
    <meta property="og:title" content="This Land Is My Land влезе в Steam Early Access - kaldata.com"/>
    <meta property="og:description" content="Още откакто се появи в публичното пространство по-рано тази година, This Land Is My Land на Game Labs предизвиква заслужен интерес към себе си. Става дума"/>
  </head>
  <body>
    <article>
      <h1>This Land Is My Land влезе в Steam Early Access - kaldata.com</h1>
      <address><time datetime="2019-11-24T04:39:07+00:00">24 Nov 2019, 04:39</time> by <a rel="author" href="https://www.kaldata.com/author/metodi-damyanov-2" target="_blank">Методи Дамянов</a></address>
      <p>Още откакто се появи в публичното пространство <a href="https://www.kaldata.com/%D0%B8%D0%B3%D1%80%D0%B8/%D0%BD%D0%BE%D0%B2%D0%BE-%D0%B2%D0%B8%D0%B4%D0%B5%D0%BE-%D0%BA%D1%8A%D0%BC-this-land-is-my-land-%D0%BF%D1%80%D0%B5%D0%B4%D1%81%D1%82%D0%B0%D0%B2%D1%8F-%D0%B4%D0%BE%D1%81%D1%82%D0%BE%D0%B9%D0%BD%D1%81-311015.html">по-рано тази година</a>, This Land Is My Land на Game Labs предизвиква заслужен интерес към себе си.</p>
      <p>Става дума за тип уестърн с открит свят и силен акцент над стелт елементите, но за разлика от много други подобни заглавия, времето, в което се развива действието е далеч преди Били Хлапето и Дивата банда на Бъч Касиди да размахват пистолети – в периода на заселване на североамериканските земи, погледнато през перспективата на местното население. Вие се явявате вожд на племе, чиято цел е да постигне мир с другите племена и обединени да възпрете хода на заселниците на запад. Ще трябва да организирате своите воини, да ги изпращате на разузнаване, да заселвате отново териториите, които сте си върнали и да участвате в редица други дейности. За тази цел обаче ще трябва да се справите с различни по род предизвикателства, като добре въоръжени европейски бойци и главорези, фортове и разнородни поселища на завоевателите. Всяко ваше решение е важно и то ще променя вашата карма в зависимост от ситуацията, а последствията за това може да са негативни или позитивни.</p>
      <p>Тази седмица This Land Is My Land влезе в <a href="https://store.steampowered.com/app/1069640/This_Land_Is_My_Land/">Steam Early Access</a>.</p>
      <figure>
        <iframe src="https://www.youtube.com/embed/-NcpOH0D_ls" width="696" height="392" data-service="Youtube" scrolling="no"/>
      </figure>
      <p> </p>
      <p>„Времето настъпи! This Land Is My Land вече е достъпна в Steam. Най-после ще може да се насладите на този фантастичен свят, който създадохме за вас. Преживейте случващото се на границата в качеството си на вожд на североамериканско племе и се опълчете на натиска на заселниците. Изследвайте огромен свят, изпълнен с враждебни хора и животни, докато пишете своята история посредством решенията, които вземате. Оцелявайте, ловувайте, създавайте и обединявайте и водете племената, за да си върнете обратно земите“, гласи официалното съобщение по повод влизането на играта в Steam.</p>
    </article>
  </body>
</html>