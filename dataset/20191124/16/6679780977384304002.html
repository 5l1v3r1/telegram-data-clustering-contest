<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/ot-holttestet-talaltak-lampedusanal-tortent-hajoszerencsetlenseg-utan"/>
    <meta property="og:site_name" content="Paraméter"/>
    <meta property="article:published_time" content="2019-11-24T16:09:00+00:00"/>
    <meta property="og:title" content="Öt holttestet találtak a Lampedusánál történt hajószerencsétlenség után"/>
    <meta property="og:description" content="Három nő holttestét a tengerből emelték ki, további két halottat pedig a hullámok vetettek partra a dél-olaszországi Lampedusa szigeténél felborult mingránshajóról, amelynek 149 utasát sikerült megmenteni - jelentette az olasz parti őrség vasárnap."/>
  </head>
  <body>
    <article>
      <h1>Öt holttestet találtak a Lampedusánál történt hajószerencsétlenség után</h1>
      <h2>Három nő holttestét a tengerből emelték ki, további két halottat pedig a hullámok vetettek partra a dél-olaszországi Lampedusa szigeténél felborult mingránshajóról, amelynek 149 utasát sikerült megmenteni - jelentette az olasz parti őrség vasárnap.</h2>
      <address>
        <time datetime="2019-11-24T16:09:00+00:00">24 Nov 2019, 16:09</time>
      </address>
      <p>Az eltűntek keresését megnehezíti a viharos tengeri időjárás.</p>
      <p>Az eddig talált áldozatok mindannyian nők. A túlélőket Lampedusa regisztrációs központjában szállásolták el.</p>
      <p>A migránsok beszámolói szerint Líbiából indult tízméteres hajón mintegy 170-en utaztak. Önerőből keltek át a tengeren, nem adtak le segélyjelzést, de Lampedusától kevesebb mint egy mérföldre viharba jutottak, és a többméteres hullámok között a hajó felborult. A baleset szombat késő délután következett be. Az olasz parti őrséget egy helyi halász értesítette.</p>
      <p>A parti őrség négy hajója, egy helikoptere és egy repülőgépe vett részt a mentésben. 149 embert sikerült élve kiemelni a tengerből: 133 férfi, 13 nő és 3 gyermek van közöttük.     </p>
      <p>A Nemzetközi Migrációs Szervezet (OIM) adatai szerint az utóbbi néhány napban közel 800-an indultak el tucatnyi csónakkal és hajóval a líbiai partokról. Felüket a líbiai parti őrség feltartóztatta, ez a hajó azonban át tudott kelni a tengeren.</p>
      <p>A Líbiából elindultak közül 215 személyt vett fedélzetére az Ocean Viking, az SOS Mediterranée és az Orvosok Határok Nélkül (MSF) közös civil hajója, amely Olaszországtól kért kikötést. A csoportból két személyt a máltai hatóságok már partra engedtek rossz egészségi állapotuk miatt.</p>
      <p>Az olasz belügyminisztérium szombaton a szicíliai Messina kikötőjét jelölte ki az Ocean Vikingnek. Ezzel egy időben a szeptemberi máltai megállapodás négy aláírója, vagyis Franciaország, Németország, Málta és Olaszország közös felhívást intézett az Európai Bizottsághoz, hogy léptesse életbe az Ocean Vikingen érkezők európai elosztását.</p>
      <p>Az Open Arms spanyol civil hajó 73 migránssal, valamint a szintén spanyol Aita Mari 79 migránssal továbbra is Szicília keleti vizein várakozik, hogy számukra is kikötőt adjanak.</p>
      <p>MTI</p>
    </article>
  </body>
</html>