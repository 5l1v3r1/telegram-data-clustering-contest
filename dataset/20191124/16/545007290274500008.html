<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/alegerile-prezidentiale-2019-exit-poll-pentru-al-doilea-tur-de-scrutin-prezentat-de-europa-fm-duminica-la-ora-2100/"/>
    <meta property="og:site_name" content="Europa FM"/>
    <meta property="article:published_time" content="2019-11-24T16:00:20+00:00"/>
    <meta property="og:title" content="Alegerile Prezidențiale 2019 – EXIT POLL PENTRU AL DOILEA TUR DE SCRUTIN, prezentat de Europa FM duminică la ora 21:00"/>
    <meta property="og:description" content="Duminică, Europa FM prezintă datele în timp real privind prezența la vot atât în buletinele sale de știri cât și pe europafm.ro, iar de la ora 21:00, Alice Iacobescu vă invită pe frecvențele Europa FM și video live pe pagina de Facebook Europa FM pentru o Ediție Specială dedicată comentării datelor din sondajele EXIT POLL din AL DOILEA TUR DE SCRUTIN AL ALEGERILOR PREZIDENȚIALE 2019."/>
  </head>
  <body>
    <article>
      <h1>Alegerile Prezidențiale 2019 – EXIT POLL PENTRU AL DOILEA TUR DE SCRUTIN, prezentat de Europa FM duminică la ora 21:00</h1>
      <address>
        <time datetime="2019-11-24T16:00:20+00:00">24 Nov 2019, 16:00</time>
      </address>
      <figure>
        <img src="https://www.europafm.ro/wp-content/uploads/2019/11/ROM%C3%82NIA-%C3%8E%C8%98I-ALEGE-PRE%C8%98EDINTELE-CARTON-FULL-HD.png"/>
      </figure>
      <p>Duminică, <b>Europa FM</b> prezintă datele în timp real privind prezența la vot atât în buletinele sale de știri cât și pe europafm.ro, iar de la ora 21:00,<b> Alice Iacobescu</b> vă invită pe frecvențele Europa FM și video live pe pagina de Facebook Europa FM pentru o <b>Ediție Specială</b> dedicată comentării datelor din sondajele <b>EXIT POLL din AL DOILEA TUR DE SCRUTIN AL ALEGERILOR PREZIDENȚIALE 2019</b>.</p>
      <p>„Potrivit legii, al doilea tur de scrutin are loc în aceleași secții de votare și circumscripții electorale, sub conducerea operațiunilor electorale de către aceleași birouri electorale și pe baza acelorași liste de alegători de la primul tur”, spune AEP.</p>
      <p>
        <a href="https://www.europafm.ro/s-a-incheiat-numararea-voturilor-bec-a-prezentat-rezultatele-finale-ale-primului-tur-de-scrutin/">Bătălia electorală finală se va da între Klaus Iohannis (37,82%), susținut de PNL, și social-democrata Viorica Dăncilă (22,26%).</a>
      </p>
      <p>La secțiile de votare din străinătate, se votează pe durata a trei zile, conform următorului program:</p>
      <ul>
        <li>vineri, 22 noiembrie, între orele 12:00 – 21.00</li>
        <li>sâmbătă, 23 noiembrie 2019, între orele 7.00 – 21.00</li>
        <li>duminică, 24 noiembrie 2019, între orele 7.00 – 21.00</li>
      </ul>
      <p>Autoritatea menționează că în toate cele trei zile există posibilitatea de prelungire a votării până cel mai târziu la ora 23:59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare.</p>
      <p>Potrivit legii, pot vota la secțiile de votare din străinătate cetățenii români care în ziua alegerilor se află în străinătate, indiferent de motivul prezenței acestora pe teritoriul altei țări – domiciliați, rezidenți sau turiști.</p>
      <p>Actele pe baza cărora se poate vota în străinătate sunt: cartea de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; paşaportul simplu, paşaportul simplu electronic; paşaportul simplu temporar; carnetul de serviciu militar (în cazul elevilor din şcolile militare), mai arată sursa citată.</p>
      <h3>Secțiile de votare din străinătate</h3>
      <p>Lista secțiilor de votare din străinătate poate fi consultată pe <a href="https://www.europafm.ro/alegerile-prezidentiale-2019-exit-poll-pentru-al-doilea-tur-de-scrutin-prezentat-de-europa-fm-duminica-la-ora-2100/ttps://www.mae.ro/sites/default/files/file/anul_2019/alegeri_2019/2019.11.01__lista_sv_835_alegeri_prezidentiale_2019.pdf">site-ul Ministerului Afacerilor Externe</a>.</p>
      <p>Totodată, AEP atenționează că alegătorii români cu domiciliul sau reședința în străinătate care au primit plicul pentru votul prin corespondență trebuie să se asigure, înainte de a lipi autocolantul pe candidatul preferat, că acesta a intrat în turul al doilea. În cazul în care autocolantul este aplicat pe un candidat care nu a intrat în turul al doilea, votul este anulat.</p>
      <p>„Plicurile cu opțiunile pentru turul ala doilea trebuie expediate astfel încât să ajungă la sediile birourilor electorale pentru votul prin corespondență până cel mai târziu în data de 21 noiembrie 2019. Cei ale căror plicuri nu ajung până la termenul menționat vor fi notificați și îndrumați să se îndrepte spre cea mai apropiată secție de votare”, potrivit AEP.</p>
      <p>În țară, au fot organizate 18.748 de secții de votare, iar lista acestora poate fi consultată pe site-ul <a href="http://www.roaep.ro/">www.roaep.ro</a> la secțiunea Management Electoral/Geografie electorală/Registrul secțiilor de votare. Alegătorii pot afla la ce secție de votare sunt arondați accesând <a href="http://www.registrulelectoral.ro/">www.registrulelectoral.ro</a></p>
      <p><b>Votarea în țară are loc duminică, 24 noiembrie 2019, între orele 7.00 și 21.00,</b> cu posibilitatea de prelungire până cel mai târziu la ora 23.59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare.</p>
      <p>Alegătorii din țară votează cu un act de identitate valabil, emis de statul român, respectiv: cartea de identitate; cartea electronică de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; carnetul de serviciu militar.</p>
      <p><b>AEP</b> menționează că paşaportul simplu, paşaportul simplu electronic și paşaportul simplu temporar pot fi folosite doar de cetățenii români cu domiciliul în străinătate care votează în România. În țară, cetățenii votează la secţia de votare la care este arondată strada sau localitatea unde îşi au domiciliul ori reşedinţa, iar în cazul în care se află în altă unitate administrativ-teritorială, pot vota la orice secţie de votare din cadrul acesteia.</p>
      <p>„Pentru alegătorii netransportabili din motive de boală sau invaliditate, din ţară, preşedintele biroului electoral al secţiei de votare poate aproba, la cererea scrisă a acestora, depusă cel mai târziu în preziua votării, însoţită de copii ale unor acte medicale sau alte acte oficiale din care să rezulte că persoanele respective sunt netransportabile, ca o echipă formată din cel puţin doi membri ai biroului electoral să se deplaseze cu o urnă specială şi cu materialul necesar votării – ştampilă cu menţiunea «VOTAT», buletine de vot şi timbre autocolante necesare pentru a se efectua votarea”, transmite AEP, în documentul de presă.</p>
      <p>Ca și în primul tur, operațiunile privind numărarea voturilor, inclusiv ale celor prin corespondență, sunt înregistrate video și audio și se desfășoară în deplină transparență, în prezența tuturor membrilor birourilor electorale ale secțiilor de votare și a persoanelor acreditate.</p>
      <p><b>Autoritatea Electorală Permanentă</b> amintește că persoanele acreditate să asiste la efectuarea operațiunilor electorale la primul tur de scrutin sunt de drept acreditate să asiste la efectuarea acestor operațiuni și la al doilea tur de scrutin.</p>
      <p>Președintele <b>AEP Constantin Buică</b> „îi îndeamnă pe toți cetățenii români cu drep de vot să își exercite acest drept și în cadrul celui de-al doilea tur de scrutin, iar celor din străinătate le recomandă să nu lase pe ultima zi votul la secțiile de votare, pentru a evita aglomerația și pentru a fi siguri că și votul lor va intra în calcul la alegerea Președintelui României”, conchide sursa menționată.</p>
    </article>
  </body>
</html>