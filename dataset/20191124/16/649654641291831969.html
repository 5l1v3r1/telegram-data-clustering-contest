<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/ana-brnabic-porucila-mladima-da-imaju-politicare-koji-su-spremni-da-menjaju-stvari/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T16:23:16+00:00"/>
    <meta property="og:title" content="Ana Brnabić poručila mladima da imaju političare koji su spremni da menjaju stvari"/>
    <meta property="og:description" content="Predsednica Vlade Srbije Ana Brnabić poručila je danas mladim ljudima Zapadnog Balkana da imaju generaciju političara na važnim pozicijama koji su “spremni da menjaju stvari”, ali da ako oni to sami ne vide, propustiće sansu da se zajedno promene stvari."/>
  </head>
  <body>
    <article>
      <h1>Ana Brnabić poručila mladima da imaju političare koji su spremni da menjaju stvari</h1>
      <address><time datetime="2019-11-24T16:23:16+00:00">24 Nov 2019, 16:23</time> by <a rel="author">Beta</a></address>
      <p>
        <b>Predsednica Vlade Srbije Ana Brnabić poručila je danas mladim ljudima Zapadnog Balkana da imaju generaciju političara na važnim pozicijama koji su “spremni da menjaju stvari”, ali da ako oni to sami ne vide, propustiće sansu da se zajedno promene stvari.</b>
      </p>
      <p>Ana Brnabić je na panel diskusiji u okviru Četvrtog regionalnog foruma mladih kazala da je potrebno više kritičkog razmišljanja kako bi se sagledalo i shvatilo koliko su se region i zemlje regiona promenile u poslednjih pet-šest godina.Ocenila je da se u zemljama Zapadnog Balkana previše pažnje posvećuje tome šta se dešava unutar EU, odnosno mnogo više nego onome šta se dešava u sopstvenim zemljama i šta je to što je potrebno da se promeni da bi mladi ljudi ostajali, a neki se i vratili.</p>
      <p>Premijer Severne Makedonije Zoran Zaev poručio je mladima da bi trebalo da ostanu u svojoj zemlji i učestvuju u kreiranju reformi.</p>
      <p>„Kako možemo da znamo šta je potrebno mladim ljudima, ako oni o tome ne budu govorili jasno i glasno? Pitanje je da li će se mladi uhvatiti u koštac sa problemima i govoriti bez zadrške ili će otići u zapadnoevropske zemlje, gde će biti bogatiji, ali neće biti srećniji. Niko vam neće pokloniti napredak, morate sami da se borite za njega. Istorija kaže da su mladi ti koji su predvodili razvojne procese u zemlji“, rekao je Zaev.</p>
      <p>Četvrti regionalni forum mladih je tokom tri dana okupio više od 200 mladih koji su imali priliku da diskutuju o problemima i izazovima sa kojima se svakodnevno susreću u državama iz kojih dolaze.</p>
      <p>Forum je ove godine okupio visoke zvaničnike Srbije, Slovenije i Makedonije, gradonačelnike, ambasadore i predstavnike evropskih institucija.</p>
      <p>Sumirajući razgovore i predloge iz prethodna tri dana zaključeno je da mladi žele da reformišu svoja društva, da je EU i dalje jedan od glavnih ciljeva, ali da nije jedini, kao i da je potrebna veća i bolja saradnja zemalja regiona Zapadnog Balkana, da se prošlost ne zaboravi, ali da se ne govori samo o njoj.</p>
      <p>Na zatvaranju ovogodišnjeg Foruma, predsednica Beogradskog fonda za političku izuzetnost Sonja Liht ocenila je da razgovori političara i mladih pokazuju da je napravljen korak napred u spremnosti da se sa mladima saradjuje, da se njihova mišljenja uzmu u obzir u određivanju javnih politika.</p>
      <p>Potpredsednik Evropskog pokreta u Srbiji Aleksandar Simurdić kazao je da su učesnici ovogodišnjeg Foruma saglasni u tome da Evropa nema vremena za nas i naša otvorena i nerešena pitanja iz skorije prošlosti.</p>
      <p>Generalni sekretar organizacije RYCO Đuro Blanuša istakao je potrebu da se da više podsticaja mladima u zemljama regiona da ostanu u svojim zemljama, navodeći da je realnost takva da dvoje od troje mladih ljudi imaju negativan stav prema ostajanju u svojoj zemlji, što je, kako je ocenio, zabrinjavajuća statistika.</p>
      <p>Četvrti Regionalni forum mladih lidera održan je u organizaciji Evropskog pokreta u Srbiji – lokalnog veća Novi Sad i Beogradskog fonda za političku izuzetnost, a uz podršku Pokrajinske vlade, Grada Novog Sada, Saveta za regionalnu saradnju, Regionalne kancelarije za omladinsku saradnju, Poljskog predsedavanja Berlinskim procesom i Nemačke organizacije za medjunarodnu saradnju (GIZ).</p>
      <h3>Povezani tekstovi:</h3>
    </article>
  </body>
</html>