<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T16:12:00+00:00"/>
    <meta property="og:title" content="بازداشت ۲ عامل انسداد اتوبان تهران - کرج"/>
    <meta property="og:description" content="به گزارش باشگاه خبرنگاران پویا؛ سرهنگ علی محمدی با اعلام خبر بازداشت دو نفر از عاملان راه‌بندان اتوبان تهران ـ کرج، درباره جزئیات این خبر اظهار کرد: بیست و پنجم آبان ماه سال جاری با تماس تلفنی تعدادی از شهرندان مبنی بر ضرب و جرح عمدی، ایجاد رعب و وحشت برای شهروندان و انسداد بزرگراه تهران ـ کرج توسط تعدادی از افراد شرور ،تیمی از مأموران پایگاه دوم برای بررسی موضوع به آدرس اعلامی اعزام شدند."/>
  </head>
  <body>
    <article>
      <h1>بازداشت ۲ عامل انسداد اتوبان تهران - کرج</h1>
      <address>
        <time datetime="2019-11-24T16:12:00+00:00">24 Nov 2019, 16:12</time>
      </address>
      <p>رئیس پایگاه دوم پلیس امنیت عمومی از بازداشت دو شروری خبر داد که علاوه بر انسداد اتوبان تهران ـ کرج، اقدام به تخریب خودروها و عربده‌کشی کرده بودند.</p>
      <p>به گزارش باشگاه خبرنگاران پویا؛ سرهنگ علی محمدی با اعلام خبر بازداشت دو نفر از عاملان راه‌بندان اتوبان تهران ـ کرج، درباره جزئیات این خبر اظهار کرد: بیست و پنجم آبان ماه سال جاری با تماس تلفنی تعدادی از شهرندان مبنی بر ضرب و جرح عمدی، ایجاد رعب و وحشت برای شهروندان و انسداد بزرگراه تهران ـ کرج توسط تعدادی از افراد شرور ،تیمی از مأموران پایگاه دوم برای بررسی موضوع به آدرس اعلامی اعزام شدند.</p>
      <p>رئیس پایگاه دوم پلیس امنیت عمومی با بیان اینکه این افراد شرور با انسداد اتوبان، ایجاد سر و صدا و عربده‌کشی موجب رعب و وحشت شهروندان شده بودند، گفت: این متهمان قبل از حضور مأموران در محل، متواری شده بودند.</p>
      <p>وی تصریح کرد: در تحقیقات پلیسی مشخص شد که این افراد، از اوباش سابقه‌دار یکی از محلات غرب تهران هستند که به همراه سایر همدستانشان پس از حضور در ناآرامی‌های اخیر ،در اتوبان تهران ـ کرج برای خودنمایی اقدام به تخریب خودروها و عربده‌کشی کرده‌اند.</p>
      <p>محمدی افزود: در تحقیقات بعدی مشخص شد که دو متهم اصلی این پرونده برای رهایی از قانون، پس از ارتکاب جرم به یکی از شهرستانهای اطراف تهران گریخته‌اند.</p>
      <p>این مقام انتظامی خاطرنشان کرد: با شناسایی مخفیگاه متهمان و اخذ نیابت قضایی، تیمی از مأموران پایگاه دوم پلیس امنیت عمومی به مخفیگاه متهمان در حوالی پیکان‌شهر کرج اعزام و موفق شدند هر دو لیدر ناآرامی‌های اخیر را در یک عملیات غافلگیرانه دستگیر کنند.</p>
      <p>به گفته رئیس پایگاه دوم پلیس امنیت عمومی، تحقیقات برای بازداشت سایر متهمان این پرونده ادامه دارد.</p>
    </article>
  </body>
</html>