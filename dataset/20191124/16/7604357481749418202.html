<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/somers-hekelt-onverantwoordelijke-houding-van-de-n-va/"/>
    <meta property="og:site_name" content="SCEPTR"/>
    <meta property="article:published_time" content="2019-11-24T16:58:57+00:00"/>
    <meta property="og:title" content="Somers hekelt “onverantwoordelijke houding” van de N-VA"/>
    <meta property="og:description" content="Vlaams Open Vld-minister Bart Somers blijft behendig van zijn politieke manoeuvreerruimte gebruik maken. Zo verhoogt de liberaal, met een straffe uithaal, de druk op coalitiepartner N-VA. “Ondertussen is alles moeilijk aan het worden door de onverantwoordelijke houding van N-VA op federaal vlak”, liet hij tegenover VTM NIEUWS optekenen. “Bart Somers geeft een ongelooflijke cadeau aan […]"/>
  </head>
  <body>
    <article>
      <h1>Somers hekelt “onverantwoordelijke houding” van de N-VA</h1>
      <address><time datetime="2019-11-24T16:58:57+00:00">24 Nov 2019, 16:58</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Vlaams Open Vld-minister </b>
        <a href="https://sceptr.net/tag/Bart-Somers">Bart Somers</a>
        <b> blijft behendig van zijn politieke manoeuvreerruimte gebruik maken. Zo verhoogt de liberaal, met een straffe uithaal, de druk op coalitiepartner N-VA. <i>“Ondertussen is alles moeilijk aan het worden door de onverantwoordelijke houding van N-VA op federaal vlak”</i>, liet hij tegenover <a href="https://www.hln.be/nieuws/binnenland/lorin-parys-n-va-na-uithaal-van-bart-somers-open-vld-weet-niet-wat-open-vld-nu-bezielt-en-hoop-dat-we-vanaf-morgen-weer-aan-een-zeel-kunnen-trekken~a0711599/">VTM NIEUWS</a> optekenen. <i>“Bart Somers geeft een ongelooflijke cadeau aan de Franstaligen. Hij verstevigt hun onderhandelingspositie en verzwakt die van de Vlamingen op een moment dat we op een belangrijk kruispunt staan”</i>, reageert N-VA-ondervoorzitter <a href="https://sceptr.net/tag/lorin-parys/">Lorin Parys</a>.</b>
      </p>
      <p>Paars-groen (zonder Vlaamse meerderheid) of paars-geel: wat zal binnen enkele maanden het uiteindelijke resultaat worden? Gents burgemeester <a href="https://sceptr.net/tag/mathias-de-clercq">Mathias De Clercq</a> (Open Vld) pleitte eerder alvast voor een federale paars-groene coalitie. <i>“In plaats van paars-groen als ‘onmogelijk’, ‘onwenselijk’ en ‘laatste optie’ te bestempelen, zouden socialisten, liberalen en groenen deze mogelijkheid moeten aangrijpen voor een complete ‘change of mind’. Paars-groen: niet van moeten, maar uit overtuiging”</i>, aldus De Clercq – die zelf een paarsgroene coalitie <a href="https://sceptr.net/2018/10/gent-wordt-mathias-de-clercq-nieuwe-burgemeester/">leidt in Gent aangevuld met een wiskundig onnodige CD&amp;V</a>. De Clercq distantieerde zich ook uitdrukkelijk van zijn partijgenoten die <i>“blijven geloven dat er geen andere optie is en dat de N-VA absoluut in de regering moet zitten”</i>.</p>
      <figure>
        <iframe data-src="https://twitter.com/AnnickDeRidder/status/1198628877804945408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>“Onverantwoordelijke houding”</h3>
      <p>Somers, hoewel hij niet expliciet voor paars-groen pleitte, was alvast kritisch voor de N-VA. <i>“Ondertussen is alles moeilijk aan het worden door de onverantwoordelijke houding van N-VA op federaal vlak”</i>, stelde het Open Vld-kopstuk tegenover <a href="https://www.hln.be/nieuws/binnenland/lorin-parys-n-va-na-uithaal-van-bart-somers-open-vld-weet-niet-wat-open-vld-nu-bezielt-en-hoop-dat-we-vanaf-morgen-weer-aan-een-zeel-kunnen-trekken~a0711599/">VTM NIEUWS</a>. <i>“Ik kan dat alleen betreuren. Die houding staat in contrast met hun houding op Vlaams en lokaal vlak”</i>, stelde de links-liberaal.</p>
      <p>Opmerkelijk: Somers kwam terug op de zesde staatshervorming, die de N-VA niet goedkeurde. <i>“Blijkbaar is er een onwil bij N-VA om verantwoordelijkheid te nemen. Ze willen zich niet werpen voor een federale regering die de mensen en de bedrijven zo nodig hebben”</i>.</p>
      <figure>
        <iframe data-src="https://twitter.com/PietDeZaeger/status/1198628307312488453?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Parys: “Ik weet niet wat Open Vld nu bezielt”</h3>
      <p>Volgens N-VA-ondervoorzitter Parys gaat het om een georkestreerde aanval. <i>“Het is opmerkelijk dat ze ons aanvallen, want de sleutel ligt bij Open Vld. Zij kunnen zeggen dat paarsgroen géén optie is. En dan kunnen de onderhandelingen in alle ernst met N-VA beginnen. Maar dat doen de Vlaamse liberalen dus niet”</i>, citeert <a href="https://www.hln.be/nieuws/binnenland/lorin-parys-n-va-na-uithaal-van-bart-somers-open-vld-weet-niet-wat-open-vld-nu-bezielt-en-hoop-dat-we-vanaf-morgen-weer-aan-een-zeel-kunnen-trekken~a0711599/">Het Laatste Nieuws</a> Parys. </p>
      <p>De N-VA-ondervoorzitter stipt aan dat Somers <i>“een ongelooflijke cadeau aan de Franstaligen”</i> geeft. <i>“Hij verstevigt hun onderhandelingspositie en verzwakt die van de Vlamingen op een moment dat we op een belangrijk kruispunt staan”</i>, klinkt het. <i>“Ik weet niet wat Open Vld nu bezielt en ik hoop dat we vanaf morgen weer aan één zeel kunnen trekken”,</i> aldus Parys tegenover <a href="https://www.hln.be/nieuws/binnenland/lorin-parys-n-va-na-uithaal-van-bart-somers-open-vld-weet-niet-wat-open-vld-nu-bezielt-en-hoop-dat-we-vanaf-morgen-weer-aan-een-zeel-kunnen-trekken~a0711599/">Het Laatste Nieuws</a>.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/de-wever-hekelt-buitengewoon-domme-aanval-liberalen/"/>
        <a href="https://sceptr.net/2019/11/diependaele-verdedigt-besparingen-cultuursector-gezond-verstand/"/>
        <a href="https://sceptr.net/2019/11/schrapping-subsidies-etnisch-culturele-verenigingen-resulteert-in-kritiek/"/>
      </related>
    </article>
  </body>
</html>