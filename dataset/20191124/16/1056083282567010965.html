<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301871/%D9%86%DA%A9%D9%88%D9%86%D8%A7%D9%85-%D8%AF%D8%A7%D9%88%D8%B1-%D9%BE%D9%86%D8%A7%D9%84%D8%AA%DB%8C-%DB%B2%DB%B0%DB%B0-%D8%AF%D8%B1%D8%B5%D8%AF%DB%8C-%D9%85%D8%A7-%D8%B1%D8%A7-%D9%86%DA%AF%D8%B1%D9%81%D8%AA-%D8%AA%D9%88%D9%BE-%D8%A8%D9%87-%D8%B0%D9%88%D8%A8-%D8%A2%D9%87%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:50:08+00:00"/>
    <meta property="og:title" content="نکونام: داور پنالتی ۲۰۰ درصدی ما را نگرفت!/ توپ به ذوب‌آهنی‌ها می‌خورد، می‌افتادند"/>
    <meta property="og:description" content="سرمربی فولاد می‌گوید یک گل، حداقل حق تمیش مقابل ذوب‌آهن بود."/>
  </head>
  <body>
    <article>
      <h1>نکونام: داور پنالتی ۲۰۰ درصدی ما را نگرفت!/ توپ به ذوب‌آهنی‌ها می‌خورد، می‌افتادند</h1>
      <address><time datetime="2019-11-24T16:50:08+00:00">24 Nov 2019, 16:50</time> by <a rel="author">محمدامین شهسواری</a></address>
      <p>سرمربی فولاد می‌گوید یک گل، حداقل حق تمیش مقابل ذوب‌آهن بود.</p>
      <p>به گزارش ایسنا، تیم‌های فوتبال ذوب‌آهن و فولاد امروز (یکشنبه) در چارچوب هفته یازدهم لیگ برتر به مصاف هم رفتند که این دیدار با پیروزی یک بر صفر ذوب‌آهن به پایان رسید. جواد نکونام، سرمربی فولاد در نشست خبری پس از این دیدار اظهار کرد: ما نیمه اول را بد شروع کردیم که دلیلش حضور دو بازیکن جوانمان در داخل زمین بود. آن‌ها نتوانستند به خاطر شرایط بازی مقابل بازیکنان با تجربه ذوب‌آهن خوب بازی کنند و ذوب‌آهن روی یک تک موقعیت به گل رسید. با تعویض‌هایی که در نیمه دوم داشتیم بازی را در اختیار گرفتیم و دو، سه موقعیت ۱۰۰ درصد گل‌زنی داشتیم. باید به این نکته توجه کنید که مقابل تیمی مانند ذوب‌آهن با یک اشتباه گل می‌خورید.</p>
      <p>او افزود: دوست دارم یک نکته را بگویم که در بازی قبلی‌، داور یک پنالتی اشتباه علیه ما گرفت و بازی را باختیم. امروز یک پنالتی ۲۰۰ درصدی ما گرفته نشد که من می‌خواستم لپ‌تاپ بیاورم و به شما نشان بدهم تا نگویید دروغ می‌گویم. پس از دریافت گل می‌توانستیم گل بزنیم که متاسفانه داور برای ما پنالتی نگرفت. دو بازی است که اشتباهات داوری به ما ضربه می‌زند. مساله بعدی، موضوعی است که سعی می‌کنیم کسی متوجه آن نشود. ما شب قبل از بازی حسن بیت‌سعید را از دست دادیم. حال او مساعد نبود و علی‌رغم این که شرایط بدنی خوبی نداشت، مجبور شدیم در بازی امروز از او استفاده کنیم. مشکلاتی هم برای چند بازیکن دیگرمان ایجاد شد اما گلایه نکردیم و با تمام مشکلات داوری و موقعیت‌هایی که از دست دادیم، باید بازی را می‌بردیم.</p>
      <p>سرمربی فولاد در پاسخ به این سوال که چرا فولاد و ذوب‌آهن با وجود نمایش خوب نمی‌توانند نتیجه بگیرند، تصریح کرد: شرایط ما با ذوب‌آهن یکسان نیست و ما را با هم یکسان نبینید. فولاد نتایج خوبی کسب کرده است. متاسفانه نتیجه دو بازی را به خاطر اشتباهات داوری از دست دادیم وگرنه ما سه برد پشت سر هم داشتیم. شرایط تیم ما خوب است. قطعا در نیم فصل بازیکنانی که قدر لباس فولاد را نمی‌دانند کنار می‌گذارم. من این کار را با هر بازیکنی، با هر نامی که باشد انجام می‌دهم و نفراتی می‌آورم که با جان و دل بازی کنند. من از هوادارانمان که به اصفهان آمدند عذرخواهی می‌کنم و مطمئن باشند که در نیم‌فصل بازیکنانی که قدر فولاد را نمی‌دانند، کنار می‌گذارم. شرایط ما در این بازی با توجه به مشکلاتی که داشتیم، سخت بود اما مقابل تیم پرستاره ذوب‌آهن، حقمان یک گل بود.</p>
      <p>نکونام در ادامه در پاسخ به این سوال که بازیکنان با تجربه ذوب‌آهن چه تاثیری در این تیم دارند، بیان کرد: لطفا راجع به تیم خودم سوال بپرسید. نفراتی که در تیم من هستند نفرات بهتری هستند و نفرات مفیدتری برای ما هستند. با توجه به این که شش بازیکن بیشتر نمی‌توانستیم جذب کنیم، شرایطمان برای خرید بازیکن سخت بود اما در نیم‌فصل نفرات بهتری به تیم اضافه خواهند شد. شرایط فولاد در حال حاضر به شکلی است که راحت به تیمی باج نمی‌دهیم و داخل و خارج از خانه نمایش خوبی داشتیم و اگر اشتباهات داوری در دو بازی اخیر نبود، می‌توانستیم نتیجه بگیریم.</p>
      <p>او در پایان درباره صحنه‌های داوری بازی گفت: یک صحنه وجود داشت که قطعا پنالتی بود. در یک صحنه دیگر داور در نیمه زمین سوت نزد و بازیکنان ذوب‌آهن به زمین ما دویدند و همان‌جا خطا گرفتند. کمک داور هم این موضوع را به داور گفت ولی داور دستور به ادامه بازی داد. در نیمه دوم حتی وقتی توپ به بازیکنان ذوب‌آهن می‌خورد، زمین می‌افتادند. توپ است دیگر، تیر که نیست. واقعا صحبت کردن راجع به برخی مسائل خجالت‌آور است. این که بگویم همه چیز خوب است و بازیکن در جای دیگر خودش را به زمین بیندازد، برای قدیم‌هاست.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301882/%D9%84%DB%8C%D8%A7%D9%82%D8%AA-%DA%A9%D8%B3%D8%A8-%DB%B3-%D8%A7%D9%85%D8%AA%DB%8C%D8%A7%D8%B2-%D8%B1%D8%A7-%D8%AF%D8%A7%D8%B4%D8%AA%DB%8C%D9%85"/>
        <a href="https://www.isna.ir/news/98090301891/%D9%85%D9%86%D8%B7%D9%82%DB%8C-%D9%88-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%A8%D8%A7%D8%B2%DB%8C-%DA%A9%D8%B1%D8%AF%DB%8C%D9%85"/>
      </related>
    </article>
  </body>
</html>