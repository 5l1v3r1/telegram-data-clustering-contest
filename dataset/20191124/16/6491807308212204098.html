<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/kultura/startira-prvata-blgarska-televiziya-v-latinska-amerika"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-24T16:05:01+00:00"/>
    <meta property="og:title" content="Стартира първата българска телевизия в Латинска Америка"/>
    <meta property="og:description" content="Първата българска телевизия в Латинска Америка започва излъчване от Аржентина. Това съобщи нейният създател Иван Цанков по време на 15-ата Световна среща на българските медии в Тирана, организирана от БТА."/>
  </head>
  <body>
    <article>
      <h1>Стартира първата българска телевизия в Латинска Америка</h1>
      <address>
        <time datetime="2019-11-24T16:05:01+00:00">24 Nov 2019, 16:05</time>
      </address>
      <p>Първата българска телевизия в Латинска Америка започва излъчване от Аржентина. Това съобщи нейният създател Иван Цанков по време на 15-ата Световна среща на българските медии в Тирана, организирана от БТА.</p>
      <p>Новата медия ще се казва "Лос Булгарос ТВ" и започва излъчване в началото на 2020 г. Първоначално телевизията ще излъчва 30-минутни предавания един път месечно, с тенденция да бъде увеличен обемът на програмата. Финансирането е изцяло частно.</p>
      <p>По време на панела "Право на информация: Трансформации на медийните бизнесмодели след бума на безплатно съдържание" Цанков припомни, че медийната сфера на Аржентина има ярка българска следа.</p>
      <p>Радиоразпръскването в началото на 20-те години е дело на един от пионерите в тази област. Той се казва Хайме Якелевич и е роден през 1896 г. в София. В началото на 30-те години вече притежава три радиоканала. Създава и първия аржентински телевизионен канал - "Канал 7", който съществува и до днес.</p>
    </article>
  </body>
</html>