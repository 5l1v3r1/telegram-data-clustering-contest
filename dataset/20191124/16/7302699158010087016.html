<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112768"/>
    <meta property="og:site_name" content="MGR Online"/>
    <meta property="article:published_time" content="2019-11-24T16:09:00+00:00"/>
    <meta property="og:title" content="คอลัมน์นอกหน้าต่าง: ‘ตลาดอาหารมังสวิรัติ’ชักหอมหวน กระทั่ง‘ผู้ผลิตเนื้อสัตว์รายใหญ่’ก็ต้องการขอมีเอี่ยว"/>
    <meta property="og:description" content="เนื้อสัตว์เวอร์ชั่นทำจากพืชผักได้รับความนิยมขึ้นมากในสหรัฐฯ จนพวกผู้ผลิตเนื้อสัตว์จริงๆ ต้องหาทางขอเข้ามาร่วมวง"/>
  </head>
  <body>
    <article>
      <h1>คอลัมน์นอกหน้าต่าง: ‘ตลาดอาหารมังสวิรัติ’ชักหอมหวน กระทั่ง‘ผู้ผลิตเนื้อสัตว์รายใหญ่’ก็ต้องการขอมีเอี่ยว</h1>
      <address><time datetime="2019-11-24T16:09:00+00:00">24 Nov 2019, 16:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011656701.JPEG"/>
        <figcaption>
          <i>(ภาพจากแฟ้ม ถ่ายเมื่อ 7 มค. 2019) “อิมพอสซิเบิล เบอร์เกอร์ 2.0” เวอร์ชั่นใหม่ที่ปรับปรุงให้ดีขึ้นกว่าของเดิม ของบริษัทอิมพอสซิเบิลฟู้ดส์ นำมาเสนอในการแถลงข่าวระหว่างงาน CES 2019 ที่เมืองลาสเวกัส รัฐเนวาดา สหรัฐอเมริกา จากการที่อาหารซึ่งผลิตจากพืชผักเช่นนี้กำลังได้รับความนิยมมากขึ้น กำลังทำให้พวกบริษัทเนื้อสัตว์รายใหญ่ต้องกระโจนเข้าสู่ตลาดนี้บ้าง</i>
        </figcaption>
      </figure>
      <p><b>อาหารเจในเมืองไทย ยังมีผู้คิดสร้างประดิษฐ์ของกินที่เลียนแบบอาหารคาวกันออกมามากมาย อาหารมังสวิรัติในโลกตะวันตกก็เช่นเดียวกัน มีเบอร์เกอร์และไส้กรอกเวอร์ชั่นไร้เนื้อสัตว์ บางอย่างบางประเภทรสชาติดีเป็นที่ถูกอกถูกใจ จนปรากฏว่าเวลานี้กำลังกลายเป็นที่หลงใหลชื่นชอบมากขึ้นเรื่อยๆ กระทั่งพวกผู้ผลิตเนื้อสัตว์เจ้าเดิมๆ ก็ทนไม่ได้ต้องหาทางขอเข้ามาร่วมวง </b><br/><br/>พวกบิ๊กเพลเยอร์รายยักษ์เหล่านี้ ต่างกำลังพยายามขอร่วมส่วนหาผลประโยชน์จากความสำเร็จของผลิตภัณฑ์มังสวิรัติที่เลียนแบบเนื้อสัตว์ได้ดี ของพวกบริษัทอย่าง บียอนด์มีต (Beyond Meat) และ อิมพอสซิเบิลเบอร์เกอร์ (Impossible Burger)<br/><br/>เจบีเอส (JBS) ผู้ผลิตเนื้อวัวรายใหญ่ที่สุดในโลก เวลานี้กำลังทำการตลาดเบอร์เกอร์ถั่วเหลืองในประเทศบราซิลตั้งแต่ช่วงกลางปีนี้เป็นต้นมา เบอร์เกอร์นี้มีส่วนผสมของบีตรูต, กระเทียม, และหัวหอมใหญ่ โดยมีรูปร่างหน้าตาคล้ายคลึงกับเนื้อวัวบดระดับสุกไม่มาก (แรร์)<br/><br/>ไทสันฟู้ดส์ (Tyson Foods) ผู้ผลิตเนื้อสัตว์รายใหญ่ที่สุดในสหรัฐฯ เมื่อเดือนมิถุนายนก็เปิดตัวสายผลิตภัณฑ์โปรตีนที่ทำจากพืช และอาหารที่นำผักต่างๆ ผสมปรุงแต่งจนรูปลักษณะและรสชาติเหมือนเนื้อสัตว์ โดยใช้ชื่อว่า “เรสด์ แอนด์ รูตเต็ด” (Raised &amp; Rooted)<br/><br/>ส่วนพวกคู่แข่งอย่าง ฮอร์เมลฟู้ดส์ (Hormel Foods) , เพอดิวฟาร์มส์ (Perdue Farms), และ สมิธฟิลด์ (Smithfield) ต่างเปิดตัวแผนการริเริ่มทำนองเดียวกัน ในความพยายามที่จะชิงส่วนแบ่งจากตลาดใหม่ภาคส่วนนี้<br/><br/>“วัฒนธรรมด้านอาหารของเรากำลังเปลี่ยนแปลงไปด้วยฝีก้าวที่ว่องไวมาก” ไบรอัน เครสเค (Bryan Kreske) ผู้จัดการแบรนด์ที่ฮอร์เมลฟู้ดส์ กล่าวให้ความเห็น<br/><br/>มี “ความสนใจอยากรู้และแรงจูงใจเพิ่มขึ้นเรื่อยๆ ที่จะลิ้มลองแหล่งโปรตีนทางเลือกซึ่งรสชาติล้ำเลิศ อย่างพวกโปรตีนทำจากพืช ขณะเดียวกับที่ผู้คนกำลังบริโภคโปรตีนจากสัตว์กันน้อยลง”<br/><br/>ไม่ว่ามันจะเป็นการเริ่มต้นของเทรนด์ใหม่ที่คงทนถาวร หรือว่าเป็นเพียงความนิยมฉาบฉวยที่จะจางหายไปในไม่ช้าไม่นาน แต่พวกยักษ์ใหญ่ในวงการอาหารจากการเกษตรก็ไม่ต้องการพลาดโอกาสนี้ไป<br/><br/>และแทนที่จะพุ่งเป้าหมายจับตลาดพวกนักมังสวิรัติแท้ๆ บริษัทพวกนี้กำลังมุ่งไปที่ผู้บริโภค 95% ซึ้งเป็นพวกที่กินเนื้อสัตว์</p>
      <figure>
        <img src="https://mpics.mgronline.com/pics/Images/562000011656702.JPEG"/>
        <figcaption>
          <i>(ภาพจากแฟ้ม ถ่ายเมื่อ 7 มค. 2019) “อิมพอสซิเบิล เบอร์เกอร์ 2.0” ซึ่งใช้เนื้อบดทำจากพืชผัก เวอร์ชั่นปรับปรุงขึ้นกว่าเดิม ซึ่งทางผู้ผลิตบอกว่าสามารถนำไปปิ้งย่างได้ และให้กลิ่นรสดีขึ้น ขณะที่มีคอเลสเตอรอลน้อยลง</i>
        </figcaption>
      </figure>
      <p>ทว่าไม่เหมือนกับประดาบริษัทสตาร์ตอัปที่มุ่งเสนอ “เนื้อทางเลือก” โดยชูประเด็นสิ่งแวดล้อม เป็นต้นว่าการเลี้ยงวัวและปศุสัตว์อื่นๆ เป็นกระบวนการที่ปล่อยก๊าซคาร์บอนเข้าสู่บรรยากาศอย่างมหาศาล เพลเยอร์เจ้าดั้งเดิมเหล่านี้ต้องประสบความลำบากมากกว่า หากใช้เหตุผลด้านสิ่งแวดล้อมหรือด้านสิทธิสัตว์มาโปรโมตผลิตภัณฑ์ของพวกตน<br/><br/>บ่อยครั้งพวกเขาจึงหันไปโฟกัสที่เรื่องผลประโยชน์ทางสุขภาพ<br/><br/>“มันเป็นเรื่องเกี่ยวกับว่าพวกลูกค้าของเรากำลังต้องการได้พืชและผักต่างๆ เข้าไปอยู่ในอาหารซึ่งพวกเขารับประทานมากขึ้น มากกว่าเรื่องที่ว่าพวกเขากำลังลดการบริโภคเนื้อให้น้อยลง” อีริค คริสเตียนสัน (Eric Christianson) ผู้จัดการการตลาดของเพอร์ดิวฟาร์มส์ กล่าว<br/><br/>เพอร์ดิวซึ่งเป็นที่รู้จักกันดีที่สุดในเรื่องไก่ เมื่อเดือนกันยายนได้เปิดตัวผลิตภํณฑ์ไลน์ “ชิกเก้นพลัส” (Chicken Plus) ซึ่งมีทั้งนักเก็ตไก่สำหรับเด็ก ที่ทำจากส่วนผสมของเนื้อไก่, ถั่วลูกไก่ (chickpeas), และดอกกระหล่ำ โดยบริษัทบอกว่าเป็นอาหารสมบูรณ์แบบผู้ปกครองซึ่งพยายามทำให้ลูกหลานของพวกตนยอมรับประทานผัก<br/><br/>บริษัทกำลังวางเดิมพันก้อนโตในผลิตภัณฑ์ใหม่ของตนนี้ โดยกันครึ่งหนึ่งของงบประมาณการตลาดในปี 2020 ทีเดียว ไว้สำหรับโปรโมตมัน ตามแผนการซึ่งจะมีการใช้จ่ายหนักเป็นพิเศษในเดือนมกราคม “เมื่อผู้คนกำลังอยู่จะอยู่ในมู้ดที่จะรับประทานอาหารซึ่งดีต่อสุขภาพ” คริสเตียนสันกล่าว<br/><br/><b>บริษัทผลิตโปรตีน </b><br/><br/>เบอร์เกอร์ถั่วเหลืองนั้นมีผู้ผลิตออกมาจำหน่ายกันหลายสิบปีแล้ว ทว่าบริษัทบียอนด์มีต กับบริษัทอิมพอสซิเบิลเบอร์เกอร์ ใช้ความพยายามทำงานกันในรอบ 10 ปีที่ผ่านมา เพื่อสร้างผลิตภัณฑ์ให้ใกล้เคียงกับเนื้อสัตว์จริงๆ ทั้งเรื่องรสชาติ, รูปร่างลักษณะของเนื้อ, และกลิ่น ทั้งนี้ต้องขอบคุณส่วนผสมต่างๆ เป็นต้นว่า บีตรู้ต<br/><br/>ผลิตภัณฑ์เหล่านี้กระโจนพรวดขึ้นมาเป็นระดับพาดหัวข่าวในปีนี้ จากการที่เครือข่ายฟาสต์ฟู้ด หลายๆ แห่งนำมันมาทำเป็นเบอร์เกอร์ตัวใหม่ๆ ของพวกตน เป็นต้นว่า อิมพอสซิเบิลเบอร์กอร์ของ เบอร์เกอร์คิง รวมทั้งการที่หุ้นบียอนด์มีตเริ่มต้นเข้าซื้อขายในตลาดหลักทรัพย์วอลล์สตรีท<br/><br/>พวกผู้ผลิตเนื้อสัตว์ดั้งเดิมต่างพากันกระโจนเข้าร่วมขบวนด้วยอย่างรวดเร็ว<br/><br/>ที่ฮอร์เมล แบรนด์ “แฮปปี้ลิตเติ้ลแพลนต์ส” (Happy Little Plants) “เดินหน้าไปอย่างรวดเร็วจากการเป็นแนวความคิดเชิงคอนเซ็ปต์ที่มุ่งจะหยั่งรากเข้าไปในหมู่ ‘ผู้บริโภคที่มีความสนใจใคร่รู้เรื่องพืช’ ... มาเป็นไลน์ผลิตภัณฑ์ที่สามารถเป็นไปได้ในเชิงพาณิชย์ เราใช้เวลาเพียงแค่ไม่ถึง 13 อาทิตย์” เครสเค กล่าว</p>
      <figure>
        <img src="https://mpics.mgronline.com/pics/Images/562000011656703.JPEG"/>
        <figcaption>
          <i>“เนื้อสัตว์” ทำจากเห็ด ที่พัฒนาโดยบริษัทอีโคเวทีฟ ถูกนำมาโชว์ในงานประชุมของสถาบัน กู้ดฟู้ดอินสติติว ซึ่งจัดขึ้นที่เมืองซานฟรานซิสโก สหรัฐฯ ในวันที่ 5 ก.ย. 2019</i>
        </figcaption>
      </figure>
      <p>แต่ขณะที่พวกผู้ผลิตเนื้อสัตว์ไม่ได้มีแผนการใดๆ ที่จะถอนตัวละทิ้งธุรกิจหลักของพวกตน น้องใหม่ทางเลือกอย่างอิมพอสซิเบิลฟู้ดส์กลับบอกว่า ภารกิจของบริษัทคือการเข้าแทนที่โปรตีนจากสัตว์ในระบบอาหารให้ได้ภายในปี 2035<br/><br/>นี่อาจจะเป็นการมองโลกในแง่สดใสกันเกินไปหน่อย เป็นต้นว่า ในตลาดสำหรับสิ่งที่เป็นทางเลือกแทนนมในสหรัฐฯ ปรากฏว่าเครื่องดื่มที่อิงอาศัยพืช เป็นต้นว่า นมถั่วเหลือง และนมอัลมอนด์ ยังมียอดขายเพียงแค่ 13% ของทั้งหมดเท่านั้น<br/><br/>คริสเตียนสัน แห่ง เพอร์ดิว มองว่า ตลาดเครื่องดื่มทางเลือกแทนนม อาจจะมีข้อได้เปรียบตรงที่ เรื่องของนม มีเหตุผลทางสุขภาพจริงๆ เข้ามาเกี่ยวข้อง ซึ่งทำให้ผู้คนจำนวนหนึ่งบริโภคผลิตภัณฑ์นมไม่ได้ เป็นต้นว่า มีอาการแพ้<br/><br/>แต่สำหรับเรื่องเนื้อสัตว์แล้ว เขามองว่า ความนิยมเรื่องเนื้อสัตว์ทางเลือก “เป็นเหตุผลของทางเลือกในไลฟ์สไตล์มากกว่า” นั่นคือเป็นความนิยมอันเกิดจากความคิดที่ว่านี่เป็นการรับประทานอาหารที่มีผลดีต่อสุขภาพมากกว่า<br/><br/>กระนั้น ภาคส่วนอาหารทางเลือกแทนเนื้อสัตว์ ก็ยังคงสามารถที่จะกลายเป็นภาคส่วนที่ “สำคัญ” ได้อยู่ดี เขาบอก<br/><br/>โรเบิร์ต มาร์ติน (Robert Martin) ซึ่งเป็นผู้ชำนาญการเรื่องนโยบายด้านอาหาร อยู่ที่ ศูนย์เพื่ออนาคตที่น่าอยู่ (Center for a Livable Future) แห่งมหาวิทยาลัยจอห์น ฮอปกินส์ (Johns Hopkins University) ชี้ว่า การที่พวกผู้ผลิตใหญ่ๆ หน้าเดิมๆ กำลังเข้าสู่ตลาดเนื้อสัตว์ที่ทำจากพืชเช่นนี้ ก็ “เพื่อผลประโยชน์ทางเศรษฐกิจของพวกเขาเอง” กล่าวคือ เพื่อที่พวกเขาจะได้ไม่ต้องสูญเสียส่วนแบ่งตลาด<br/><br/>เขามองแนวโน้มนี้ว่า เป็นตัว “สร้างความยุ่งยาก” และเตือนว่า “มันอาจจะมีผลข้างเคียงในทางบีบกดนวัตกรรมและการแข่งขัน”<br/><br/>กระนั้นก็ตาม เขายังคงมองว่าอาหารทางเลือกที่อิงอาศัยพืชใดๆ ก็ตามที คือ “ขั้นตอนในทางบวก” ขณะเดียวกัน การที่มีเพลเยอร์รายใหญ่ๆ ก้าวเข้ามา อาจเป็นการนำเอา “ความประหยัดอันเกิดจากขนาด” เข้ามาในการผลิตพวกผลิตภัณฑ์อิงอาศัยพืชเหล่านี้ ดังนั้นก็จะทำให้ราคาถูกลงมา<br/><br/>มาร์ติน ชี้ด้วยว่า “พวกเขาเลิกการพูดถึงตัวเองว่าเป็นบริษัทเนื้อสัตว์แล้ว ตอนนี้พวกเขาเรียกตัวเองว่าเป็นบริษัทผลิตโปรตีน” <br/><br/>(เก็บความเสริมเติมจากเรื่อง US meat producers want a slice of vegan market ของสำนักข่าวเอเอฟพี)</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112768"/>
      </related>
    </article>
  </body>
</html>