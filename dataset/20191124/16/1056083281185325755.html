<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301859/%D9%BE%DB%8C%DA%A9%D8%A7%D9%86-%D9%BE%DB%8C%D8%B1%D9%88%D8%B2-%D8%AD%D8%B3%D8%A7%D8%B3-%D8%AA%D8%B1%DB%8C%D9%86-%D8%A8%D8%A7%D8%B2%DB%8C-%D9%87%D9%81%D8%AA%D9%87-%D9%87%D8%B4%D8%AA%D9%85-%D9%84%DB%8C%DA%AF-%D8%A8%D8%B1%D8%AA%D8%B1-%D9%88%D8%A7%D9%84%DB%8C%D8%A8%D8%A7%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:05:49+00:00"/>
    <meta property="og:title" content="پیکان پیروز حساس‌ترین بازی هفته هشتم لیگ‌ برتر ‌والیبال"/>
    <meta property="og:description" content="در حساس‌ترین بازی هفته هشتم لیگ‌برتر والیبال که میان خودروسازان لیگ برگزار شد، پیکان تهران موفق به کسب پیروزی شد."/>
  </head>
  <body>
    <article>
      <h1>پیکان پیروز حساس‌ترین بازی هفته هشتم لیگ‌ برتر ‌والیبال</h1>
      <address><time datetime="2019-11-24T16:05:49+00:00">24 Nov 2019, 16:05</time> by <a rel="author">اصغر عبداللهی</a></address>
      <p>در حساس‌ترین بازی هفته هشتم لیگ‌برتر والیبال که میان خودروسازان لیگ برگزار شد، پیکان تهران موفق به کسب پیروزی شد.</p>
      <p>به گزارش ایسنا، رقابت‌های هفته هشتم لیگ برتر والیبال باشگاه‌های کشور عصر امروز (یک‌شنبه) سوم آبان ماه ۱۳۹۸ با برگزاری شش بازی پیگیری شد که در پایان، تیم‌های شهرداری ارومیه، سپاهان اصفهان، پیام مشهد، شهرداری ورامین، شهرداری گنبد و پیکان تهران مقابل رقبای خود به برتری رسیدند.</p>
      <p>در نخستین بازی امروز، تیم شهرداری ارومیه با هدایت مصطفی کارخانه توانست میزبان قعر جدولی خود شهروند اراک را با نتیجه ۳ بر یک شکست دهد. در این دیدار شهروند اراک، ست نخست را ۲۵-۲۳ پیروز شد اما در سه ست بعد با نتایج ۲۱-۲۵، ۱۶-۲۵ و ۲۰-۲۵ شکست خورد تا روند خوب ارومیه‌ای‌ها در این هفته‌ها ادامه پیدا کند.</p>
      <p>در بازی دوم‌ این هفته هم شاگردان رحمان محمدی‌راد در تیم سپاهان اصفهان، با نتیجه قاطع ۳ بر صفر میزبان خود شهداب یزد را شکست دادند. اصفهانی‌ها در سه ست این بازی با نتایج ۲۱-۲۵، ۲۰-۲۵ و ۱۲-۲۵ پیروز شدند.</p>
      <p>همچنین پیام مشهد در بازی سوم این هفته ‌مقابل میزبانش خاتم اردکان در سه ست پیاپی با نتایج ۲۳-۲۵، ۱۹-۲۵ و ۲۰-۲۵ پیروز شد تا درمجموع ۳ بر صفر برنده این دیدار شود.</p>
      <p>شهرداری ورامین، مدافع عنوان قهرمانی نیز با ادامه دادن به روند پیروزی‌های خود، در یک بازی خانگی مهمانش رهیاب ملل مریوان را با نتیجه قاطع ۳ بر صفر شکست داد. شاگردان عمده‌غیاثی در سه ست این بازی با نتایج ۲۵-۲۳، ۲۵-۲۲ و ۲۷-۲۵ پیروز شدند.</p>
      <p>در بازی پنجم این هفته هم تیم شهرداری گنبد توانست با نتیجه ۳ بر یک مهمان خود فولاد سیرجان ایرانیان را شکست دهد. شاگردان عظیم جزیده پس از باخت ۲۲-۲۵ در ست نخست، ست‌های دوم، سوم و چهارم را با نتایج ۲۵-۲۲، ۲۵-۱۴ و ۲۵-۱۹ پیروز شدند.</p>
      <p>حساس‌ترین بازی این هفته نیز به میزبانی سایپا در سالن هیات والیبال تهران برگزار شد که شاگردان محمد ترکاشوند در تیم پیکان، با نتیجه ۳ بر ۲ میزبان خود را شکست دادند تا پیروز جدال خودروسازان لیگ شوند. سایپا ست‌های اول و سوم را ۲۵-۲۳ و ۲۵-۱۸ برد، اما ست‌های دوم، چهارم و پنجم را به ترتیب ۲۵-۱۹، ۲۵-۲۲ و ۱۵-۱۰ واگذار کرد.</p>
      <p>
        <b>نتایج بازی‌های امروز به شرح زیر رقم‌ خورد:</b>
      </p>
      <p>شهروند اراک ۱ - ۳ شهرداری ارومیه (۲۵-۲۳، ۲۱-۲۵، ۱۶-۲۵ و ۲۰-۲۵)</p>
      <p>شهرداری ورامین ۳ - صفر راهیاب ملل مریوان (۲۵-۲۳، ۲۵-۲۲ و ۲۷-۲۵)</p>
      <p>خاتم اردکان صفر - ۳ پیام خراسان (۲۳-۲۵، ۱۹-۲۵ و ۲۰-۲۵)</p>
      <p>شهرداری گنبد ۳ - ۱ فولاد ایرانیان سیرجان (۲۲-۲۵، ۲۵-۲۲، ۲۵-۱۴ و ۲۵-۱۹)</p>
      <p>شهداب یزد صفر – ۳ فولاد سپاهان اصفهان (۲۱-۲۵، ۲۰-۲۵ و ۱۲-۲۵)</p>
      <p>سایپا تهران ۲ - ۳ پیکان تهران (۲۵-۲۳، ۱۹-۲۵، ۲۵-۱۸، ۲۲-۲۵ و ۱۰-۱۵)</p>
      <p>تیم کاله مازندران این هفته استراحت کرد.</p>
      <p>انتهای پیام</p>
    </article>
  </body>
</html>