<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743400"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="กองทัพทหารอัฟกันปะทะเดือด นักรบตาลีบันดับ28ศพ"/>
    <meta property="og:description" content="นักรบกลุ่มตาลีบันบุกโจมตีด่านตรวจทหารกองทัพอัฟกานิสถาน ในจังหวัดทางภาคกลางเมื่อวันอาทิตย์ การยิงปะทะดุเดือดทำให้ทหารเสียชีวิตอย่างน้อย 8 นาย บาดเจ็บ 4 นาย ส่วนนักรบตาลีบันเสียชีวิตอย่างน้อย 20 ศพ และในวันเดียวกัน คนร้ายคว้างระเบิดมือใส่ขบวนรถยนต์ของเจ้าหน้าที่ยูเอ็น ในกรุงคาบูล ทำให้ชาวต่างชาติเสียชีวิต 1 ราย"/>
  </head>
  <body>
    <article>
      <h1>กองทัพทหารอัฟกันปะทะเดือด นักรบตาลีบันดับ28ศพ</h1>
      <address>
        <time datetime="2019-11-24T16:00:00+00:00">24 Nov 2019, 16:00</time>
      </address>
      <p>
        <b>นักรบกลุ่มตาลีบันบุกโจมตีด่านตรวจทหารกองทัพอัฟกานิสถาน ในจังหวัดทางภาคกลางเมื่อวันอาทิตย์ การยิงปะทะดุเดือดทำให้ทหารเสียชีวิตอย่างน้อย 8 นาย บาดเจ็บ 4 นาย ส่วนนักรบตาลีบันเสียชีวิตอย่างน้อย 20 ศพ และในวันเดียวกัน คนร้ายคว้างระเบิดมือใส่ขบวนรถยนต์ของเจ้าหน้าที่ยูเอ็น ในกรุงคาบูล ทำให้ชาวต่างชาติเสียชีวิต 1 ราย</b>
      </p>
      <p>สำนักข่าวเอพีรายงานจากกรุงคาบูล เมื่อวันที่ 24 พ.ย. ว่า นายอันวาร์ ราห์มาตี ผู้ว่าการจังหวัดไดกอนดี เผยว่า นักรบตาลีบันบุกโจมตีด่านตรวจทหารอัฟกานิสถาน ในอำเภอคัชรัน จังหวัดไดกอนดี เมื่อช่วงเช้าวันอาทิตย์ การยิงปะทะนานประมาณ 1 ชั่วโมง ทำให้ทหารเสียชีวิต 8 นาย บาดเจ็บ 4 นาย ทหารวิทยุขอกำลังเสริม และเกิดการปะทะรอบสอง ทำให้นักรบตาลีบันที่กำลังจะล่าถอย เสียชีวิตอย่างน้อย 20 คน<br/><br/>นายกอรี ยูซูฟ อาห์มาดี โฆษกกลุ่มตาลีบัน ออกแถลงอ้างความรับผิดชอบการโจมตีด่านตรวจทหาร แต่ปฏิเสธตัวเลขความสูญเสียของฝ่ายนักรบตาลีบัน ตามที่ผุ้ว่าการจังหวัดไดกอนดีกล่าวอ้าง พร้อมกับระบุว่า นักรบตาลีบันยึดอาวุธและเครื่องกระสุนจากทหารจำนวนมาก</p>
      <figure>
        <img src="https://www.dailynews.co.th/admin/upload/20191124/news_nfJojLivFr231236_533.jpg?v=20191125109?v=6446"/>
      </figure>
      <p>ในช่วงเย็นของวันอาทิตย์ นายนาสรัต ราฮิมี โฆษกกระทรวงมหาดไทยอัฟกานิสถาน เผยว่า เกิดเหตุคนร้ายใช้ระเบิดมือขว้างใส่รถยนต์ของเจ้าหน้าที่องค์การสหประชาชาติ (ยูเอ็น) ขณะแล่นอยู่บนถนนในเขต 9 ของกรุงคาบูล ซึ่งเป็นหนึ่งในย่านที่มีประชาชนและรถยนต์พลุกพล่านที่สุดของเมือง แรงระบิดทำให้ชาวต่างชาติเสียชีวิตอย่างน้อย 1 คน บาดเจ็บอีก 5 คน โดย 2 คนในจำนวนนี้เป็นเจ้าหน้าที่ยูเอ็นชาวอัฟกัน </p>
      <figure>
        <img src="https://www.dailynews.co.th/admin/upload/20191124/news_qRohORADsG231244_533.jpg?v=20191125109?v=9005"/>
      </figure>
      <p>เบื้องต้นยังไม่มีกลุ่มใดออกประกาศกล่าวอ้างอยู่เบื้องหลัง แต่เจ้าหน้าที่สันนิษฐานว่าอาจจะเป็นฝีมือของกลุ่มตาลีบัน หรือไม่ก็กลุ่มไอเอส ที่ต่างก็ก่อเหตุโจมตีในเขตเมืองหลวงบ่อยครั้ง.<br/><br/>ภาพ - AP<br/> </p>
    </article>
  </body>
</html>