<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/DW-Kako-Makron-i-Orban-drmaju-Evropu/570268?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="DW: Kako Makron i Orban drmaju Evropu"/>
    <meta property="og:description" content="BUDIMPEŠTA - Nijemci su zaljubljeni u status kvo, ali se on ne može spasiti, a Emanuel Makron i Viktor Orban su ti koji diktiraju promjene, često vuku na istu stranu i uvažavaju jedan drugog, stoji u autorskom tekstu mađarskog novinara Borisa Kalnokija za Dojče vele (DW)."/>
  </head>
  <body>
    <article>
      <h1>DW: Kako Makron i Orban drmaju Evropu</h1>
      <address><time datetime="2019-11-24T16:00:00+00:00">24 Nov 2019, 16:00</time> by <a rel="author">N.N.</a></address>
      <p>BUDIMPEŠTA - Nijemci su zaljubljeni u status kvo, ali se on ne može spasiti, a Emanuel Makron i Viktor Orban su ti koji diktiraju promjene, često vuku na istu stranu i uvažavaju jedan drugog, stoji u autorskom tekstu mađarskog novinara Borisa Kalnokija za Dojče vele (DW).</p>
      <p>Počasni predsjednik bavarske Hrišćansko-socijalne unije (CSU) Edmund Štojber, sestrinske partije Hrišćansko-demokratske unije (CDU) Angele Merkel, u Budimpešti je 8. novembra ove godine dobio visoko mađarsko odlikovanje, koje mu je uručio mađarski predsjednik Janoš Ader.</p>
      <p>Nakon toga se Štojber sastao s predsednikom mađarske vlade Viktorom Orbanom. Za razgovor je bio planiran jedan sat. A oni su razgovarali više od tri sata, "prije svega o evropskoj politici i francuskom predsjedniku Emanuelu Makronu“, izjavio je Štojber nakon razgovora autoru teksta Dojče velea.</p>
      <p>Makronove "drastične reči da Evropa sebe mora vidjeti kao svjetsku silu ili će nestati još niko nije izrekao u tako oštrom obliku", rekao je Štojber.</p>
      <p>On nije ostavljao nikakve dileme da se u tome slaže s Makronom, iako se savezna kancelarka Angela Merkel tome usprotivila. I dodao je da to i Orban vidi tako - da NATO više nije ono što je nekada bio. Da se može sumnjati da li bi NATO branio, recimo, Estoniju u slučaju ruskog napada.</p>
      <p>Štojberov zaključak: Evropa mora u obrambenoj politici da sraste i stvori sopstvenu snažnu vojsku. Orban će rado u tome učestvovati, "shodno mogućnostima njegove zemlje", navodi se u tekstu.</p>
      <p>Orban i Makron su o tome iscrpno razgovarali kad je francuski predsjednik 11. oktobra u Parizu primio Orbana. Nakon toga je Makron izvijestio da je s Orbanom razgovarao o budućnosti NATO-a i EU i da su se oko mnogih stvari saglasili.</p>
      <p>Već prije toga, u septembru, Makron je na konferenciji s ambasadorima svoje zemlje rekao da ga Orban "inspiriše“ - a to je kompliment koji je i Orban u više navrata uputio Makronu. Orbanov politički kurs "u sebi nosi kulturnu i civilizacijsku životnu snagu", Mađarska je na čelu s Orbanom postala prethodnica u vremenima radikalnih promjena, za razliku od drugih evropskih zemalja, rekao je Makron.</p>
      <p>Drukčije Makrona vide u Poljskoj. Tamošnji predsjednik vlade Mateuš Moravjecki je Makronovu analizu NATO (NATO je klinički mrtav) nazvao "opasnom". On je Makrona oštro napao: da Francuska škrtari na izdacima za odbranu i upitao da li je Francuska uopšte spremna da ispuni svoje obaveze, te izrazio nadu da se NATO još može osloniti na tu zemlju.</p>
      <p>Zajedljivi ton ne dolazi slučajno, konstatuje DW. Makronova najosjetljivija kritika - da Sjedinjene Države u slučaju ruskog napada na neku od zemalja bivšeg Istočnog bloka ne bi to posmatrale kao slučaj "obaveze zajedničke odbrane"NATO-a - u srži pogađa odbrambenu politiku Poljske.</p>
      <p>Varšava Rusiju vidi kao stvarnu, konkretnu opasnost za svoju bezbednost i o Evropskoj uniji misli isto kao Makron o NATO-u: da se u slučaju opasnosti ne može u nju uzdati. Zato je Poljska poslednjih godina uložila puno energije i novca da bi pridobila Amerikance. Vlada je tako postigla da su američke trupe stacionirane u Poljskoj i nade polaže u prisne odnose sa SAD na području bezbjednosne politike, što Makron smatra naivnim.</p>
      <p>Makron i Orban su tako postali dva intelektualna pokretača rasprave o budućnosti Evrope. Šablone iz prošlosti - za ili protiv Evrope, više ili manje evropske integracije, više EU ili više nacionalne države - to se ne uklapa u kompleksne, a ponekad i protivrečne misli koje njih dvojica formulišu, piše DW.</p>
      <p>Makron je torpedirao proširenje EU na zemlje zapadnog Balkana - dakle "manje Evrope“. To je odluka koja širom otvara vrata ruskom, kineskom i turskom uticaju u tom regionu - dakle "slabija Evropa", ocjenjuje DW.</p>
      <p>A zemlje srednje i istočne Evrope iz takozvane Višegradske grupe (Poljska, Mađarska, Češka i Slovačka), koje su ozloglašene kao evroskeptične, strastvene su zagovornice novog proširenja - dakle "više EU". Iz čistog sopstvenog interesa. To bi, naime, znatno povećalo političku težinu "Istoka“ unutar EU.</p>
      <p>Makron želi evropskog ministra finansija, direktne poreze EU, zajedničku ekonomsku politiku – "više EU". Orban i ostali iz Višegradske grupe ništa od toga - "manje EU". Svi hoće više novca iz EU, na primjer od novog poreza na finansijske transakcije - "više EU", konstatuje DW.</p>
      <p>Makron i Višegradska grupa žele pravu evropsku vojsku – "više EU". Francuska zato što tradicionalno želi da bude sila i što bi u nekoj evropskoj vojsci mogla da zahteva vodeću ulogu. Poljska ima delimično interesa ako bi to bila stvar kojom bi se moglo suprotstaviti Rusiji - samo ako se pri tom ne raspadne NATO. Mađarskoj, Češkoj i Slovačkoj se ta ideja sviđa zato što su premalene da bi mogle da stvore snažnu vojsku.</p>
      <p>Ukratko, dok se u Njemačkoj često postavlja paušalno pitanje da li je neko za ili protiv EU ili NATO-a, Makron i Orban uporno postavljaju pitanje smisla na pojedinim područjima. Više EU tamo gdje to ima smisla. Ne zbog EU, nego samo tamo gde to i ako to služi sopstvenim interesima.</p>
      <p>A oni su različiti, zato su pozicije delimično suprotstavljene. Ali, uvijek se radi o nacionalnim interesima.</p>
      <p>Njemačka stoji neodlučno i suzdržano. Ona očito prepoznaje Makronov smer, isti koji je imala francuska politika prema Evropi u vrijeme Šarla de Gola: da se Njemačka politički sputava, koristi njen ekonomski potencijal i, ako je moguće sprečiti da Nijemci spoznaju svoju moć i ponovo požele da krenu sopstvenim putem u Evropi.</p>
      <p>Njemačka - tako vjeruju u istočnoj i centralnoj Evropi - stvarno je moćna. I zbog toga zbunjena. Kuda sa sopstvenom težinom? Na levo, zagrliti Francusku i sprovoditi evropsku "solidarnost“? Na desno, i uz odobravanje istočnih Evropljana sprovoditi klasičnu nacionalnu politiku moći?</p>
      <p>Makron i Orban čine ono čega se u Njemačkoj najviše gnušaju: lansiraju nove, remetilačke ideje. Njemačka je, tako to vide u Francuskoj i centralnoj i istočnoj Evropi, zaljubljena u status kvo, ali on se više ne može spasiti. To tera na razmišljanje. I može izazvati glavobolju, zaključuje Kalnoki u tekstu za DW.</p>
    </article>
  </body>
</html>