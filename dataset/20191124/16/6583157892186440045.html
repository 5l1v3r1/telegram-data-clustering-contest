<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/opublikowal-nagie-zdjecia-bylej-dziewczyny-na-portalu-erotycznym-adwokat-radzi-naszym-czytelnikom/"/>
    <meta property="og:site_name" content="lublin112.pl"/>
    <meta property="article:published_time" content="2019-11-24T16:35:00+00:00"/>
    <meta property="og:title" content="Opublikował nagie zdjęcia byłej dziewczyny na portalu erotycznym. Adwokat radzi naszym czytelnikom"/>
    <meta property="og:description" content="Publikujemy kolejny materiał poruszający często skomplikowane i nie do końca zrozumiałe aspekty dotyczące życia codziennego. Nasi czytelnicy poprosili bowiem o wyjaśnienie kolejnych kwestii z których rozwikłaniem trudno jest im sobie poradzić. Przedstawiamy odpowiedzi przygotowane przez jednego z lubelskich adwokatów."/>
  </head>
  <body>
    <article>
      <h1>Opublikował nagie zdjęcia byłej dziewczyny na portalu erotycznym. Adwokat radzi naszym czytelnikom</h1>
      <address>
        <time datetime="2019-11-24T16:35:00+00:00">24 Nov 2019, 16:35</time>
      </address>
      <p>
        <b>Publikujemy kolejny materiał poruszający często skomplikowane i nie do końca zrozumiałe aspekty dotyczące życia codziennego. Nasi czytelnicy poprosili bowiem o wyjaśnienie kolejnych kwestii z których rozwikłaniem trudno jest im sobie poradzić. Przedstawiamy odpowiedzi przygotowane przez jednego z lubelskich adwokatów.</b>
      </p>
      <p>Kolejni z naszych czytelników poprosili o pomoc prawną związaną ze sprawami, z którymi nie mogą sobie poradzić. Często są one tak zawiłe i skomplikowane, że bez porad specjalistów trudno rozwikłać wiele nawet podstawowych kwestii. Jak zawsze pomocny okazał się adwokat Łukasz Lecyk z Kancelarii Adwokackiej przy ul. Chmielnej 13/6 w Lublinie, który specjalizuje się w tego typu sprawach.</p>
      <p>Z nietypowym problemem zwrócił się jeden z naszych czytelników, który chce pozostać anonimowy. Jak wyjaśnia ma 19 lat i w ostatnim czasie zerwała z nim dziewczyna. Pod wpływem emocji, chcąc się na niej zemścić, rozesłał jej nagie zdjęcia znajomym z Internetu. Co więcej, opublikował je także na kilku portalach erotycznych. Kobieta o wszystkim się dowiedziała, poinformowała też o tym rodziców. „<i>Grozi mi policją. Czy ma rację? Czy coś mi za to grozi? Czy popełniłem przestępstwo?</i>” – pyta nasz czytelnik.</p>
      <p>Jak wyjaśnia adwokat Łukasz Lecyk, mając na uwadze to co napisał czytelnik, wydaje się, że zachowanie to można rozpatrywać w kategorii przestępstwa. Zastrzega jednak, że udzielenie konkretnej odpowiedzi wymaga dłuższej konsultacji. Zaleca wizytę u adwokata. Wszystko dlatego, że zgodnie z przepisem art. 191a kodeksu karnego, kto utrwala wizerunek nagiej osoby lub osoby w trakcie czynności seksualnej, używając w tym celu wobec niej przemocy, groźby bezprawnej lub podstępu, albo wizerunek nagiej osoby lub osoby w trakcie czynności seksualnej bez jej zgody rozpowszechnia, podlega karze pozbawienia wolności od 3 miesięcy do lat 5. Przyjmuje się, że przez rozpowszechnianie fotografii należy rozumieć takie zachowanie się sprawcy, które polega na czynieniu ich dostępnym bliżej nieokreślonemu kręgowi osób. Opublikowanie zdjęć na portalu erotycznym, który jest w praktyce dostępny dla każdego, jest właśnie takim zachowaniem.</p>
      <p>Pan Marcin przed kilkoma laty rozwiódł się z żoną. Został też uznany za wyłącznie winnego rozwodu. Chciałby uzyskać informację, kiedy wygasają alimenty na byłą żonę?</p>
      <p>Zgodnie z przepisem art. 60 kodeksu rodzinnego i opiekuńczego, obowiązek dostarczania środków utrzymania małżonkowi rozwiedzionemu wygasa w razie zawarcia przez tego małżonka nowego małżeństwa. Jednakże gdy zobowiązanym jest małżonek rozwiedziony, który nie został uznany za winnego rozkładu pożycia, obowiązek ten wygasa także z upływem pięciu lat od orzeczenia rozwodu, chyba że ze względu na wyjątkowe okoliczności sąd, na żądanie uprawnionego, przedłuży wymieniony termin pięcioletni. Inaczej mówiąc – jako, że Sąd uznał Czytelnika za wyłącznie winnego rozkładu pożycia, obowiązek ten trwa do końca życia osoby uprawnionej chyba, że była żona ponownie wyjdzie za mąż.</p>
      <p>Krótkie pytanie otrzymaliśmy zaś od Pani Anny. „<i>Czy prawdą jest, że teraz trzeba płacić 100 zł za wniosek o uzasadnienie wyroku w sprawie cywilnej?</i>”</p>
      <p>Tak, to prawda. Zgodnie z przepisem art. 25b ustawy o kosztach sądowych w sprawach cywilnych (dodany ustawą z dnia 4.07.2019 r. która weszła w życie 21.08.2019 r.), opłatę stałą w kwocie 100 złotych pobiera się od wniosku o doręczenie orzeczenia albo zarządzenia z uzasadnieniem zgłoszonego w terminie tygodnia od dnia ogłoszenia albo doręczenia tego orzeczenia albo zarządzenia. Uwaga, w przypadku wniesienia środka zaskarżenia opłatę uiszczoną od wniosku o doręczenie orzeczenia albo zarządzenia z uzasadnieniem zalicza się na poczet opłaty od środka zaskarżenia. Ewentualna nadwyżka nie podlega zwrotowi.</p>
      <p>(fot. archiwum)</p>
    </article>
  </body>
</html>