<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a546570/Majcin-imunitet-stiti-bebe-od-malih-boginja-samo-prva-tri-meseca.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Majčin imunitet štiti bebe od malih boginja samo prva tri meseca"/>
    <meta property="og:description" content="Bebe ipak nisu zaštićene majčinim imunitetom od malih boginja tokom prve godine života. Prema novoj studiji taj..."/>
  </head>
  <body>
    <article>
      <h1>Majčin imunitet štiti bebe od malih boginja samo prva tri meseca</h1>
      <address>
        <time datetime="2019-11-24T16:00:00+00:00">24 Nov 2019, 16:00</time>
      </address>
      <p>Bebe ipak nisu zaštićene majčinim imunitetom od malih boginja tokom prve godine života. Prema novoj studiji taj period je samo tri meseca, što je problem, jer su kod beba moguće komplikacije ove bolesti, a vakcinišu se tek sa 12 meseci.</p>
      <p>Istraživači iz Kanade analizirali su krvne uzorke 200 beba u bolnici u Torontu, a tražili su broj antitela koja se bore protiv malih boginja, što je indikacija imuniteta.</p>
      <p>Nedovoljne količine antitela pronašli su kod 20 odsto novorođenčadi, 90 odsto beba starih tri meseca i kod svih beba starih šest meseci.</p>
      <p>"Rezultati su nas iznenadili. Pre ovog istraživanje pretpostavljali smo da je većina novorođenčadi imuna na male boginje barem prvih šest meseci života", rekla je Šeli Bolotin, naučnica sa Univerziteta u Torontu.</p>
      <p>Bolotin je objasnila da su ranija istraživanja rađena u područjima gde su male boginje češće nego u Torontu, pa su zbog toga majke bile više izložene bolesti, i njihovo telo je samim tim stvaralo više antitela za borbu protiv malih boginja. To je razlog zašto majke nisu ni mogle deci da prenesu toliko antitela koliko je to bio slučaj u područjima gde su male boginje češće.</p>
      <p>"Ako je nizak nivo antitela kod majke, biće nizak i kod bebe, što automatski znači da i sama zaštita kraće traje", zaključila je Bolotin i naglasila da je i ovo istraživanje pokazalo koliko je bitno vakcinisati se protiv malih boginja, jer bebe sa manje antitela može sačuvati jedino sigurno okruženje.</p>
    </article>
  </body>
</html>