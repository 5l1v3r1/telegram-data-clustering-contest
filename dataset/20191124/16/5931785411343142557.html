<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/24/milojevic-zvezda-je-masina-koja-mora-da-ide-napred-igracemo-ponovo-ligu-sampiona/"/>
    <meta property="og:site_name" content="Sportska centrala"/>
    <meta property="article:published_time" content="2019-11-24T16:00:03+00:00"/>
    <meta property="og:title" content="Milojević: Zvezda je mašina koja mora da ide napred, igraćemo ponovo Ligu šampiona"/>
    <meta property="og:description" content="Fudbalere Crvene zvezde u utorak očekuje novo iskušenje u Ligi šampiona. Na stadion „Rajko Mitić“ stiže Bajern iz Minhena, a trener Vladan Milojević izjavio je da će njegovi igrači do kraja pokušati da uzmu što više bodova. – Nisu prijatni ovi porazi, ali drago mi je da igrači mogu da se susretnu sa svim tim […]"/>
  </head>
  <body>
    <article>
      <h1>Milojević: Zvezda je mašina koja mora da ide napred, igraćemo ponovo Ligu šampiona</h1>
      <address><time datetime="2019-11-24T16:00:03+00:00">24 Nov 2019, 16:00</time> by <a rel="author">Zile</a></address>
      <p>Fudbalere Crvene zvezde u utorak očekuje novo iskušenje u Ligi šampiona.</p>
      <p>Na stadion „Rajko Mitić“ stiže Bajern iz Minhena, a trener Vladan Milojević izjavio je da će njegovi igrači do kraja pokušati da uzmu što više bodova.</p>
      <p>– <b>Nisu prijatni ovi porazi, ali drago mi je da igrači mogu da se susretnu sa svim tim što nosi Liga šampiona. Ako ne razmišljate tako, onda i ne treba da budete tu, nego stagnirate. Mi ćemo da uradimo sve što je do nas i protiv Bajerna i protiv Olimpijakosa. Probaćemo da uzmemo što više bodova. Ako i ne uspemo, sve ovo je samo još jedan korak. Ubeđen sam da ćemo opet ući u Ligu šampiona i probati da napravimo još više. Verujem da se sve ovo nije desilo slučajno, već da Zvezda zaslužuje da bude u Ligi šampiona. Nisam siguran koliko su ljudi svesni svega toga. Ne bih menjao ovo iskustvo ni za šta na svetu. Meni znači jako mnogo</b>, rekao je Milojević za klupsku televiziju.</p>
      <p>Prema njegovim rečima Zvezda je mašina koja uvek mora da ide napred.</p>
      <p>– <b>U fudbalu ne postoji ono što je juče bilo, tek kada prođu godine postanete svesni onoga što se dešavalo. Dok radite, uvek je najbitnija prva sledeća utakmica. Ne volim baš nešto mnogo to da gledam. Voleo bih da to ostane tamo gde je bilo. Želim da se navijači sećaju tih emocija, ali ja nemam vremena. Crvena zvezda je mašina koja mora uvek da ide unapred. Zato bih ja to što je bilo ostavio kao lepe trenutke jedne generacije, a mi treba da radimo i probamo da napravimo još više.</b></p>
      <p>Dok je bio fudbaler imao je sasvim drugačiji pogled na trenerski posao.</p>
      <p>– <b>Dok sam bio igrač uvek sam mislio da je lako treneru, jer ne mora da trči, ali nije baš tako. Živim za fudbal, volim ovo što radim, predan sam i mnogo dajem sebe. Za ove tri godine ne znam šta je odmor, jer i kada imam neko slobodno vreme uvek se vraćam na to da li nešto treba da ispravim, da li nešto nisam uradio kako treba. Velika je odgovornost biti trener Crvene zvezde i voleo bih da uvek kada se osvrnem na to mogu da kažem da sam dao svoj maksimum. Ne žalim se, jer su posledice svega toga dobri rezultati koje je kolektiv našeg tima postigao</b>, zaključio je šef struke srpskog šampiona.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/24/najdoski-bajern-opet-moze-da-padne-jer-nije-sve-u-novcu/"/>
        <a href="https://www.sportskacentrala.com/2019/11/24/jedan-od-najboljih-deli-pravdu-zvezdi-i-bajernu/"/>
        <a href="https://www.sportskacentrala.com/2019/11/24/degenek-nadam-se-krcatim-tribinama-protiv-bajerna/"/>
        <a href="https://www.sportskacentrala.com/2019/11/23/kosanovic-nije-moglo-danas-nikako-milojevic-ima-prostora-za-napredak-o-bajernu-ne-mislimo/"/>
        <a href="https://www.sportskacentrala.com/2019/11/23/ben-doneo-prednost-zvezdi-na-cairu-video/"/>
        <a href="https://www.sportskacentrala.com/2019/11/23/live-radnicki-nis-crvena-zvezda/"/>
        <a href="https://www.sportskacentrala.com/2019/11/23/spremni-su-sastavi-za-derbi-u-nisu/"/>
        <a href="https://www.sportskacentrala.com/2019/11/22/milojevic-u-nisu-nikada-nije-lako/"/>
        <a href="https://www.sportskacentrala.com/2019/11/21/pizon-se-podsetio-legendarnih-duela-sa-bajernom-pred-novi-spektakl/"/>
      </related>
    </article>
  </body>
</html>