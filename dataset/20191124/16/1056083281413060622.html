<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301863/%D8%B3%D9%88%D9%85%DB%8C%D9%86-%D9%BE%DB%8C%D8%B1%D9%88%D8%B2%DB%8C-%D9%85%D8%AA%D9%88%D8%A7%D9%84%DB%8C-%D8%AA%DB%8C%D9%85-%D9%88%D8%A7%D9%84%DB%8C%D8%A8%D8%A7%D9%84-%D8%B4%D9%87%D8%B1%D8%AF%D8%A7%D8%B1%DB%8C-%D8%A7%D8%B1%D9%88%D9%85%DB%8C%D9%87-%D8%A7%D8%AA%D9%81%D8%A7%D9%82-%D8%A7%D9%81%D8%AA%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:23:00+00:00"/>
    <meta property="og:title" content="سومین پیروزی متوالی تیم والیبال شهرداری ارومیه اتفاق افتاد"/>
    <meta property="og:description" content="ایسنا/آذربایجان غربی تیم والیبال شهرداری ارومیه از هفته هشتم لیگ برتر موفق شد برابر مهمانش تیم‌، شهرداری اراک به پیروزی برسد."/>
  </head>
  <body>
    <article>
      <h6 class="kicker">در هفته هشتم لیگ برتر والیبال؛</h6>
      <h1>سومین پیروزی متوالی تیم والیبال شهرداری ارومیه اتفاق افتاد</h1>
      <address><time datetime="2019-11-24T16:23:00+00:00">24 Nov 2019, 16:23</time> by <a rel="author">المیرا عسگری زاده</a></address>
      <p>ایسنا/آذربایجان غربی تیم والیبال شهرداری ارومیه از هفته هشتم لیگ برتر موفق شد برابر مهمانش تیم‌، شهرداری اراک به پیروزی برسد.</p>
      <p>به گزارش ایسنا، هفته هشتم‌ لیگ‌ برتر والیبال عصر امروز(یکشنبه) با برگزاری ۶ دیدار در شهرهای مختلف در حالی به پایان رسید که تیم شهرداری ارومیه موفق شد با کسب سومین پیروزی متوالی جایگاهش را در جدول رده بندی بهبود بخشد.</p>
      <p>در یکی از دیدارها از ساعت ۱۶:۳۰ تیم شهرداری ارومیه در اراک مهمان تیم شهرداری این شهر بود و در پایان با وجود شکست در ست نخست، شاگردان مصطفی کارخانه توانستند ست‌های بعدی را از آن‌ خود کنند و با نتیجه ۳ بر ۱ از سد شهرداری اراک قعر جدولی بگذرند.</p>
      <p>شهرداری ارومیه که ست های بازی را با امتیازهای ۲۵-۲۳، ۲۱-۲۵، ۱۶-۲۵ و ۲۰-۲۵ به سود خود تمام کرد با کسب سومین پیروزی متوالی از ۵ بازی، مجموع امتیازاتش را به عدد ۱۱ برساند و با وجود ۲ بازی کمتر در رده ششم‌ بایستد.</p>
      <p>در سایر دیدارها، شهرداری ورامین با پیروزی ۳ بر صفر برابر راهیاب ملل مریوان جایگاهش در صدر جدول را تثبیت کرد. سپاهان اصفهان هم‌با کسب پیروزی ۳ بر صفر برابر شهداب یزد ۱۵ امتیازی شد و به رده دوم صعود کرد.</p>
      <p>شهرداری گنبد هم با نتیجه ۳ بر ۱ از سد فولاد سیرجان گذشت اما در دیداری جالب تیم خاتم اردکان در خانه برابر پیام‌ مشهد با نتیجه ۳ بر صفر تن به شکست داد.</p>
      <p>در مهمترین بازی هفته هشتم و در شهرآورد پایتخت تیم‌های سایپا و پیکان به مصاف هم رفته اند.</p>
      <p>همچنین در هفته نهم لیگ‌ برتر، شهرداری ارومیه روز چهارشنبه از ساعت ۱۷ در دیداری حساس در سالن غدیر میزبان شهرداری ورامین خواهد بود.</p>
      <p>انتهای پیام</p>
    </article>
  </body>
</html>