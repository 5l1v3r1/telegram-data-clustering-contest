<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/smolensk/474453-o-co-chodzi-w-sporze-o-tu-154m-nr-102-nowe-zdjecia"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T16:01:43+00:00"/>
    <meta property="og:title" content="O co chodzi w sporze o TU-154M nr 102? Zobacz nowe ZDJĘCIA"/>
    <meta property="og:description" content="W tym wątku nie ma zwycięzców, są sami przegrani. Na czele z dziennikarzami, których spotykają kalumnie, bo o problemie poinformowali. Niniejszym deklarują więc, że w dalszym ciągu będą uczciwie wykonywać swoją pracę."/>
  </head>
  <body>
    <article>
      <h1>O co chodzi w sporze o TU-154M nr 102? Zobacz nowe ZDJĘCIA</h1>
      <address><time datetime="2019-11-24T16:01:43+00:00">24 Nov 2019, 16:01</time> by <a rel="author" href="https://wpolityce.pl/autorzy/255-marek-pyza-2" target="_blank">Marek Pyza</a></address>
      <p>
        <b>Sprawa rozwija się w sposób przewidywalny. Portal wPolityce.pl, który poinformował o włączeniu drugiego tupolewa do materiałów śledztwa, został skarcony przez środowisko „Gazety Polskiej” i szefa Podkomisji. Czuję się więc w obowiązku odnieść się do ich stanowiska.</b>
      </p>
      <p>Najpierw garść faktów. W ciągu ostatnich kilkunastu miesięcy do Prokuratury Krajowej napływały kolejne sygnały o niszczeniu TU-154M nr 102. Zawiadamiali o tym pełnomocnicy (co najmniej dwóch) pokrzywdzonych, czyli rodzin ofiar. Prokuratura również innymi kanałami otrzymywała informacje, że źle się dzieje w Mińsku Mazowieckim, bo samolot jest przedmiotem prac członków Podkomisji, które oznaczają de facto niszczenie maszyny.</p>
      <p>Śledczy poprosili więc MON o inwentaryzację części samolotu i ustalenie gdzie znajdują się zdemontowane, brakujące elementy, w jakim są stanie i przywrócenie pierwotnego wyglądu samolotu. Inwentaryzacja wykazała, że doszło do „uszkodzenia krytycznych elementów siłowych konstrukcji płatowca, spowodowanych badawczą działalnością Podkomisji do Ponownego Zbadania Wypadku Lotniczego”, a „charakter tych zmian jest trwały i nieodwracalny”. Aby uniemożliwić dalsze niszczenie samolotu, postanowiono włączyć go do materiału dowodowego. Oznacza to, że od teraz jego dysponentem jest prokuratura i to ona decyduje, jakie prace można z nim wykonywać.</p>
      <p>
        <a href="https://wpolityce.pl/smolensk/474097-nasz-news-prokuratura-przejmuje-tu-154m-o-nr-102">CZYTAJ WIĘCEJ: NASZ NEWS. Prokuratura przejmuje TU-154M o nr 102. W samolocie są uszkodzenia „krytycznych elementów” - ZOBACZ ZDJĘCIA!</a>
      </p>
      <p>Gdzie tu wina portalu wPolityce.pl, moja i Marcina Wikły, którzy to ujawniliśmy? W czwartek poznaliśmy treść postanowienia prokuratury wraz z uzasadnieniem i w czwartek o tym poinformowaliśmy. Niektórzy doszukują się w tym jakichś sensacji, „zleceń”, „wojny z Podkomisją”. Wyjaśniam zatem, że tak nie jest. Jeśli nie my, to w końcu poinformowałby o tym ktoś inny. Sporo osób o tym wiedziało. A uznania drugiej „tutki” za dowód w sprawie chciały rodziny ofiar katastrofy zaniepokojone tym, co dzieje się w Mińsku Mazowieckim.</p>
      <p>Na dowód tego, jak wyglądało „badanie” Podkomisji, publikujemy kolejne zdjęcia – te wykonano przed rokiem, możliwe więc, że TU-154M nr 102 dziś znajduje się w dużo gorszym stanie.</p>
      <slideshow>
        <figure>
          <a href="https://wpolityce.pl/p/635560">
            <img src="https://wpolityce.pl/p/635560"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635561">
            <img src="https://wpolityce.pl/p/635561"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635562">
            <img src="https://wpolityce.pl/p/635562"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635563">
            <img src="https://wpolityce.pl/p/635563"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635564">
            <img src="https://wpolityce.pl/p/635564"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635565">
            <img src="https://wpolityce.pl/p/635565"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635566">
            <img src="https://wpolityce.pl/p/635566"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635567">
            <img src="https://wpolityce.pl/p/635567"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635568">
            <img src="https://wpolityce.pl/p/635568"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635569">
            <img src="https://wpolityce.pl/p/635569"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635570">
            <img src="https://wpolityce.pl/p/635570"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635571">
            <img src="https://wpolityce.pl/p/635571"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635572">
            <img src="https://wpolityce.pl/p/635572"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635573">
            <img src="https://wpolityce.pl/p/635573"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635574">
            <img src="https://wpolityce.pl/p/635574"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635575">
            <img src="https://wpolityce.pl/p/635575"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635576">
            <img src="https://wpolityce.pl/p/635576"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635577">
            <img src="https://wpolityce.pl/p/635577"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635578">
            <img src="https://wpolityce.pl/p/635578"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635579">
            <img src="https://wpolityce.pl/p/635579"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635580">
            <img src="https://wpolityce.pl/p/635580"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635581">
            <img src="https://wpolityce.pl/p/635581"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635582">
            <img src="https://wpolityce.pl/p/635582"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635583">
            <img src="https://wpolityce.pl/p/635583"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635584">
            <img src="https://wpolityce.pl/p/635584"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635585">
            <img src="https://wpolityce.pl/p/635585"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635586">
            <img src="https://wpolityce.pl/p/635586"/>
          </a>
          <figcaption>autor: arch. / Fratria</figcaption>
        </figure>
        <figure>
          <a href="https://wpolityce.pl/p/635587">
            <img src="https://wpolityce.pl/p/635587"/>
          </a>
          <figcaption>autor: arch. / Fratria</figcaption>
        </figure>
      </slideshow>
      <p>Każdy może ocenić, czy tak powinno wyglądać postępowanie z samolotem bliźniaczym do tego, który rozbił się w Smoleńsku.</p>
      <p>Na ujawnienie tych informacji szef Podkomisji zareagował wyjątkowo nieładnie.</p>
      <blockquote>Artykuł portalu wPolityce.pl jest brutalnym i kłamliwym atakiem na komisję badającą tragedię smoleńską w momencie, gdy jej prace zbliżają się do finału. Podobny atak portal ten przypuścił w kwietniu 2018 r., gdy komisja przygotowywała raport techniczny (…) Widać, że ktoś za wszelką cenę nie chce dopuścić do ujawnienia prawdy o tragedii smoleńskiej. Tym razem próbuje się uniemożliwić dokończenie badań niezbędnych do analiz NIAR (Narodowy Instytut Badań Lotniczych) w Wichita, w USA.</blockquote>
      <p>Jest mi przykro, że b. minister obrony jakąkolwiek krytykę odbiera jako „brutalne i kłamliwe ataki”. Gdy tylko ktoś nie zgadza się z nim w 100 proc., zasługuje na głęboką podejrzliwość i miotanie ciężkich oskarżeń o utrudnianie wyjaśnienia naszej narodowej tragedii. Przez lata za pisanie o Smoleńsku znosiłem inwektywy ze strony „Gazety Wyborczej”, zniosę i te ze środowiska „Gazety Polskiej”. Znaczą dla mnie dokładnie tak samo mało. Bo też „GPC” obronę Podkomisji tytułuje słowami „Medialne torpedowanie prac komisji Macierewicza”. Swoje trzy grosze dorzuca w tym artykule Ewa Stankiewicz:</p>
      <blockquote>Obawiam się, że przedstawianie niezbędnych prac badawczych z sugestią, że to niszczenie, ma storpedować końcówkę bardzo specjalistycznych i potrzebnych badań. To, że robi się to teraz, na samym finiszu prac w Mińsku za pomocą nieaktualnych i wprowadzających w błąd zdjęć sprzed pół roku, jest bardzo niepokojące.</blockquote>
      <p>Ewa występuje tu w podwójnej roli, powiedziałbym, że nawet trochę niezręcznej. Poza bowiem byciem publicystką, broni swojego męża, który, zdaje się, jest głównym autorem „prac badawczych” w Mińsku. Już się kiedyś na naszym portalu o to spieraliśmy, a dziś niewiele mam do dodania, odsyłam więc do tego tekstu:</p>
      <p>
        <a href="https://wpolityce.pl/smolensk/413367-wiecej-profesjonalizmu-w-odpowiedzi-ewie-stankiewicz">Więcej powagi, profesjonalizmu i przejrzystości! W odpowiedzi Ewie Stankiewicz</a>
      </p>
      <p>Co zaś do „nieaktualnych i wprowadzających w błąd” zdjęć – czy Ewa chce zasugerować, że wycięte fragmenty samolotu zostały wstawione na miejsce? Że połamane elementy zostały na nowo wyprodukowane i zamontowane w kabinie pasażerskiej? Że skrzydło już nie ma dziur? Wolne żarty. Ten samolot znajduje się w opłakanym stanie.</p>
      <p>Przewodniczący Podkomisji na łamach „GPC” atakuje nie tylko nasz portal, ale i prokuraturę:</p>
      <blockquote>Ustawa Prawo lotnicze oraz porozumienie ministra sprawiedliwości i ministra obrony narodowej z 2014 r. przesądzają o tym, że komisja i prokuratura mają równy dostęp do dowodów, a w wypadku różnicy zdań powinno dojść do spotkania prokuratora i przewodniczącego komisji celem porozumienia. Prokuratura w tej sprawie nie sygnalizowała takiej potrzeby. Oznacza to, że wszelkie próby zawłaszczenia materiału dowodowego są bezprawne i muszą zostać uznane za nieważne</blockquote>
      <p>Nie wiem dlaczego pan marszałek powołuje się tu na ustawę Prawo lotnicze. Tylko w jednym miejscu pojawia się w niej słowo „prokurator” i to w zupełnie innym kontekście. Co zaś do porozumienia zawartego w 2014 r. między Andrzejem Seremetem (a nie ministrem sprawiedliwości) i Tomaszem Siemoniakiem, to choćby nie wiem na co się ci panowie umówili, dokument przez nich podpisany nie stoi ponad kodeksem postępowania karnego i rozporządzeniem ministra sprawiedliwości zawierającym „Regulamin wewnętrznego urzędowania powszechnych jednostek organizacyjnych prokuratury”, a te właśnie akty prawne dają śledczym możliwość decydowania o uznaniu czegoś za materiał dowodowy.</p>
      <p>Podsumowując, dobrze się stało, że Prokuratura Krajowa podjęła taką decyzję i znalazł się prokurator, który podpisał się pod tym postanowieniem. To krok absolutnie niezbędny dla zabezpieczenia materiału dowodowego.</p>
      <p>Choć oczywiście krok spóźniony. Czy tylko członkowie Podkomisji mają na sumieniu stan TU-154M nr 102? Naturalnie nie. Zaniedbania sięgają wielu lat. Decyzja tej prokuratury jest więc mocno spóźniona o trzy i pół roku! Dlaczego zwlekano tak długo? Dlaczego nie wdrożono odpowiednich procedur tuż po przejęciu postępowania w 2016 r., albo choć wtedy, gdy powzięto pierwsze informacje o tym, co dzieje się w 23. Bazie Lotnictwa Taktycznego im. Jana Zumbacha?</p>
      <p>Prokuraturę jako instytucję można zaś obwinić o osiem lat zaniedbań.</p>
      <p>Przypomnę, że kilka lat temu MON planowało sprzedać „102”. Po tym jak w sierpniu 2011 r. tupolew wrócił z Afganistanu z delegacją rządową, ogłoszono, że na „tutkę” poszukiwany jest kupiec. Było to kilka dni po ogłoszeniu raportu komisji Millera.</p>
      <p>Wtedy to, dokładnie 31 sierpnia 2011 r., mec. Piotr Pszczółkowski (dziś sędzia Trybunału Konstytucyjnego) w imieniu swojego klienta Jarosława Kaczyńskiego złożył do Wojskowej Prokuratury Okręgowej w Warszawie wniosek, by zwrócono się do MON o niesprzedawanie samolotu, bo może być potrzebny do badań w prowadzonym śledztwie.</p>
      <p>Ostatecznie maszyny nie sprzedano, ale też nie zadbano o nią w sposób adekwatny do jej znaczenia. Nie stała się dowodem w sprawie, lecz przez lata wystawała sobie pod gołym niebem w Mińsku i niszczała. Nie przeszkadzało to szefom MON – ani Tomaszowi Siemoniakowi, ani później Antoniemu Macierewiczowi. Samolot został przeciągnięty do odległego o 100 m hangaru dopiero po tym, jak w lutym 2018 r. z Marcinem Wikłą opisaliśmy, w jakich warunkach jest trzymany.</p>
      <p>Dziś TU-154M nr 102 jest kłopotem dla wszystkich stron tej sprawy. Prokuratura wreszcie podjęła słuszną decyzję, ale teraz będzie musiała ją podtrzymać i zetrzeć się w sporze o samolot z Podkomisją.</p>
      <p>Podkomisja będzie musiała gęsto tłumaczyć się nie ze skanowania maszyny, lecz z nieodwracalnego uszkodzenia mienia wojskowego.</p>
      <p>To też twardy orzech do zgryzienia dla ministra obrony i dowódcy bazy w Mińsku – bo w czasie gdy samolot był cięty, stacjonował na podległym im terenie jednostki wojskowej.</p>
      <p>W tym wątku nie ma zwycięzców, są sami przegrani. Na czele z dziennikarzami, których spotykają kalumnie, bo o problemie poinformowali. Niniejszym deklarują więc, że w dalszym ciągu będą uczciwie wykonywać swoją pracę.</p>
    </article>
  </body>
</html>