<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=963401"/>
    <meta property="og:site_name" content="Andhrajyothy"/>
    <meta property="article:published_time" content="2019-11-24T16:46:18+00:00"/>
    <meta property="og:title" content="ఆ ఘనత సాధించిన తొలి జట్టుగా భారత్ రికార్డు"/>
    <meta property="og:description" content="ADVT"/>
  </head>
  <body>
    <article>
      <h1>ఆ ఘనత సాధించిన తొలి జట్టుగా భారత్ రికార్డు</h1>
      <address>
        <time datetime="2019-11-24T16:46:18+00:00">24 Nov 2019, 16:46</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>కోల్‌కతా:</b> భారత జట్టు మరో ప్రపంచ రికార్డును తన ఖాతాలో వేసుకుంది. బంగ్లాదేశ్‌తో జరిగిన చారిత్రక డే/నైట్ టెస్టులో కోహ్లీ సేన ఇన్నింగ్స్ 46 పరుగుల తేడాతో విజయం సాధించింది. ఈ గెలుపుతో వరుసగా నాలుగు టెస్టుల్లో ఇన్నింగ్ తేడాతో విజయం సాధించిన జట్టుగా భారత్ రికార్డులకెక్కింది. అంతేకాదు, భారత జట్టుకు వరుసగా ఏడు టెస్టు విజయాలు అందించిన కెప్టెన్‌గా కోహ్లీ రికార్డులకెక్కాడు. కోహ్లీ సారథ్యంలోని భారత జట్టు 33 టెస్టుల్లో విజయం సాధించింది. అంతేకాదు, భారత జట్టు స్వదేశంలో వరుసగా 12 టెస్టు సిరీస్ విజయాలు అందుకుంది.</p>
      <p> </p>
      <p>మొత్తం 53 టెస్టులకు సారథ్యం వహించిన కోహ్లీ 33 టెస్టుల్లో విజయాలు అందించాడు. తాజాగా బంగ్లాదేశ్‌తో జరిగిన పింక్ టెస్టులో సెంచరీ చేసిన కోహ్లీ ఖాతాలో 27 టెస్టు సెంచరీలు ఉన్నాయి. ఓవరాల్‌గా 70 సెంచరీలు చేశాడు. అంతర్జాతీయ క్రికెట్‌లో అత్యధిక సెంచరీలు సాధించిన క్రికెటర్‌గా సచిన్ టెండూల్కర్ తర్వాతి స్థానాన్ని ఆక్రమించాడు. అంతేకాదు, టెస్టుల్లో కెప్టెన్‌గా 5000 పరుగులు చేసిన తొలి కెప్టెన్ కోహ్లీనే. అలాగే, డే/నైట్ టెస్టులో సెంచరీ సాధించిన తొలి భారత ఆటగాడిగానూ కోహ్లీ రికార్డు సృష్టించాడు. కెప్టెన్‌గా కోహ్లీ 188 ఇన్నింగ్స్‌లలో 41 సెంచరీలు చేసి ఈ జాబితాలో అగ్రస్థానంలో ఉండగా, ఇప్పటి వరకు ఆ స్థానంలో ఉన్న రికీ పాంటింగ్‌ను వెనక్కి నెట్టేశాడు. పాంటింగ్ 376 ఇన్నింగ్స్‌లలో ఈ ఘనత సాధించాడు. విరాట్ పది ఇన్నింగ్స్ విజయాలు సాధించి ఈ జాబితాలోనూ అగ్రస్థానాన్ని అలంకరించాడు. మాజీ సారథి ధోనీ 9 ఇన్నింగ్స్ విజయాలతో రెండో స్థానంలో ఉన్నాడు.</p>
    </article>
  </body>
</html>