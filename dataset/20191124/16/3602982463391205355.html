<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/dartnieuws/gerwen-ergert-zich-suf-aan-king-mensen-zoals-slecht-darts/"/>
    <meta property="og:site_name" content="Sportnieuws"/>
    <meta property="article:published_time" content="2019-11-24T16:40:03+00:00"/>
    <meta property="og:title" content="Van Gerwen ergert zich suf aan King: ‘Mensen zoals hij zijn slecht voor het darts’"/>
    <meta property="og:description" content="Michael van Gerwen staat na een 10-6 overwinning op Mervyn King in de halve finales van de Players Championship Finals, maar de kale sloopkogel was na afloop niet te spreken over het optreden van zijn Engelse tegenstander. De 53-jarige darter uit Ipswich kreeg er flink van langs in het interview dat Van Gerwen na zijn…"/>
  </head>
  <body>
    <article>
      <h1>Van Gerwen ergert zich suf aan King: ‘Mensen zoals hij zijn slecht voor het darts’</h1>
      <address>
        <time datetime="2019-11-24T16:40:03+00:00">24 Nov 2019, 16:40</time>
      </address>
      <p>
        <b>Michael van Gerwen staat na <a href="https://sportnieuws.nl/dartnieuws/gerwen-schittert-is-wel-naar-halve-finale-players-championship-finals/">een 10-6 overwinning</a> op Mervyn King in de halve finales van de Players Championship Finals, maar de kale sloopkogel was na afloop niet te spreken over het optreden van zijn Engelse tegenstander.</b>
      </p>
      <p>De 53-jarige darter uit Ipswich kreeg er flink van langs in het interview dat Van Gerwen na zijn gewonnen kwartfinale gaf. ,,Mensen zoals hij zijn slecht voor het darts. Hij had last van zijn rug, maar als dat zo is dan moet je niet spelen.. De mensen komen kijken omdat ze goede en spannende wedstrijden willen zien, niet om een speler te zien zeuren over van alles. Zijn dartspijlen, het dartsbord, de wind. Er was steeds weer iets niet goed, maar we weten allemaal hoe Mervyn is", zei een geïrriteerde Van Gerwen.<br/><br/><b>Smoesjes</b><br/>,,Er was zeker een woordenwisseling op het podium, omdat ik gewoon niet blij was met zijn manier van zijn spelen. Het haalde me zeker uit mijn spel. Op deze manier winnen is voor mij niet leuk. Hij zorgde ervoor dat het een strijd werd, maar het werd vooral een strijd met mezelf. Ik kan er gewoon niet tegen als mijn tegenstander blijft zoeken naar smoesjes en het tempo uit de partij haalt. Ik wil iedereen laten zien waartoe ik in staat ben, maar op deze manier kan ik dat niet.”</p>
    </article>
  </body>
</html>