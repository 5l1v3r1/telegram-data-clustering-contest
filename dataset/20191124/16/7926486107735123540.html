<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013150/%D9%86%D8%B8%D8%A7%D9%85-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%AA%D8%B5%D9%88%DB%8C%D8%A8-%D8%B4%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T16:52:45+00:00"/>
    <meta property="og:title" content="نظام رتبه‌بندی معلمان تصویب شد"/>
    <meta property="og:description" content="هیات وزیران در جلسه امروز خود به ریاست رئیس جمهور، نظام رتبه بندی معلمان را با هدف استقرار نظام پرداخت حقوق فرهنگیان بر اساس صلاحیت، شایستگی و تجربه تصویب کرد."/>
  </head>
  <body>
    <article>
      <h1>نظام رتبه‌بندی معلمان تصویب شد</h1>
      <address>
        <time datetime="2019-11-24T16:52:45+00:00">24 Nov 2019, 16:52</time>
      </address>
      <p>
        <i>هیات وزیران در جلسه امروز خود به ریاست رئیس جمهور، نظام رتبه بندی معلمان را با هدف استقرار نظام پرداخت حقوق فرهنگیان بر اساس صلاحیت، شایستگی و تجربه تصویب کرد.</i>
      </p>
      <p>به گزارش مشرق، هیات وزیران در جلسه امروز خود به ریاست حجت الاسلام حسن روحانی رئیس جمهوری، نظام رتبه بندی معلمان را با هدف استقرار نظام پرداخت حقوق فرهنگیان بر اساس صلاحیت، شایستگی و تجربه تصویب کرد.</p>
      <blockquote>بیشتر بخوانید:<br/><a href="https://www.mashreghnews.ir/news/1008081/%D9%85%D8%B9%D9%84%D9%85%D8%A7%D9%86-%D8%AF%D8%B1-%DB%B5-%D8%B1%D8%AA%D8%A8%D9%87-%D8%AA%D9%82%D8%B3%DB%8C%D9%85-%D8%A8%D9%86%D8%AF%DB%8C-%D9%85%DB%8C-%D8%B4%D9%88%D9%86%D8%AF"><i>معلمان</i> در ۵ <i>رتبه</i><i>تقسیم‌بندی</i> می‌شوند</a></blockquote>
      <p>براساس این مصوبه، معلمان در پنج رتبه، طبقه‌بندی می‌شوند و عوامل امتیاز آور برای ارتقای رتبه بر مبنای تحصیلات- مهارت و توانایی ­ها، دوره های آموزشی، سنوات خدمت و تجربه مربوط محاسبه می‌شود.</p>
      <p>دولت همچنین مبلغ ۲۰ هزار میلیارد برای اجرای این طرح تخصیص داد.</p>
      <p>
        <b>** اختصاص اعتبار برای آبگیری کامل سد گلورد مازندران</b>
      </p>
      <p>هیات وزیران در ادامه، با اختصاص مبلغ یک هزار میلیارد ریال اعتبار تملک دارایی‌های سرمایه‌ای به وزارت نیرو برای آبگیری کامل سد گلورد مازندران موافقت کرد.</p>
      <p>دولت تصمیم فوق را به لحاظ نقش این اقدام در پیشگیری از سیل‌های آتی و حوادث غیر مترقبه، احداث راه و پل جایگزین (راه روستایی واقع شده در پایین‌تر از آب دریاچه سد مذکور) و برقراری ارتباط جاده‌ای روستاهای بالادست اتخاذ کرد.</p>
      <p>
        <b>** معافیت مالیاتی یکی از اولیای معلولان شدید و خیلی شدید</b>
      </p>
      <p>با تصمیم هیات وزیران، آیین نامه اجرایی قانون حمایت از حقوق معلولان مبنی بر معافیت ۵۰ درصدی حقوق و مزایا یا دستمزد مشمول مالیات یکی از اولیاء افراد دارای معلولیت شدید یا خیلی شدید اعم از اینکه در منزل یا مراکز نگهداری یا بیمارستان نگهداری شوند، به تصویب رسید.</p>
      <p>بر اساس این آیین نامه، سازمان بهزیستی کشور موظف است، پس از تعیین نوع و شدت معلولیت افراد دارای معلولیت، بنا به درخواست یکی از اولیاء گواهی ای را مشتمل بر تأیید شدت معلولیت، مشخصات کارفرما و محل اشتغال و تأیید مسئولیت پرداخت هزینه های مترتب بر فرد دارای معلولیت توسط یکی از اولیاء متقاضی صادر نماید.</p>
      <p>گفتنی است، کلیه اقدامات مربوط به فرآیند تقاضا، صدور گواهی و ارسال آن به اداره امور مالیاتی مربوط از طریق سامانه های الکترونیکی دستگاه های ذی ربط انجام خواهد شد.</p>
      <p>
        <b>** تعیین دستگاه مسئول کمیسیون مشترک اقتصادی ایران با کنفدراسیون سوئیس</b>
      </p>
      <p>با تصویب هیئت دولت، وزارت بهداشت، درمان و آموزش پزشکی به عنوان دستگاه مسئول کمیسیون مشترک اقتصادی جمهوری اسلامی ایران با کشور سوئیس تعیین شد.</p>
      <p>
        <b>** مجوز ترخیص و شماره‏ گذاری سه دستگاه خودروی اهدایی</b>
      </p>
      <p>هیئت دولت با ورود، ترخیص و شماره گذاری سه دستگاه خودروی هیوندا سانتافه اهدایی دفتر نمایندگی کمیساریای عالی سازمان ملل متحد در امور پناهندگان در جمهوری اسلامی ایران به ادارات کل امور اتباع و مهاجرین خارجی استانداری‌ها موافقت کرد.</p>
      <p>گفتنی است، دفتر نمایندگی کمیساریای عالی سازمان ملل متحد در امور پناهندگان در جمهوری اسلامی ایران خودروهای مورد نظر را جهت کمک­رسانی در امور پناهندگان به متولی رسیدگی به امور اتباع خارجی اهداء می­ نماید، تا مناسب با وظایف و مأموریت­های محوله و در راستای نیت اهداءکنندگان به ادارات کل امور اتباع و مهاجرین خارجی استانداری­ها واگذار و یا در مرکز و صرفاً در حوزه مأموریت ­های اتباع و مهاجرین خارجی قرار گیرد.</p>
      <p>
        <b>** تعیین نماینده و اعلام ‏نظر دولت درخصوص تعدادی از طرح های نمایندگان مجلس</b>
      </p>
      <p>دولت در ادامه، ضمن اعلام نظر در خصوص تعدادی از طرح‌های نمایندگان مجلس شورای اسلامی، نمایندگان خود را برای پیگیری این موضوعات تعیین کرد.</p>
    </article>
  </body>
</html>