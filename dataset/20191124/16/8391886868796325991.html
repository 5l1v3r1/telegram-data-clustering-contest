<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/gundem/talat-atilla-haberi-ben-yapmaliydim-h375306.html"/>
    <meta property="og:site_name" content="HABER 61"/>
    <meta property="article:published_time" content="2019-11-24T16:46:49+00:00"/>
    <meta property="og:title" content="Talat Atilla: Haberi ben yapmalıydım"/>
    <meta property="og:description" content="CHP'li Muharrem İnce'nin gizlice Beştepe'ye giderek Cumhurbaşkanı Recep Tayyip Erdoğan ile görüştüğü iddiasına kaynak olarak gösterilen gazeteci Talat Atilla'dan yeni bir açıklama daha geldi."/>
  </head>
  <body>
    <article>
      <h1>Talat Atilla: Haberi ben yapmalıydım</h1>
      <h2>CHP'li Muharrem İnce'nin gizlice Beştepe'ye giderek Cumhurbaşkanı Recep Tayyip Erdoğan ile görüştüğü iddiasına kaynak olarak gösterilen gazeteci Talat Atilla'dan yeni bir açıklama daha geldi.</h2>
      <address>
        <time datetime="2019-11-24T16:46:49+00:00">24 Nov 2019, 16:46</time>
      </address>
      <p>Atilla, "Amacı sadece eleştiri olan, 'aslında ne oldu?' diye sorgulayanlara saygım var. Ancak iş o kadar çığırından çıktı ki, 'sorularına yanıt vermediğim gazeteciler' bile TV'ye çıkıp beni eleştirecek kadar küçüldüler. Onlara karşı hukuki ve yazılı yanıtlarım olacak" dedi.</p>
      <p>Siyasetin gündemini değiştiren, Beştepe'de Cumhurbaşkanı Recep Tayyip Erdoğan'ın gizlice görüştüğü iddia edilen CHP'li ismin Muharrem İnce olduğuna kanıt olarak gösterilen Talat Atilla, hakkındaki iddialara Twitter hesabından yanıt verdi.</p>
      <p>Atilla, "Yayın organlarında, sosyal medyada benimle hesabı olan, daha önce eleştirdiğim ne kadar soytarı, ikiyüzlü, itibarı sadece şöhret olan gazeteci ve politikacı varsa, haberi maske yaparak bana hakaret ettikleri gibi manipülasyon yapıyorlar.. Amacı sadece eleştiri olan, 'aslında ne oldu?' diye sorgulayanlara saygım var. Ancak iş o kadar çığırından çıktı ki, 'sorularına yanıt vermediğim gazeteciler' bile TV'ye çıkıp beni eleştirecek kadar küçüldüler. Onlara karşı hukuki ve yazı yanıtlarım olacak" dedi.</p>
      <p>Haberi neden servis ettiğine de açıklık getiren Atilla, şu ifadeleri kullandı; "Stajyer gazetecilik yapanlar bile bilirler ki, gazeteciler birbirlerine haber jesti yapar. Rahmi Turan da Uğur Dündar da sahibi olduğum siteye, ismime ve haberlerime defalarca yer verdikleri için onlara yaptığım bir jesttir bu. Bugüne bakınca bunun hata olduğunu görüyorum. Haberi ben yapmalıydım. Kemal Bey'in (Kılıçdaroğlu) 'Biliyorum ama açıklamam' sözleri yerine bana saldırmayı, altından komplolar uydurmayı tercih edenler; güçlü gördüklerinin eteklerine sığınıp, kolay gördükleri hedefe ateş eden, hem CHP'ye hem iktidara yaranmak isteyen korkak ve zavallılar..."</p>
      <p>Talat Atilla, 'Erdoğan-İnce görüşmesi' iddiasını ilk dile getiren yapan Sözcü yazarı Rahmi Turan'ın kendisini işaret etmesini de değerlendirdi.</p>
      <p>Atilla, şu yorumu yaptı; "Geçmişte yaptığım ve doğruluğu ortaya çıkan yüzlerce haberim, 50'ye yakın ulusal ve uluslararası ödülümü, beni kriminalize etmeye çalışanların suratına çarpıyorum! Hiç kimseye verilemeyecek hesabım yok. Rahmi Turan, 'Kaynağı açıklamam' dediği için Rahmi Bey'i korumak maksadıyla açıklamadım ama Rahmi Bey'in bunaldığını görünce defalarca 'Ben olduğumu açıklayacağım' demek için aradım ama yanıt vermedi. O sırada bana Oda Tv sorunca, TV'de 'Kaynağı açıklamam doğru olmaz' dediği için Rahmi Bey'i yalancı çıkarmamak için 'benim' demedim. Turan abimdir. Onu ve hiç kimseyi bilerek hayatım boyunca manipüle etmeyecegime beni tanıyanları ve rabbimi şahit tutarım. Rahmi abiyi anlıyorum. Ona saygım da sevgim de devam ediyor. Benim sitem de yıllarca baş yazarlık yaptı. Canı sağ olsun. Dün de duayen yazardı, bugün de..."</p>
    </article>
  </body>
</html>