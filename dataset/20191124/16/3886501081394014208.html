<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119730-prosirivanje-eu-francuska-istrajna-angela-merkel-za-to-da-se-prouce-predlozi-pariza?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T16:00:05+00:00"/>
    <meta property="og:title" content="Proširivanje EU: Francuska istrajna, Angela Merkel za to da se prouče predlozi Pariza"/>
    <meta property="og:description" content="Francuska je istrajna u zahtevu da se prihvatanjem metodologije za brže i delotvornije pregovore o članstvu sa kandidatima i očekivanjem da se članice EU saglase da je veoma nužno takodje objediniti i ojačati Uniju, i na proleće sagledati da li se “zeleno svetlo” za pregovore može dati Skoplju, a možda i Tirani.To piše pariski list Lezeko, koji smatra da se nagodba Pariza, Haga, Kopenhagena i delom još nekih članica EU, koje misle da se sa sadašnjim pravilima i neefikasnošću ne mogu dobro odvijati pregovori, kao i članica Unije koje traže da se to odmah odobri Severnoj Makedoniji i Albaniji, može nazreti u izjavi nemačke kancelarke Angele Merkel da  “sa Francuskom treba razgovarati o onome što treba pospešiti i izmeniti u postupku proširivanja”.Nemačka kancelarka je to rekla na važnom skupu Evropske narodne partije u Zagrebu, tela koje okuplja stranke desno od centra u EU, naglasivši da želi  da se “što pre dodje do dogovora…jer ne smemo zaobići ono što smo obećali”.Analitičari i mediji su ovih dana podrobno…"/>
  </head>
  <body>
    <article>
      <h1>Proširivanje EU: Francuska istrajna, Angela Merkel za to da se prouče predlozi Pariza</h1>
      <address>
        <time datetime="2019-11-24T16:00:05+00:00">24 Nov 2019, 16:00</time>
      </address>
      <p><b>Francuska je istrajna u zahtevu da se prihvatanjem metodologije za brže i delotvornije pregovore o članstvu sa kandidatima i očekivanjem da se članice EU saglase da je veoma nužno takodje objediniti i ojačati Uniju, i na proleće sagledati da li se “zeleno svetlo” za pregovore može dati Skoplju, a možda i Tirani.</b><br/><br/>To piše pariski list Lezeko, koji smatra da se nagodba Pariza, Haga, Kopenhagena i delom još nekih članica EU, koje misle da se sa sadašnjim pravilima i neefikasnošću ne mogu dobro odvijati pregovori, kao i članica Unije koje traže da se to odmah odobri Severnoj Makedoniji i Albaniji, može nazreti u izjavi nemačke kancelarke Angele Merkel da  “sa Francuskom treba razgovarati o onome što treba pospešiti i izmeniti u postupku proširivanja”.<br/><br/>Nemačka kancelarka je to rekla na važnom skupu Evropske narodne partije u Zagrebu, tela koje okuplja stranke desno od centra u EU, naglasivši da želi  da se “što pre dodje do dogovora…jer ne smemo zaobići ono što smo obećali”.<br/><br/>Analitičari i mediji su ovih dana podrobno razmatrali francuske predloge i očigledan raskol unutar Unije, a mnogi su potezali i geopolitičke razloge, na šta je ukazala i kancelarka Merkel, ocenivši da “ukoliko (na Balkanu) nastane praznina, to će popuniti drugi, što ne odgovara našem strategijskom evropskom interesu”.<br/><br/>U nekim analizama se ističe i Makronov stav da su geopolitički interesi posledica  zapuštenosti, kad je u pitanju politika EU prema Zapadnom Balkanu, jer francuski predsednik kaže da su Kina, Rusija i Turska u regionu više uticajni zato što se EU nije angažovala i naročito nije investirala u ekonomiju, ali i kulturu, obrazovanje.<br/><br/>Dnevnik italijanskih poslovnih krugova Il sole 24 ore u Makronovim predlozima vidi i rešenost da, uz sredjivanje uzajamno korisnih odnosa sa Rusijom, cela EU stvori protivtežu i ne samo na Balkanu, i da se bolje osposobi da udje u nadmetanje i nužne pregovore o trgovini i visokoj tehnologiji s Kinom.<br/><br/>Il sole 24 ore nalazi i nedostatke u francuskim predlozima, ali kaže da je očigledno da je Makronovo insistiranje da na prvom mestu sedam tačaka predloga o preuredjenju pregovora o članstvu bude potpuno usvajanje i sprovodjenje na delu vladavine zakona i temeljnih sloboda EU odraz loše situacije oko vladavine prava i sloboda u Uniji.<br/><br/>Jer upravo je EU sučeljena sa velikim problemima sa sprovodjenjem vladavine zakona, nezavisnosti pravosudja, bitke protiv korupcije, slobode izražavanja u članicama Unije Poljskoj i Madjarskoj, kao i Rumuniji i Bugarskoj, koje još od ulaska u članstvo imaju nadzorni mehanizam za ta područja, jer su ušle nespremne.<br/><br/>Italijanski dnevnik dodaje da Makron otud podvlači da “Evropska unija nije samo zajedničko tržište”, već da je utemeljena na demokratskim slobodama i vrednostima.<br/><br/>Francuski list Liberasion, naklonjen levici, a ne baš politici francuskog predsednika, vidi u Makronovim predlozima ozbiljan zalog da i Unija i približavanje Zapadnog Balkana dobiju novi zamah, posebno kroz zamisli da kandidati tokom pregovora odmah dobiju i “političku stolicu” i dosad nedostupna sredstva iz fondova EU ako zaista na delu sprovedu odredjene politike i uslove.<br/><br/>Liberasion štaviše postavlja pitanje "neće li Makron postati Luter evropske izgradnje?!"<br/><br/>U nekim osvrtima i analizama se zamera Makronu da je na grub način i, bez savetovanja s Berlinom ili nekim drugim partnerima, izašao sa predlogom reforme proširivanja, ali i predočio da se mora ozbiljno menjati NATO koji je "doživeo kliničku smrt".<br/><br/>Ali se primećuje i to da je Makron izazvao ozbiljna razmišljanja i pomeranja u oveštalim pogledima na budućnost Evrope, neodrživim u situaciji kad Vašington daje uporne znake da više neće sebe ulagati u čvrsto savezništvo s Evropom, dok ujedno sledi veliki poremećaj od izlaska iz članstva Velike Britanije.<br/><br/>Nemački dnevnik Frankfurter algemajne cajtung je napisao da se "može ne biti saglasan sa Makronovim burnim stilom, ali cilj mu je da izdejstvuje razjašnjenje od Nemačke oko njegovih zamisli o Evropskoj uniji u svetu koji se brzo menja".<br/><br/>Neki analitičari u EU sad postavljaju pitanje: "Pa gde su sad Nemci?"</p>
    </article>
  </body>
</html>