<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/ahmedinejaddan-iranli-gostericilere-destek-1393577"/>
    <meta property="og:site_name" content="Karar.com"/>
    <meta property="article:published_time" content="2019-11-24T16:01:00+00:00"/>
    <meta property="og:title" content="Ahmedinejad'dan İranlı göstericilere destek"/>
    <meta property="og:description" content="İran'ın eski Cumhurbaşkanı Ahmedinejad, benzin zammı nedeniyle başlayan gösterilere destek verdiğini açıkladı: Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz. Bu memleket herkesin malıdır. Siz bu ülkenin sahibi misiniz?"/>
  </head>
  <body>
    <article>
      <h1>Ahmedinejad'dan İranlı göstericilere destek</h1>
      <address>
        <time datetime="2019-11-24T16:01:00+00:00">24 Nov 2019, 16:01</time>
      </address>
      <p>
        <b>İran'ın eski Cumhurbaşkanı Ahmedinejad, benzin zammı nedeniyle başlayan gösterilere destek verdiğini açıkladı: Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz. Bu memleket herkesin malıdır. Siz bu ülkenin sahibi misiniz?</b>
      </p>
      <p>İran'ın eski Cumhurbaşkanı Mahmud Ahmedinejad, yayınladığı görüntülü mesajla geçen hafta benzine 3 kat zam yapılması nedeniyle ülke genelinde düzenlenen gösterilere destek verdi, göstericilere müdahaleye ilişkin Cumhurbaşkanı Hasan Ruhani, Yargı Erki Başkanı İbrahim Reisi ve diğer yönetim organlarına tepki gösterdi.  </p>
      <p>İran'da yolsuzluğun Ruhani döneminde 10 katına çıktığını ve halkın yoksulluk ile yaptırımlara tahammül etmek zorunda kaldığını ileri süren Ahmedinejad, "Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz" görüşlerini paylaştı. </p>
      <p>
        <b>"SİZ BU ÜLKENİN SAHİBİ MİSİNİZ?"</b>
      </p>
      <p>Ruhani, Reisi ve diğer yönetim organlarına seslenen Ahmedinejad, şunları kaydetti: "Bu memleket herkesin malıdır. Siz bu ülkenin sahibi misiniz? Çok açık bir şekilde söylüyorum; millet kesinlikle gidişata razı değildir. Halk, diğer organları da kabul etmiyor fakat özellikle de hükümetten razı değiller."</p>
      <p>Ahmedinejad'ın cumhurbaşkanlığı seçimlerinden ikinci kez birinci çıktığı 2009'da, kazandığının ilan edilmesi büyük toplumsal olaylara neden olmuştu.</p>
      <p>
        <b>NE OLMUŞTU?</b>
      </p>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binası da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <p>
        <b>ANKARA/AA</b>
      </p>
      <related>
        <a href="https://www.karar.com/dunya-haberleri/israilden-irandaki-zam-gosterilere-destek-1390762"/>
      </related>
      <related>
        <a href="https://www.karar.com/dunya-haberleri/hamaneye-yakin-gazete-protesto-liderleri-idamla-yargilanacak-1388612"/>
      </related>
    </article>
  </body>
</html>