<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/tabor-in-mura-sta-se-razsla-z-delitvijo-tock"/>
    <meta property="og:site_name" content="Primorske novice"/>
    <meta property="article:published_time" content="2019-11-24T16:43:21+00:00"/>
    <meta property="og:title" content="Tabor in Mura sta se razšla z delitvijo točk"/>
    <meta property="og:description" content="Nogometaši Cherrybox 24 Tabor Sežane in Mure so se v tekmi 18. kroga Prve lige Telekom Slovenije razšli z neodločenim izidom 1:1 (0:0)."/>
  </head>
  <body>
    <article>
      <h1>Tabor in Mura sta se razšla z delitvijo točk</h1>
      <address><time datetime="2019-11-24T16:43:21+00:00">24 Nov 2019, 16:43</time> by <a rel="author">STA</a></address>
      <p>
        <b>Nogometaši Cherrybox 24 Tabor Sežane in Mure so se v tekmi 18. kroga Prve lige Telekom Slovenije razšli z neodločenim izidom 1:1 (0:0).</b>
      </p>
      <figure>
        <img src="https://static.primorske.si/foto/highres/sport/721023_270-moura.jpg"/>
        <figcaption>V soboto, 30. novembra, bo Tabor Sežana bo gostila Aluminij, Mura pa bo gostovala v Celju. Foto: Matej Glavina</figcaption>
      </figure>
      <p><b>SEŽANA</b> &gt; Nogometaši Mure niso upravičili vloge favorita in se iz Sežane vračajo s točko, kar je za igralce <b>Anteja Šimundže</b> nov spodrsljaj v lovu na najvišja mesta. Več veselja je bilo po tekmi v domačem Taboru, saj so varovanci <b>Almirja Sulejmanovića</b> prišli do nove točke v boju za obstanek.</p>
      <p>Prvi polčas se je končal precej enakovredno in brez “smrtne” priložnosti. Prvo resnejšo je imel v 29. minuti <b>Amedej Maroša</b>, ki je v težkem položaju prišel do strela z glavo, a je meril čez gol. V 32. minuti je na drugi strani akcijo Tabora peljal Mario Babić, ki je na robu kazenskega prostora podal levo do <b>Rodrigueja Bongonguija</b>, ta pa je meril čez gol.</p>
      <blockquote>Stadion Rajko Štolfa Sežana, sodniki: Balažič, Mežnar, Mijatović.<br/>Strelca: 0:1 Šušnjara (54.), 1:1 Sikimić (68./11-m).<br/><b>CB 24 Tabor Sežana</b>: Rener, Azinović, Salkić, Zebić, Ristić, Krivičić, S. Babić (od 67. Mihaljević), M. Babić (od 65. Milošev), Sever, Sikimić, Bongongui.<br/><b>Mura</b>: Obradović, Kous, Laci, Kouter, Maruško, Šušnjara (od 88. Čerimagić), Šporn, Brkić, Maroša (od 83. Žižek), Pucko, Bubnjar (od 73. Horvat).<br/>Rumeni kartoni: Ristić, Zebić; Maruško, Brkić.<br/>Rdeč karton: /.</blockquote>
      <p>Bržčas najbolj vroč trenutek prvega polčasa se je zgodil dve minuti kasneje, ko je <b>Matic Maruško</b> kot zadnji Murin igralec podrl Bongungija in prejel “le” rumen karton. Prosti strel na robu kazenskega prosta je Predrag Sikimić poslal mimo gola.</p>
      <p>Tri minute kasneje je Murino najlepšo priložnost zapravil Maroša. Blizu sredine igrišča je zdrsnilo <b>Stjepanu Babiću</b>, Maroša mu je ukradel žogo in stekel proti golu, preigral enega od branilcev, in z desne strani meril proti levi vratnici, vendar je za las zgrešil cilj.</p>
      <p>V 54. minuti je <b>Luka Šušnjara</b> na desni strani ukradel žogo <b>Antoniu Azinoviću</b> in tekel proti bližnji vratnici, iz zelo težkega položaja pa je postavljenega <b>Ariana Renerja</b> premagal s strelom tik ob vratnici za svoj peti prvenstveni gol.</p>
      <p>V 66. minuti je v kazenskem prostoru Bongonguija nespametno zrušil <b>Klemen Pucko</b>, sodnik <b>Dejan Balažič</b> je brez oklevanja pokazal na belo točko. Žogo si je nastavil prvi strelec Tabora v tej sezoni Sikimić in za svoj 12. gol v tej sezoni premagal <b>Matka Obradovića</b>, ki se je sicer dotaknil žoge.</p>
      <p>Ekipi sta v preostanku tekme poskušali doseči zmagoviti zadetek, a nobeni ni uspelo resneje ogroziti gola Renerja oziroma Obradovića.</p>
      <p>Moštvi bosta tekmi 19. kroga igrali v soboto, 30. novembra. Tabor Sežana bo gostila Aluminij, Mura pa bo gostovala v Celju.</p>
    </article>
  </body>
</html>