<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bp-jan-tyrawa-do-lektorow-i-ceremoniarzy-kto-jest-dzisiaj-waszym-krolem-d577464/"/>
    <meta property="og:site_name" content="eKAI"/>
    <meta property="article:published_time" content="2019-11-24T16:19:00+00:00"/>
    <meta property="og:title" content="Bp Jan Tyrawa do lektorów i ceremoniarzy: kto jest dzisiaj waszym królem?"/>
    <meta property="og:description" content="Musicie sobie postawić pytanie: kto jest dzisiaj waszym królem? – pytał w uroczystość Chrystusa Króla Wszechświata bp Jan Tyrawa, który przewodniczył w katedrze bydgoskiej Mszy św. z okazji Dnia Lekto"/>
  </head>
  <body>
    <article>
      <h1>Bp Jan Tyrawa do lektorów i ceremoniarzy: kto jest dzisiaj waszym królem?</h1>
      <address><time datetime="2019-11-24T16:19:00+00:00">24 Nov 2019, 16:19</time> by <a rel="author">jm</a></address>
      <p>
        <b>Musicie sobie postawić pytanie: kto jest dzisiaj waszym królem? – pytał w uroczystość Chrystusa Króla Wszechświata bp Jan Tyrawa, który przewodniczył w katedrze bydgoskiej Mszy św. z okazji Dnia Lektora.</b>
      </p>
      <p>Podczas homilii biskup zwrócił uwagę na rolę chrześcijaństwa oraz europejskiej kultury, która zbudowana została na fundamencie prawd wyczytanych z Ewangelii, przypominając, że to właśnie Europa stała się najbardziej postępową częścią świata. – Dzisiaj jesteśmy świadkami zwrotu, kryzysu. Europa wstydzi się tych korzeni, na których została zbudowana – przestrzegał bp Jan Tyrawa. – Kościół znowu musi bronić Europy przed nią samą i może dlatego jest tak atakowany. Stąd kryzys zaufania do powołań, bo – słysząc taki hejt na Kościół, księży – kto z młodych chce w to wchodzić? – pytał.</p>
      <p>Ordynariusz zachęcił nowych ceremoniarzy i lektorów do podejmowania intelektualnego i duchowego wysiłku, który pozwoli im wzrastać w osobistym rozwoju. – Musicie sobie postawić pytanie: kto jest dzisiaj waszym królem? Czy pierwszy lepszy bloger, czy Jezus Chrystus? – zakończył.</p>
      <p>Obchody Dnia Lektora rozpoczęły się od spotkania w Wyższym Seminarium Duchownym Diecezji Bydgoskiej. Błogosławieństwo do pełnienia funkcji lektora otrzymało 65 osób. Natomiast ceremoniarzami ustanowiono 41 osób. Wszyscy kandydaci uczestniczyli w specjalnych kursach – lektorzy w ramach swoich dekanatów, a ceremoniarze – w seminarium, kończąc swoją formację egzaminem. – Dzięki zdobytej wiedzy nowi ceremoniarze będą mogli służyć pomocą swoim duszpasterzom w przygotowaniu właściwego przebiegu liturgii w parafiach, tak by sami kapłani mogli jak najlepiej pełnić swoją funkcję w liturgii wynikającą ze święceń – powiedział diecezjalny duszpasterz LSO ks. Marcin Świderski.</p>
      <p>– Wiele osób uważa, że funkcja ceremoniarza ogranicza się do „przekładania kartek w mszale” i tak naprawdę nie wnosi za wiele do liturgii. Jestem jednak daleki od takiej opinii. Dla mnie powołanie do pełnienia roli, jak to dawniej określano, mistrza ceremonii, stanowi duży krok w rozwoju duchowym. Uroczystość mianowania na ceremoniarza to ważny moment dla każdego, kto pragnie świadomie przeżywać tajemnicę czynnego uczestnictwa w liturgii przy ołtarzu Pana – powiedział Maksymilian Małek-Kowalkowski z parafii Matki Bożej Zwycięskiej w Bydgoszczy.</p>
      <p>Wśród grona nowych lektorów znalazł się Jakub Kunicki z parafii św. Kazimierza w Łochowie. Podkreślił on, że bycie ministrantem jest przede wszystkim służbą Bogu, a także okazją do pogłębiania osobistej wiary. Do służby tej zachęcili go brat oraz rodzice. – Ta wymiana kościelnej ławki na miejsce przy ołtarzu była jedną z najlepszych decyzji w moim życiu. Wiedziałam, że odtąd muszę od siebie wymagać zdecydowanie więcej, a moje zachowanie musi podobać się Bogu i być godne naśladowania – powiedział Jakub Kunicki. Tak było przez siedem lat. Później poczuł, że pragnie czegoś więcej. W listopadzie ubiegłego roku odbył kurs i zaczął przygotowywać się do funkcji lektora. – Dzisiaj marzenia stają się faktem i wielką radością – po raz pierwszy ubieram albę lektorską – dodał Jakub Kunicki.</p>
      <footer>Bydgoszcz Ⓒ Ⓟ</footer>
    </article>
  </body>
</html>