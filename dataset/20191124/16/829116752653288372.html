<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-gorogkatolikus-ifjusagi-kozpontot-adtak-at-lemberg-megyeben.html"/>
    <meta property="og:site_name" content="Origo"/>
    <meta property="article:published_time" content="2019-11-24T16:19:00+00:00"/>
    <meta property="og:title" content="Görögkatolikus ifjúsági központot adtak át Lemberg megyében"/>
    <meta property="og:description" content="A létesítmény a magyar kormány támogatásával épült."/>
  </head>
  <body>
    <article>
      <h1>Görögkatolikus ifjúsági központot adtak át Lemberg megyében</h1>
      <address><time datetime="2019-11-24T16:19:00+00:00">24 Nov 2019, 16:19</time> by <a rel="author">MTI</a></address>
      <p>
        <b>A magyar kormány támogatásával és Fényeslitke község közreműködésével épült görögkatolikus ifjúsági lelki központot adott át ünnepélyesen Íjgyártó István, Magyarország ukrajnai nagykövete vasárnap a Lemberg (Lviv) megyei Tuholka községben.</b>
      </p>
      <p>Az épületszentelő ukrán görögkatolikus liturgia után Íjgyártó István az MTI érdeklődésére telefonon elmondta: avató beszédében - az esemény és a hely jellegének megfelelően - Szent Pál apostol rómaiakhoz írt levelének 15. fejezetéből a hívek egymásra találására vonatkozó, "Fogadjátok el tehát egymást, amint Krisztus is elfogadott titeket Isten" dicsőségérerészletet idézte.</p>
      <blockquote>Ezen alkalom szép példázata, hogy annak ellenére, hogy különböző nyelveken dicsérjük az Urat, hegyek és határok választanak el minket, a céljaink közösek, hiszen a hit és az ifjúság mindannyiunk számára nagyon fontos</blockquote>
      <p>- tette hozzá.<br/>A diplomata azt is elmondta, hogy az ifjúsági központ a tuholkai és a környező falvak fiataljai számára szolgál majd</p>
      <aside>közösségépítő, gyülekezeti és találkozási helyként.</aside>
      <p>A létesítményben helyet kap vasárnapi iskola, énekkar és lesz énekoktatás, de van benne filmvetítésre alkalmas terem is, míg a felső szinten vendégszobákat alakítanak ki, ezzel is támogatva a vidék turizmusának fejlődését - közölte.<br/>Íjgyártó emlékeztetett, hogy</p>
      <aside>Tuholkában a magyar kormány támogatásával tavaly egy sziklakápolna és keresztút is épült.</aside>
      <p>A Kárpátokban található Tuholka község vezetése és lakossága nagy segítséget nyújtott a Vereckei-hágóról a szovjet hatóságok által az 1960-es években eltávolított - a magyarok számára fontos - egykori millenniumi honfoglalási emlékmű darabjainak felkutatásában és összegyűjtésében.</p>
      <p>Az ukrán-magyar jószomszédi kapcsolatok és megbékélés jeleként az emlékmű fellelt darabjait a helyiek 2014-ben a magyar államnak adományozták. Ezeket restaurálás és kiegészítés után millenniumi emlékműként Kövér László, az Országgyűlés elnöke avatta újra 2015. október 3-án az Ópusztaszeri Nemzeti Történelmi Emlékparkban.</p>
    </article>
  </body>
</html>