<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/24/229125/novice/bela_krajina/Bela_krajina_je_nova_zlata_destinacija/?utm_source=feedburner&amp;utm_medium=feed&amp;utm_campaign=Feed%3A+DolenjskiList+%28DolenjskiList%29&amp;hl=en"/>
    <meta property="og:site_name" content="Dolenjski list"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Bela krajina je nova zlata destinacija"/>
    <meta property="og:description" content="Metlika - V zeleni turistični shemi so štiri nove zlate destinacije, med njimi pa je tudi Bela krajina, ki je dobila zlati znak Slovenia Green Destination v postopku ponovnega ocenjevanja, ki ga destinacije v shemi opravijo na vsaka tri leta. V zlate so poleg Bele krajine napredovali tudi Brda, Kranjska Gora in Nova Gorica."/>
  </head>
  <body>
    <article>
      <h1>Bela krajina je nova zlata destinacija</h1>
      <address>
        <time datetime="2019-11-24T16:00:00+00:00">24 Nov 2019, 16:00</time>
      </address>
      <p><b>Metlika</b> - V zeleni turistični shemi so štiri nove zlate destinacije, med njimi pa je tudi Bela krajina, ki je dobila zlati znak Slovenia Green Destination v postopku ponovnega ocenjevanja, ki ga destinacije v shemi opravijo na vsaka tri leta. V zlate so poleg Bele krajine napredovali tudi Brda, Kranjska Gora in Nova Gorica.</p>
      <p>Omenjeni turistični cilji so se, kot sporočajo iz Slovenske turistične organizacije, izkazali predvsem z izboljšavami na področju upravljanja destinacije in poslovanja turističnih podjetij. Vsaka od omenjenih destinacij ima tudi vsaj enega nastanitvenega ponudnika z okoljskim oziroma trajnostnim znakom. Destinacije, ki so že v zeleni shemi slovenskega turizma, morajo za veljavnost znaka skozi ponovno ocenjevanje na vsake tri leta. Za potrebe ponovne presoje oz. recertifikacije morajo obnoviti vnesene podatke v spletni platformi ter izvesti anketiranje med obiskovalci, prebivalci in turističnim gospodarstvom. V zeleni shemi slovenskega turizma je 48 destinacij, 40 ponudnikov namestitev, štirje naravni parki in dve turistični agenciji. Zlati znak ima poleg Bele krajine še enajst turističnih ciljev.</p>
    </article>
  </body>
</html>