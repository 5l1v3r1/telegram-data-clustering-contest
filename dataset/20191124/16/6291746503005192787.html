<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/24/morta-cantante-k-pop-goo-hara-28-anni/"/>
    <meta property="og:site_name" content="Il Post"/>
    <meta property="article:published_time" content="2019-11-24T16:23:35+00:00"/>
    <meta property="og:title" content="È morta la cantante K-pop sudcoreana Goo Hara: aveva 28 anni"/>
    <meta property="og:description" content="È morta la cantante sudcoreana Goo Hara, aveva 28 anni. Il corpo della cantante – che precedentemente aveva fatto parte del gruppo K-pop femminile Kara – è stato trovato domenica sera nella sua casa di Seul. La polizia ha detto che al momento le cause della morte non sono conosciute. Circa sei mesi fa, il manager di"/>
  </head>
  <body>
    <article>
      <h1>È morta la cantante K-pop sudcoreana Goo Hara: aveva 28 anni</h1>
      <address>
        <time datetime="2019-11-24T16:23:35+00:00">24 Nov 2019, 16:23</time>
      </address>
      <p>È morta la cantante sudcoreana Goo Hara, aveva 28 anni. Il corpo della cantante – che precedentemente aveva fatto parte del gruppo K-pop femminile Kara – è stato trovato domenica sera nella sua casa di Seul. La polizia ha detto che al momento le cause della morte non sono conosciute.</p>
      <p>Circa sei mesi fa, il manager di Goo l’aveva trovata priva di conoscenza a casa sua, dopo quello che i media locali avevano definito un tentativo di suicidio. La cantante si era poi scusata con i suoi fan e aveva rilanciato la propria carriera da solista con un tour in Giappone e la pubblicazione di un nuovo singolo.<br/>Lo scorso anno Goo aveva denunciato il suo ex fidanzato dopo che lui l’aveva minacciata di pubblicare video in cui facevano sesso insieme, girati senza che Goo lo sapesse e senza che avesse dato il suo consenso.</p>
      <p>La pratica illegale del filmare le donne senza il loro consenso mentre sono svestite o durante un rapporto sessuale per poi pubblicare i video online è in forte aumento in Corea del Sud, e il governo è stato sollecitato a prendere provvedimenti più energici contro i colpevoli, che sono nella stragrande maggioranza uomini.</p>
      <p>***</p>
      <p>
        <i>
          <b>Dove chiedere aiuto</b>
        </i>
        <br/>
        <i>Se sei in una situazione di emergenza, chiama il 118. Se tu o qualcuno che conosci ha dei pensieri suicidi, puoi chiamare il Telefono Amico allo <b>199 284 284</b> oppure via internet <a href="http://www.telefonoamico.it/page.php?content=8">da qui</a>, tutti i giorni dalle 10 alle 24.</i>
      </p>
      <p>
        <i>Puoi anche chiamare i <a href="http://www.samaritansonlus.org/contatti/">Samaritans</a> al numero verde gratuito <b>800 86 00 22</b> da telefono fisso o al <b>06 77208977</b> da cellulare, tutti i giorni dalle 13 alle 22.</i>
      </p>
    </article>
  </body>
</html>