<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sport/balgarski-referi-otnovo-patia-mourinyo-shampionskata-liga-161432/"/>
    <meta property="og:site_name" content="trafficnews"/>
    <meta property="article:published_time" content="2019-11-24T16:30:00+00:00"/>
    <meta property="og:title" content="Български рефери отново на пътя на Моуриньо в Шампионската лига"/>
    <meta property="og:description" content="Ще ръководят мача „Тотнъм – „Олимпиакос"/>
  </head>
  <body>
    <article>
      <h1>Български рефери отново на пътя на Моуриньо в Шампионската лига</h1>
      <h2>Ще ръководят мача „Тотнъм" – „Олимпиакос"</h2>
      <address><time datetime="2019-11-24T16:30:00+00:00">24 Nov 2019, 16:30</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>След много доброто представяне в трите мача от Световното първенство по футбол за младежи до 17 години в Бразилия, българските топрефери Георги Кабаков, Мартин Маргаритов и Диян Вълков ще ръководят нов двубой от Шампионската лига. Триото наши съдии получиха днес наряд за домакинството на английския „Тотнъм Хотспър“ срещу гръцкия шампион „Олимипиакос“, от 5-ия кръг на група Б на най-престижната клубна надпревара на Европа, съобщава информационна агенция „Темпо Нюз“. Четвърти съдия ще бъде другият наш елитен арбитър – Никола Попов. Срещата ще бъде на 26 ноември /вторник/ от 21,45 часа българско време и ще се играе на новия стадион красавец на „шпорите“ – „Тотнъм Хотспър Стейдиъм“ в Северен Лондон.</p>
      <p>Любопитното е, че Георги Кабаков, Мартин Маргаритов, Диян Вълков и Никола Попов, отново ще се изправят на пътя на Жозе Моуриньо – новият мениджър на „Тотнъм“, който наскоро смени Маурисио Почетино. Точно преди година българите свириха последния мач на „Щастливия железен Моу“, начело тогава на „Манчестър Юнайтед“, срещу „Валенсия“, от груповата фаза на Шампионската лига.</p>
      <p>„Червените дяволи“ тогава загубиха с 1:2 на „Естадио Местая“ във Валенсия, а „Специалният“, както го нарича още футболният свят, беше уволнен. Така след „бенефиса“ си с „Юнайтед“ в Шампионската лига, сега – година по-късно Жозе Моуриньо, но вече начело на „шпорите“, ще направи своя повторен дебют отново в нея, и отново под диктовката на българското реферско трио Кабаков – Маргаритов – Вълков.</p>
      <p>Сега обаче амбициозният португалец със сигурност ще гони „реванш“ пред нашите топсъдии и победа на всяка цена над „Олимпиакос“, която ще класира „черно-белият спърс“ от Северен Лондон в елиминациите.</p>
      <related>
        <h4>Прочетете още</h4>
        <a href="https://trafficnews.bg/obshtestvo/meditsinska-sestra-otvorete-si-ochite-hora-dokato-se-strada-161497/"/>
        <a href="https://trafficnews.bg/obshtestvo/svidetel-povratna-versiia-chane-ne-e-zastrelial-zhena-si-161409/"/>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
      </related>
    </article>
  </body>
</html>