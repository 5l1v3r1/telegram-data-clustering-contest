<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/farah-khan-reveals-about-next-project-rohit-shetty-remake-movie-tmov-1-1140135.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-24T16:37:04+00:00"/>
    <meta property="og:title" content="रीमेक फिल्मों के बारे में क्या है फराह खान की राय, इंटरव्यू में बताया"/>
    <meta property="og:description" content="फिल्म निर्देशक फराह खान ने बताया कि रीमेक फिल्मों के बारे में उनकी राय क्या है. काफी समय से ये चर्चा चल रही है कि वे रोहित शेट्टी के साथ मिलकर अमिताभ बच्चन की फिल्म सत्ते पे सत्ता का रीमेक बना रही हैं."/>
  </head>
  <body>
    <article>
      <h1>रीमेक फिल्मों के बारे में क्या है फराह खान की राय, इंटरव्यू में बताया</h1>
      <h2>फिल्म निर्देशक फराह खान ने बताया कि रीमेक फिल्मों के बारे में उनकी राय क्या है. काफी समय से ये चर्चा चल रही है कि वे रोहित शेट्टी के साथ मिलकर अमिताभ बच्चन की फिल्म सत्ते पे सत्ता का रीमेक बना रही हैं.</h2>
      <address>
        <time datetime="2019-11-24T16:37:04+00:00">24 Nov 2019, 16:37</time>
      </address>
      <p>फिल्म मेकर फराह खान के रोहित शेट्टी के साथ मिलकर फिल्म बनाने की खबरें सामने आ रही हैं. ऐसा माना जा रहा है कि दोनों साल 1982 में आई अमिताभ बच्चन और हेमा मालिनी की कॉमेडी ड्रामा फिल्म सत्ते पे सत्ता का रीमेक बनाने जा रहे हैं. फराह ने हालिया इंटरव्यू में इन खबरों का खंडन किया है और रीमेक फिल्मों में काम करने को लेकर अपने विचार साझा किए हैं.</p>
      <p>IANS से बातचीत के दौरान <a href="https://aajtak.intoday.in/story/ananya-panday-became-makeup-artist-for-farah-khan-daughter-tmov-1-1139724.html">फराह</a> ने बताया कि लोग अक्सर इस बात को लेकर अपनी ही कहानी बनाने लग जाते हैं कि कौन फिल्म बना रहा है, किसके साथ बना रहा है, कैसी फिल्म बना रहा है और उसमें कौन-कौन काम कर रहा है. जब तक हम प्रोजेक्ट के बारे में कोई ऑफिशियल जानकारी साझा नहीं कर देते तब तक जितनी भी बातें चल रही हैं वो सभी अफवाह हैं. हम ये जानने की भी कोशिश नहीं करते कि लोग इस प्रोजेक्ट को लेकर क्या बातें कर रहे हैं क्योंकि उसका कोई फायदा ही नहीं है.</p>
      <p>फराह से पूछा गया कि क्या फिल्म के <a href="https://aajtak.intoday.in/story/rajkummar-rao-chupke-chupke-remake-bags-rights-of-original-film-dharmendra-tmov-1-1137948.html">रीमेक</a> बनाने में रुचि रखती हैं. इसके जवाब में फराह ने कहा, 'हां, क्यों नहीं. एक समय तो मैं रीमेक बनाने में दिलचस्पी नहीं लेती थी और रोहित से पूछती थी कि वे ऐसा क्यों कर रहे हैं. मगर अब मुझे लगता है कि ऐसा हर जगह हो रहा है. दुनिया के हर कोने में रीमेक फिल्में बन रही हैं. मुझे ऐसा लगता है कि मेरे जमाने की फिल्में मेरे बच्चों ने नहीं देखी होंगी. शायद अब वे देखें भी नहीं क्योंकि वे पुरानी हो चुकी हैं. मगर जिस टॉपिक पर वो फिल्म बनी थी उसे शामिल कर थोड़ा बदलाव कर फ्रेश स्क्रिप्ट और इंटरेस्टिंग टूल्स के साथ फिल्म का रीमेक आज की ऑडियंस के हिसाब से बनाया जा सकता है.'</p>
      <p>
        <b>फिल्म का रीमेक है या फिर कुछ और</b>
      </p>
      <p>अब देखने वाली बात ये होगी कि क्या वाकई में रोहित और फराह का ये प्रोजेक्ट, बिग बी की फिल्म का रीमेक है या फिर अलग है. पर्सनल लाइफ की बात करें तो कुछ दिन पहले ही फराह खान ने अपने इंस्टाग्राम स्टोरी पर एक वीडियो शेयर किया था, जिसमें एक्ट्रेस अनन्या पांडे उनकी बेटी का मेकअप करती नजर आ रही थीं. फराह ने वीडियो के साथ अनन्या को मल्टीटैलेंटेड भी कहा था.</p>
      <figure>
        <video src="https://aajtak-pdelivery.akamaized.net/aajtak/video/2016_09/10_sep_ita_ki_nai_pahel_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/govinda-jackie-shroff-consumer-court-fine-herbal-oil-uttar-pradesh-tmov-1-1140131.html"/>
        <a href="https://aajtak.intoday.in/story/superstar-rajinikanth-upcoming-movie-darbar-song-release-this-date-tmov-1-1140127.html"/>
        <a href="https://aajtak.intoday.in/story/anupam-kher-new-york-laughter-therapy-hotel-mumbai-tmov-1-1140118.html"/>
        <a href="https://aajtak.intoday.in/story/film-wrap-latest-tv-and-bollywood-news-of-entertainment-of-sunday-tmov-1-1140112.html"/>
      </related>
    </article>
  </body>
</html>