<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/kosarka/170955/bivsi-kapiten-srbije-jasan-kokoskov-morati-nam-oduzi"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T16:33:00+00:00"/>
    <meta property="og:title" content="Bivši kapiten Srbije jasan: Kokoškov će morati da nam se oduži!"/>
    <meta property="og:description" content="Bivši kapiten košarkaške reprezentacije Srbije, Nenad Krstić, poručio je da će Igor Kokoškov učiniti sve da se kao selektor Srbije &quot;oduži&quot; za poraz u finalu Evropskog prvenstva dok je bio na klupi Slovenije."/>
  </head>
  <body>
    <article>
      <h1>Bivši kapiten Srbije jasan: Kokoškov će morati da nam se oduži!</h1>
      <h2>Bivši kapiten košarkaške reprezentacije Srbije, Nenad Krstić, poručio je da će Igor Kokoškov učiniti sve da se kao selektor Srbije "oduži" za poraz u finalu Evropskog prvenstva dok je bio na klupi Slovenije.</h2>
      <address><time datetime="2019-11-24T16:33:00+00:00">24 Nov 2019, 16:33</time> by <a rel="author">Republika</a></address>
      <p>Kokoškov je nedavno imenovan za naslednika Aleksandra Ðorđevića, što je potez koji je oduševio proslavljenog centra Partizana, moskovskog CSKA, ruskog Trijumfa, Efes-a i NBA ligaša Nju Džersija, Bostona i Oklahome.</p>
      <p>- Ako gledamo sa navijačke strane mnogi će reći da nam "duguje". To mu je tada bio posao, znam da je njemu biti selektor Srbije velika čast. Svakako će gledati da se oduži zemlji najboljim mogućim radom - rekao je Krstić Tanjugu na Međunarodnom sajmu sporta u Beogradu.</p>
      <p>Krstić priznaje da mu je bivši trener Finiksa svojevremeno puno pomogao kada je došao u NBA.</p>
      <p>- Lično imam subjektivan osećaj prema njemu, ali i objektivan. Fenomenalna je stvar njegov dolazak u Srbiju, imamo odličan odnos i dugu istoriju. Dosta mi je pomogao kad sam otišao u NBA, a objektivno za našu košarku je Kokoškov sjajan izbor. Igor je u najboljim godinama i sa pobedničkim mentalitetom - naveo je Krstić, podsetivši da Kokoškov ima veliko iskustvo u SAD i Evropi.</p>
      <p>On je pozdravio odluku što se muški i ženski predolimpijski turniri igraju u Beogradu, ali je svakako oprezan.</p>
      <figure>
        <img src="https://www.republika.rs/data/images/2018-10-18/72165_kokoskov01-ap-steve-dykes_f.jpg?1574609918"/>
        <figcaption>
          <cite>Tanjug/AP</cite>
        </figcaption>
      </figure>
      <p>- Još je rano pričati o šansama. Ne volim unapred da pričam, da vidimo žreb i kakve će sve ekipe biti, pa i naša.</p>
      <p>Evroliga je uvrstila Krstića u konkurenciju za idealnu petorku decenije, kao jednog od košarkaša koji su ostavili veliki trag.</p>
      <p>- Informaciju sam saznao iz medija. I kao igrač nisam puno pridavao značaj individualnim nagradama, sve i da dobijem priznanje ostaje mi žal što nikada nisam osvojio Evroligu. Biće neka satisfakcija, ali i sama činjenjca da sam u izboru znači puno.</p>
      <p>- Drago mi je što mogu da pomognem Savezu. Trenutno sam zadužen za mlađe selekcije i to je nesto što sam razmišljao i video sebe posle karijere. Motivisan sam i imam želju, najbolje godine tek slede - zaključio je srpski as.</p>
      <related>
        <h4>Pročitajte još:</h4>
        <a href="http://republika.rs/sport/kosarka/170801/Revolucija-reprezentaciji-Srbije-Kokoskov-dovodi-tim-NBA-centra-nasih-korena"/>
        <a href="http://republika.rs/sport/kosarka/170944/SOK-Dzenkins-Partizanu"/>
        <a href="http://republika.rs/sport/kosarka/170938/Megin-crni-niz-nastavio-Cibona-okrenula-veliku-prednost-domacina-slavila-Beogradu"/>
        <a href="http://republika.rs/sport/kosarka/170835/Stratos-Perperoglu-operisan"/>
        <a href="http://republika.rs/sport/kosarka/170820/Nismo-situaciji-pretimo-bilo-kome-kamoli-Crvenoj-zvezdi"/>
      </related>
    </article>
  </body>
</html>