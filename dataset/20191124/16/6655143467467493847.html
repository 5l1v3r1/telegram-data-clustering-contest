<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/massa-carrara/cronaca/sardine-professore-minacce-1.4903798"/>
    <meta property="og:site_name" content="La Nazione"/>
    <meta property="article:published_time" content="2019-11-24T16:52:00+00:00"/>
    <meta property="og:title" content="&quot;Siete sardine? Renderò la vostra vita un inferno&quot;. E' bufera sul prof"/>
    <meta property="og:description" content="Il docente che però nelle ultime ore, dopo essere stato tempestato di proteste, ha rimosso il post e chiuso il suo profilo Facebook"/>
  </head>
  <body>
    <article>
      <h1>"Siete sardine? Renderò la vostra vita un inferno". E' bufera sul prof</h1>
      <h2>Il docente che però nelle ultime ore, dopo essere stato tempestato di proteste, ha rimosso il post e chiuso il suo profilo Facebook</h2>
      <address>
        <time datetime="2019-11-24T16:52:00+00:00">24 Nov 2019, 16:52</time>
      </address>
      <p>Massa Carrara, 24 novembr e 2019 - Un docente di scuola superiore di Fiorenzuola, nel Piacentino, <b>Giancarlo Talamini Bisi</b>, originario di <b>Torrano di </b><b>Pontremoli</b><b> </b>in provincia di Massa, «minaccia» su Facebook, di punire i propri studenti se «oseranno» manifestare contro Salvini, assieme alle '<b>sardine</b>', domenica a Fiorenzuola, comune di 15 mila abitanti della provincia di Piacenza.</p>
      <p>«Io sarò presente. Cari studenti, se becco qualcuno di voi, da martedì cambiate aria, nelle mie materie renderò la<b> vostra vita un inferno</b>, vedrete il 6 col binocolo e passerete la prossima estate sui libri. Di idioti in classe non ne voglio. <b>Sardina avvisata</b>», ha scritto il docente che però nelle ultime ore, dopo essere stato tempestato di proteste, ha <b>rimosso il post e chiuso il suo profilo Facebook.</b></p>
      <p>Intanto l'istituto superiore nel quale il docente insegna ha preso le distanze. La dirigenza dell'istituto, comunica «di aver già informato del fatto gli organi superiori dell'amministrazione scolastica per adottare le misure opportune. Si sottolinea l'estraneità della scuola dalle affermazioni del docente in questione». <b>Il post non è passato inosservato al ministero dell'Istruzione</b>.</p>
      <p>In serata, con una mail ad alcuni organi di informazione locali, il docente si è scusato per le sue affermazioni. «Ne approfitto - scrive fra l'altro il professore - per scusarmi pubblicamente con tutti gli studenti, genitori, colleghi e dirigenti che non era certo nelle mie intenzioni mettere in difficoltà attraverso il mio scritto. Chi mi ha conosciuto - conclude - sa che non sarei mai e poi mai in grado di compiere azioni del genere». </p>
      <p>© Riproduzione riservata</p>
    </article>
  </body>
</html>