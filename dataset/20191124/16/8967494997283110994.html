<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/duitse-politiewagens-knallen-op-elkaar-op-snelweg-acht-agenten-gewond~a3a4fdf1/"/>
    <meta property="og:site_name" content="HLN"/>
    <meta property="article:published_time" content="2019-11-24T16:44:17+00:00"/>
    <meta property="og:title" content="Duitse politiewagens knallen op elkaar op snelweg: acht agenten gewond"/>
    <meta property="og:description" content="Een interventie van de politie in het Duitse Roergebied verliep zaterdag niet helemaal volgens plan. Op de snelweg bij Essen knalden vijf politieauto's op elkaar. Een politievrouw en twee politiema..."/>
  </head>
  <body>
    <article>
      <h1>Duitse politiewagens knallen op elkaar op snelweg: acht agenten gewond</h1>
      <address><time datetime="2019-11-24T16:44:17+00:00">24 Nov 2019, 16:44</time> by <a rel="author">Sander van Mersbergen</a></address>
      <p>
        <b>Een interventie van de politie in het Duitse Roergebied verliep zaterdag niet helemaal volgens plan. Op de snelweg bij Essen knalden vijf politieauto's op elkaar. Een politievrouw en twee politiemannen moesten naar het ziekenhuis, vijf andere agenten raakten lichtgewond.</b>
      </p>
      <p>Dat <u><a href="https://rp-online.de/nrw/panorama/essen-polizeiautos-kollidieren-auf-dem-weg-zum-einsatz_aid-47387723">meldt</a></u> de Rheinische Post. De agenten waren met acht auto's onderweg naar rellende supporters van voetbalclub Rot-Weiss Essen. Die zorgden voor ongeregeldheden in de S-bahn tussen de stations Wanna-Eickel en Gelsenkirchen. Een fan trok aan de noodrem, een andere supporter gooide een bierblikje naar een medewerker van de spoorwegen. De 150 Rot-Weiss supporters, van wie de meeste dronken waren, kwamen van een uitwedstrijd van hun club tegen het tweede van Schalke’04.</p>
      <p>Uiteindelijk kwamen niet alle acht politiewagens en agenten aan op het station van Gelsenkirchen - waar later drie supporters werden gearresteerd. Tijdens hun rit in colonne ernaartoe moest de voorste politieauto op de A40 bij Essen remmen voor een auto voor hem, die plots fors vaart minderde. Vier andere politie-auto's knalden daarop op elkaar.</p>
      <p>De drie agenten die naar het ziekenhuis moesten hadden een whiplash, hoofd- en knieletsel. Vijf andere agenten raakten lichtgewond, zij konden wel verder met hun werk. Over de kosten van de blikschade is nog niets bekend, meldt de Duitse krant.</p>
    </article>
  </body>
</html>