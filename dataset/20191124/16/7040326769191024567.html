<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/irak-yuksek-yargi-konseyi-gostericilerin-yasa-disi-fiilleri-teror-sucu-degil-1393571"/>
    <meta property="og:site_name" content="Karar.com"/>
    <meta property="article:published_time" content="2019-11-24T16:01:00+00:00"/>
    <meta property="og:title" content="Irak Yüksek Yargı Konseyi: Göstericilerin yasa dışı fiilleri terör suçu değil"/>
    <meta property="og:description" content="Irak'ta Temyiz Mahkemesi, göstericilerin yasa dışı fiillerinin"/>
  </head>
  <body>
    <article>
      <h1>Irak Yüksek Yargı Konseyi: Göstericilerin yasa dışı fiilleri terör suçu değil</h1>
      <address>
        <time datetime="2019-11-24T16:01:00+00:00">24 Nov 2019, 16:01</time>
      </address>
      <p>
        <b>Irak'ta Temyiz Mahkemesi, göstericilerin yasa dışı fiillerinin "terör suçu" sayılmaması yönünde karar aldı.</b>
      </p>
      <p>Yüksek Yargı Konseyinden yapılan yazılı açıklamada, Temyiz Mahkemesi Ceza Heyetinin göstericilerin yasa dışı fiillerinin terör kastı taşımadığı sürece terörle mücadele yasası kapsamında değerlendirilemeyeceği kaydedildi.</p>
      <p>Irak'taki en yüksek yargı merci olan konsey, geçen hafta yaptığı açıklamada, 2 bin 400 göstericinin serbest bırakıldığını duyurmuştu.</p>
      <p>Irak Başbakanı Adil Abdulmehdi, 9 Kasım'da yaptığı açıklamada, hükümet karşıtı protestolarda, yasaları ihlal edenlerin müebbete kadar hapis cezası alabilecekleri uyarısında bulunmuştu.</p>
      <p>
        <b>IRAK'TAKİ KANLI GÖSTERİLER</b>
      </p>
      <p>Irak'ta işsizlik, yolsuzluk ve kamu hizmeti yetersizliğini protesto etmek amacıyla 1 Ekim'de başlayan gösterilerde şu ana kadar 300'ün üzerinde kişi hayatını kaybetti, 15 binden fazla kişi yaralandı.</p>
      <p>Başkent Bağdat başta olmak üzere orta ve güney kesimlerdeki kentlerde devam eden gösteriler sırasında İran'ın ülkedeki nüfuzuna yönelik tepkiler de dile getiriliyor.</p>
      <p>Hükümetin açıkladığı reform paketleriyle ikna olmayan göstericiler, güvenlik güçlerine şiddet kullanılması talimatı verdiğini belirttikleri Başbakan Adil Abdulmehdi ile yolsuzlukla suçladıkları hükümetin istifasını istiyor.</p>
      <p>Gösteriler sırasında onlarca kişinin tutuklandığı belirtilmişti.</p>
      <p>
        <b>BAĞDAT/AA</b>
      </p>
      <related>
        <a href="https://www.karar.com/dunya-haberleri/irak-sokaklari-yine-karisti-hukumet-karsiti-gosterilerde-2-kisi-daha-oldu-1393350"/>
      </related>
      <related>
        <a href="https://www.karar.com/dunya-haberleri/basrada-guvenlik-guclerine-el-bombali-saldiri-6-yarali-1392922"/>
      </related>
    </article>
  </body>
</html>