<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/zimni-sporty/moherovy-pas-bezky-lyze-skluznice_1911241655_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T16:55:00+00:00"/>
    <meta property="og:title" content="Lyže s ‚chlupatou‘ skluznicí. Běžky s mohérovým pásem jsou novým trendem"/>
    <meta property="og:description" content="Možná i vy patříte mezi příznivce běžeckého lyžování a plánujete v zimě vyrazit do stopy. Pokud by vás od toho zrazovalo, že neradi mažete a následně seškrabujete stoupací vosky, máme pro vás tip."/>
  </head>
  <body>
    <article>
      <h1>Lyže s ‚chlupatou‘ skluznicí. Běžky s mohérovým pásem jsou novým trendem</h1>
      <address><time datetime="2019-11-24T16:55:00+00:00">24 Nov 2019, 16:55</time> by <a rel="author">Jan Suchan</a></address>
      <p>
        <b>Možná i vy patříte mezi příznivce běžeckého lyžování a plánujete v zimě vyrazit do stopy. Pokud by vás od toho zrazovalo, že neradi mažete a následně seškrabujete stoupací vosky, máme pro vás tip. Můžete si pořídit běžky s mohérovým pásem ve stoupací komoře skluznice, díky kterému vám lyže při výšlapu do kopce nepodklouzávají.</b>
      </p>
      <p>Když se člověk na skluznici klasické lyže podívá, na první pohled ho zaujme takový kožíšek. Z jedné strany je to hebké, když ale člověk hladí proti srsti, tak je to podobné jako s krátkosrstým psem. Co to vlastně je?</p>
      <p>„Je to novinka, která je v posledních dvou třech let už poměrně dost rozšířená. Skluznice na spodní straně lyže je vyseknutá a do toho prostoru je daný mohérový pás. Podobný nebo v podstatě totožný, jako máte na skialpových lyžích. Akorát upravený do tvaru výseku,“ popisuje Radiožurnálu šéf jednoho pražského skicentra Martin Vítek.</p>
      <figure>
        <audio src="https://www.irozhlas.cz/sites/default/files/audios/7eec1967da68ac1b39b599ddfea85038.mp3"/>
        <figcaption>Lyže s mohérovým pásem na skluznici - to je běžkařský trend posledních let. Natáčel reportér Radiožurnálu Jan Suchan</figcaption>
      </figure>
      <p>„Na lyži se to používá místo stoupacího vosku,“ doplňuje.</p>
      <p>Když si vyberu lyže s takovýmto chlupatým pásem na skluznici, neznamená to, že už je nemusím vůbec mazat. Úplně se toho nezbavím, ale minimalizuji to.</p>
      <p>„Důležité je stále lyži mazat na skluz, což je důležité, abyste se pěkně svezli. I na ten mohérový pás jsou přípravky, impregnace, které zamezují tomu, aby pás namrzl a aby se tak rychle nepoškozoval,“ popisuje Vítek.</p>
      <related>
        <h4>Číst článek</h4>
        <a href="https://www.irozhlas.cz/sport/zimni-sporty/lukas-bauer-trener-beh-na-lyzich-polsko-reprezentace_1908051116_mov"/>
      </related>
      <p>Ale není to jediná údržba, kterou tahle novinka vyžaduje, upozorňuje. I když to není údržba každodenní, jako když mažete a následně seškrabáváte vosk ze skluznice…</p>
      <p>„Jak postupně jezdíte třeba v lese, tak se ve stopě objevují nečistoty – stoupací vosky, klistry i špína jako jehličí a podobně – tak se to může dostat do mohérového pásu, pak můžete mít pocit, že už je starý a že fungoval lépe. V tu chvíli je nutné pás vyčistit, samozřejmě jsou na to čisticí prostředky,“ dodává Vítek.</p>
      <p>Běžky s mohérovým pruhem na skluznici se vyrábějí pro děti i dospělé, používají je prý začátečníci i někteří profesionálové na dálkových bězích, takzvaných laufech, a pokud jde o cenu, je srovnatelná s klasickými lyžemi.</p>
      <figure>
        <iframe src="https://www.youtube.com/embed/sX-fHoHetcU" width="560" height="315" data-service="Youtube" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/sport/zimni-sporty/barbora-havlickova-beh-na-lyzich-beh-do-vrchu-juniorka-mistrovstvi-sveta_1911072031_and"/>
        <a href="https://www.irozhlas.cz/sport/zimni-sporty/beh-na-lyzich-nove-mesto-na-morave-svetovy-pohar_1906011334_pj"/>
        <a href="https://www.irozhlas.cz/sport/ostatni-sporty/katerina-neumannova-beh-na-lyzich-biatlon-radiozurnal-sport_1905231326_jgr"/>
      </related>
    </article>
  </body>
</html>