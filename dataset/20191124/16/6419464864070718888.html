<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/synedrio-pasok-efaltirio-dynamikis-epistrofis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T16:23:36+00:00"/>
    <meta property="og:title" content="Συνέδριο ΠΑΣΟΚ: Εφαλτήριο δυναμικής επιστροφής"/>
    <meta property="og:description" content="Η πρόεδρος του ΠΑΣΟΚ σήκωσε σε απευθείας μετάδοση ανάστημα από το βήμα της Βουλής για το Μεταναστευτικό, σε ρόλο οιονεί αρχηγού αξιωματικής αντιπολίτευσης"/>
  </head>
  <body>
    <article>
      <h1>Συνέδριο ΠΑΣΟΚ: Εφαλτήριο δυναμικής επιστροφής</h1>
      <h2>3.500 σύνεδροι στην «πρώτη φορά πολιτική ανατολή» του πράσινου ήλιου έπειτα από δέκα χρόνια</h2>
      <address>
        <time datetime="2019-11-24T16:23:36+00:00">24 Nov 2019, 16:23</time>
      </address>
      <ul>
        <li>
          <b>Πρώτη δημοσίευση: 23 Νοεμβρίου 2019, 7:01 μμ</b>
        </li>
        <li>
          <b>Τελευταία δημοσίευση: 24 Νοεμβρίου 2019, 8:20 μμ</b>
        </li>
      </ul>
      <p>Αν η τύχη βοηθά τους τολμηρούς, τότε το γεγονός ότι η πρόεδρος του <a href="https://neaselida.gr/tag/kinal/"><b>Κινήματος Αλλαγής</b></a> σήκωσε σε απευθείας μετάδοση ανάστημα από το βήμα της Βουλής για το <a href="https://neaselida.gr/tag/metanastevtiko/"><b>Μεταναστευτικό</b></a>, σε ρόλο οιονεί αρχηγού <b>αξιωματικής αντιπολίτευσης</b>, συνηγορεί ότι οι πιθανότητες να εξελιχθεί ανέφελα η συνεδριακή διαδικασία που κορυφώνεται σήμερα είναι σίγουρα με το μέρος της.</p>
      <p>
        <b>Της ΓΕΩΡΓΙΑΣ ΣΑΔΑΝΑ</b>
      </p>
      <p>
        <b>gsadana@neaselida.news</b>
      </p>
      <p>Και αυτό, όχι μόνο γιατί η <b>κυρία <a href="https://neaselida.gr/tag/fofi-gennimata/">Γεννηματά</a></b> ανάγκασε τον πρωθυπουργό, <b>Κυριάκο Μητσοτάκη</b>, να απαντήσει σε επίκαιρη ερώτησή της για το Μεταναστευτικό – Προσφυγικό, αλλά κυρίως γιατί απέδειξε στα μάτια της δημοκρατικής προοδευτικής βάσης ότι μπορεί να προηγείται πολιτικά του προέδρου του ΣΥΡΙΖΑ, <b>Αλέξη Τσίπρα</b>.</p>
      <p>Παρότι ο τελευταίος επιχείρησε αντιπερισπασμό, καταθέτοντας προς συζήτηση επίκαιρη ερώτηση με τη σειρά του προς τον κ. Μητσοτάκη, <b>η διά γυμνού οφθαλμού ορατή απουσία</b> αντιπολιτευτικού βηματισμού από πλευράς της αξιωματικής αντιπολίτευσης (την οποία «καταγγέλλουν» και οι «53» του κόμματός του) καθιστά τον κ. Τσίπρα ουραγό των εξελίξεων.</p>
      <p>Στην κατεύθυνση αυτή, η «πρώτη φορά ανατολή» του πράσινου ήλιου έπειτα από δέκα χρόνια στο ελληνικό πολιτικό στερέωμα δεν φαντάζει διόλου απίθανη και σε καμία περίπτωση απόμακρη, δεδομένου ότι <b>η διάσταση μεταξύ «προεδρικών» και «53»</b> στους κόλπους του ΣΥΡΙΖΑ οδηγεί μαθηματικά σε αδιέξοδο, ενώ ο επικεφαλής της αξιωματικής αντιπολίτευσης επαναφέρει με όλο και μεγαλύτερη συχνότητα το ενδεχόμενο πρόωρων εκλογών προκειμένου να κρατήσει το κόμμα αρραγές αλλά και τη θέση του αδιασάλευτη.</p>
      <h3>Ωρα εξωστρέφειας ΠΑΣΟΚ</h3>
      <p>Με αυτά τα δεδομένα, η <b>παρουσία 3.500 συνέδρων</b> στο Στάδιο Ειρήνης και Φιλίας έρχεται σε μια από τις πλέον κατάλληλες μετεκλογικά στιγμές, εκτιμούν στη Χαριλάου Τρικούπη, καθώς επιδίωξη της ηγετικής ομάδας είναι η διήμερη διοργάνωση να αποτελέσει εφαλτήριο περαιτέρω κοινωνικής και πολιτικής ενδυνάμωσης του φορέα.</p>
      <p>Εχοντας, άλλωστε, εξηγήσει σε όλους τους τόνους ότι «το ΠΑΣΟΚ ήταν, είναι και θα παραμείνει ο πρωταγωνιστής του Κινήματος Αλλαγής», κεντρική πολιτική στόχευση συνιστά η υπέρβαση κάθε εσωτερικής παθογένειας, την ώρα που «οι διαφορετικές φωνές είναι υγεία για κάθε πολιτικό φορέα. <b>Η σύνθεση απόψεων είναι η δύναμη ενός μεγάλου θεσμικού κόμματος.</b> Και το θεσμικό κόμμα πρέπει να σέβεται πλειοψηφίες και μειοψηφίες», σχολίασε -με νόημα- ο εκπρόσωπος Τύπου του ΚΙΝΑΛ, Παύλος Χρηστίδης, βλέποντας προς την πλευρά του Παύλου Γερουλάνου.</p>
      <p>Κάθε άλλο παρά τυχαία ο εκπρόσωπος Τύπου του κόμματος υπενθύμισε ότι <b>«η Φώφη Γεννηματά έχει εκλεγεί τα τελευταία τέσσερα χρόνια δύο φορές αρχηγός.</b> Τα τελευταία τεσσεράμισι χρόνια έχουμε κάνει πέντε συνέδρια» την παραμονή, μάλιστα, της έναρξης του τρέχοντος συνεδρίου, θέτοντας ως κεντρικό του πρόταγμα «να επιλύσει θέματα και να συσπειρώσει τον κόσμο μας.</p>
      <p>Το ζήτημα δεν είναι να διαγραφούν στελέχη, αλλά να καταφέρουμε να εμπνεύσουμε ακόμη περισσότερο κόσμο και κυρίως τη νέα γενιά», κατέληξε ο κ. Χρηστίδης, αφήνοντας, ωστόσο, για πρώτη φορά <b>ανοικτό το παράθυρο λήψης αναγκαστικών μέτρων</b> από την ηγετική ομάδα.</p>
      <h3>Υπογραφές μπροστά στις κυρώσεις</h3>
      <figure>
        <img src="https://neaselida.gr/nsmedia/uploads/2019/10/gennimata-geroulanos.jpg"/>
      </figure>
      <p>Από την πλευρά του, ο πρώην υπουργός του ΠΑΣΟΚ Παύλος Γερουλάνος διαμηνύει ότι δεν τον φοβίζουν οι ενδεχόμενες κυρώσεις, περιγράφοντας λίγες ώρες πριν από την εκκίνηση του συνεδρίου (στον ρ/σ Θέμα 104,6) ότι «αυτή τη στιγμή <b>ο χώρος μας χρειάζεται ένα δημοκρατικό συνέδριο, ανοικτό</b>, με σοβαρό προσυνεδριακό διάλογο, με χρόνο να κάνει διάλογο μέσα στο συνέδριο και, βεβαίως, με κείμενα που ουσιαστικά αντιμετωπίζουν τρία θέματα: τη στρατηγική της παράταξης, του κόμματος, τις θέσεις και τις προτάσεις που φέρνει στην ελληνική κοινωνία και το καταστατικό».</p>
      <p>Στον αντίποδα, ο ίδιος έχει συγκεντρώσει τετραψήφιο αριθμό υπογραφών τις τελευταίες μέρες με ρυθμούς που αυξάνονται τις προσυνεδριακές ώρες. Την ίδια ώρα, με ικανοποίηση αντιμετωπίζει το επιτελείο του πρώην υπουργού τη ροή υπογραφών, καθώς εμφανίζονται βέβαιοι ότι θα σπάσει το φράγμα των 2.000 υπογραφών. <b>«Το δημοκρατικό αυτονόητο ακόμα συγκινεί και κινητοποιεί»,</b> σχολιάζουν στενοί συνεργάτες του Παύλου Γερουλάνου κι επισημαίνουν ότι αυτό το δεδομένο «κανείς δεν μπορεί να το αγνοήσει».</p>
      <p>Ακόμη πιο ενθαρρυντική της πρωτοβουλίας του για τον <b>κ. Γερουλάνο</b> αποτελεί η συνθήκη ότι οι υπογραφές καταφθάνουν από κάθε γωνία της χώρας και απ’ όλες τις «τάσεις» του ΠΑΣΟΚ ανεξαιρέτως, χωρίς, μάλιστα, ο ίδιος να διαθέτει κομματικό στρατό.</p>
      <p>
        <i>
          <b>Δημοσιεύτηκε στο φύλλο 129 της «Νέας Σελίδας» που κυκλοφόρησε την Κυριακή 24 Νοεμβρίου.</b>
        </i>
      </p>
      <related>
        <a href="https://neaselida.gr/politiki/pasok-oi-allages-sto-katastatiko-proedros-o-eklegmenos-proedros-toy-kinal/"/>
      </related>
    </article>
  </body>
</html>