<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/parembasi_eisaggelea_gia_odigo_leoforeiou_pou_katebase_aniliko_xoris_eisitirio-589282/"/>
    <meta property="og:site_name" content="Real.gr"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Η κακοκαιρία μετατόπισε σιδηροδρομική γέφυρα στις Σέρρες"/>
    <meta property="og:description" content="Μία πολύ σοβαρή καταγγελία διερευνά η Διοίκηση του Αστικού ΚΤΕΛ Πάτρας. Η καταγγελία έγινε από πατέρα 13χρονου μαθητή της Α’ Γυμνασίου του 19ου Γυμνασίου της περιοχής Ιτεών."/>
  </head>
  <body>
    <article>
      <h1>
        <a href="https://www.real.gr/koinonia/arthro/h_kakokairia_metatopise_sidirodromiki_gefyra_stis_serres-589283/">Η κακοκαιρία μετατόπισε σιδηροδρομική γέφυρα στις Σέρρες</a>
      </h1>
      <address><time datetime="2019-11-24T16:00:00+00:00">24 Nov 2019, 16:00</time> by <a rel="author">Real.gr</a></address>
      <p>
        <b>Μία πολύ σοβαρή καταγγελία διερευνά η Διοίκηση του Αστικού ΚΤΕΛ Πάτρας. Η καταγγελία έγινε από πατέρα 13χρονου μαθητή της Α’ Γυμνασίου του 19ου Γυμνασίου της περιοχής Ιτεών.</b>
      </p>
      <p>Ο μαθητής χρησιμοποιεί καθημερινά μαζί με συμμαθητές του το μισθωμένο λεωφορείο που μεταφέρει αποκλειστικά μαθητές για το συγκεκριμένο σχολικό συγκρότημα. Η οικογένειά του διαμένει στην περιοχή των Ζαρουχλεϊκων σε μία απόσταση περίπου 3 χιλιομέτρων από το σχολείο.</p>
      <p>Στις 6 Νοεμβρίου, σύμφωνα με το patrisnews.gr ο μαθητής είχε απωλέσει το εισιτήριο της επιστροφής και παρακάλεσε τον οδηγό να τον μεταφέρει μέχρι την στάση κοντά στο σπίτι του, στην οποία ούτως ή άλλως καθημερινά περιμένει ένας εκ των δύο γονέων του για να τον παραλάβει. Τον ενημέρωσε ότι από τον γονέα του θα έπαιρνε το αντίτιμο του εισιτηρίου.</p>
      <p>Περιέργως και ανεξηγήτως ο οδηγός όχι μόνο αρνήθηκε στο παιδί την επιβίβαση, αλλά του μιλούσε και απαξιωτικά πως «αν δεν έχεις εισιτήριο δεν μπαίνεις». Το παιδί συνέχισε να προσπαθεί να εξηγεί στον οδηγό, εκείνος όμως ήταν ανένδοτος. Στην στάση του λεωφορείο στα Ζαρουχλέικα τον περίμενε η μητέρα του. Η οποία μόλις δεν είδε το παιδί της να κατεβαίνει… κατατρόμαξε! Δεν ήξερε τι είχε συμβεί! Το παιδί μάλιστα δεν έφερε μαζί του κινητό τηλέφωνο. Ρώτησε συμμαθητές κάποιοι δεν είχαν καταλάβει τι είχε γίνει. Η γυναίκα έτρεξε γρήγορα στο σπίτι για να βρει τον σύζυγό της, ένστολο εν αποστρατεία.</p>
      <p>Προσπάθησαν να καθησυχάσουν σκεπτόμενοι ότι πιθανά το παιδί έρχεται με τα πόδια και έδωσαν λίγο χρόνο στους εαυτούς τους κρατώντας όσο μπορούσαν την ψυχραιμία τους. Μετά από μισή περίπου ώρα το παιδί έφθασε σπίτι και εξήγησε όλα όσα είχαν συμβεί.</p>
      <p>Ο πατέρας, σύμφωνα με την ίδια πηγή, πήγε την επομένη και έκανε καταγγελία στην Διοίκηση του ΚΤΕΛ. Η οποία διερευνά με κάθε προσοχή την υπόθεση. Παράλληλα δε ενημερώθηκε και η αρμόδια Εισαγγελέας η οποία περιμένει το πόρισμα του ΚΤΕΛ για να δράσει. Ο οδηγός αν αποδειχθεί ότι ευθύνεται, πιθανόν να αντιμετωπίζει την κατηγορία της έκθεσης ανηλίκου σε κίνδυνο.</p>
      <p>Φυσικά το Αστικό ΚΤΕΛ Πάτρας δεν φέρει καμία ευθύνη για το μεμονωμένο αυτό περιστατικό, μια και οι οδηγοί του έχουν αποδείξει πως είναι υποδείγματα συμπεριφοράς προς τους επιβάτες τους. Κάτι το οποίο έχουν πιστοποιήσει κατ’ επανάληψη οι χρήστες των αστικών λεωφορείων. Όμως αυτό το συμβάν, αν τελικά επαληθευτεί η καταγγελία, δυστυχώς αποτελεί μελανό σημείο.</p>
      <p>Θα πρέπει να σημειωθεί ότι η Εισαγγελία της Πάτρας έχει δώσει παραγγελία στην Διεύθυνση δευτεροβάθμιας Εκπαίδευσης με την οποία έκανε σύμβαση το ΚΤΕΛ για την μεταφορά μαθητών ώστε να λάβει στοιχεία του οδηγού.</p>
    </article>
  </body>
</html>