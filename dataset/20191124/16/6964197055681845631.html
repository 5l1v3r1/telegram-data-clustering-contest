<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://smartmania.cz/sledujte-online-cestu-vanocniho-stromu-na-staromestske-namesti/"/>
    <meta property="og:site_name" content="SMARTmania.cz"/>
    <meta property="article:published_time" content="2019-11-24T16:00:13+00:00"/>
    <meta property="og:title" content="Sledujte online cestu vánočního stromu na Staroměstské náměstí"/>
    <meta property="og:description" content="Operátor Vodafone ve spolupráci s Magistrátem hlavního města Prahy připravil zajímavý dohled nad pražským vánočním stromem. Jeho cestu ze Semil v"/>
  </head>
  <body>
    <article>
      <h1>Sledujte online cestu vánočního stromu na Staroměstské náměstí</h1>
      <address><time datetime="2019-11-24T16:00:13+00:00">24 Nov 2019, 16:00</time> by <a rel="author" href="https://smartmania.cz/author/michal_javurek/" target="_blank">Michal Javůrek</a></address>
      <p>Operátor Vodafone ve spolupráci s Magistrátem hlavního města Prahy připravil zajímavý dohled nad pražským vánočním stromem. Jeho cestu ze Semil v Libereckém kraji až na Staroměstské náměstí mohou lidé sledovat díky nové aplikační platformě pro internet věcí <a href="https://www.vodafone.cz/invent/">Vodafone Invent</a>, se kterou telekomunikační firma přichází na trh.</p>
      <figure>
        <img src="https://smartmania.cz/wp-content/uploads/2019/11/vodafone_strom.jpg"/>
      </figure>
      <p>Vodafone rozšiřuje své portfolio služeb v oblasti internetu věcí (IoT) o cloudovou platformu Invent. Ta slouží k vývoji aplikací na míru a umožňuje tak vytvářet kompletní IoT řešení. Ukázku předvede na převozu vánočního stromu ze Semil na pražské Staroměstské náměstí.</p>
      <h3>Sledujte online polohu vánočního stromu</h3>
      <p>Na vánoční smrk Vodafone nainstaluje IoT čidlo, připraví aplikaci na míru a díky ní mohou lidé cestu stromu sledovat od neděle 24. listopadu <a href="https://www.vodafone.cz/sledujstromek/">online na této stránce</a> (data budou dostupná po 17. hodině). Monitorovat lze rychlost převozu a po rozsvícení stromu, které je naplánované na 30. listopadu, i teplotu ve větvích stromu. Veškeré informace lze vysledovat i zpětně.</p>
      <figure>
        <img src="https://smartmania.cz/wp-content/uploads/2019/11/vodafone_strom_app.jpg.pagespeed.ce._3AtNdTpzg.jpg"/>
        <figcaption>Sledujte společně s Vodafonem cestu vánočního stromku na Staroměstské náměstí 🎄</figcaption>
      </figure>
      <p>Staroměstské náměstí letos ozdobí po dobu vánočních trhů smrk, který vyrostl na soukromém pozemku ve městě Semily. Smrk věnuje organizátorovi trhů majitelka zahrady, ve které vyrostl. Letos se tak desetitisíce návštěvníků pražského centra nebudou muset spokojit jen s tím, co vidí, ale dozví se i více o ikonickém vánočním stromu hlavního města a jeho cestě.</p>
      <h3>IoT umí monitorovat nejen strom, ale třeba i ovzduší</h3>
      <p>Jako se lidé připojují k internetu, mohou se podobně připojovat stroje i senzory. Firmy tak šetří čas i peníze. V Česku už dva roky existuje speciální mobilní síť úzkopásmového internetu věcí (v anglické zkratce NB-IoT) a ta například hlídá firemní majetek, pohyb zásilek, teplotu v kanceláři, obsazenost parkoviště, riziko napadení kůrovcem nebo zavlažování půdy. Města mohou NB-IoT využít pro chytré parkování, sledování naplněnosti kontejnerů nebo pro online monitoring ovzduší, a tak prostřednictvím síťového propojení přispějí k lepší kvalitě dopravy a života občanů ve městech a obcích.</p>
    </article>
  </body>
</html>