<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/aproximativ-10000-de-persoane-au-protestat-la-bruxelles-impotriva-violentei-fata-de-femei_3059947.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T16:48:14+00:00"/>
    <meta property="og:title" content="Aproximativ 10.000 de persoane au protestat la Bruxelles împotriva violenţei faţă de femei"/>
    <meta property="og:description" content="Aproximativ 10.000 de persoane, potrivit poliţiei, au participat duminică la Bruxelles la un mare miting cu ocazia Zilei internaţionale pentru eliminarea violenţei împotriva femeilor, informează AFP şi DPA.După un omagiu adus femeilor ucise, ţinut în gara"/>
  </head>
  <body>
    <article>
      <h1>Aproximativ 10.000 de persoane au protestat la Bruxelles împotriva violenţei faţă de femei</h1>
      <address><time datetime="2019-11-24T16:48:14+00:00">24 Nov 2019, 16:48</time> by <a rel="author">PUBLIKA.MD</a></address>
      <p>Aproximativ 10.000 de persoane, potrivit poliţiei, au participat duminică la Bruxelles la un mare miting cu ocazia Zilei internaţionale pentru eliminarea violenţei împotriva femeilor, informează AFP şi DPA.<br/><br/>După un omagiu adus femeilor ucise, ţinut în gara centrală din Bruxelles, cortegiul format din femei dar şi din bărbaţi şi copii s-a îndreptat spre Tribunal, în faţa căruia au fost depuse perechi de pantofi roşii, reprezentând victimele feminicidelor.<br/><br/>Pe bannere şi pancarte au fost amintite numele celor 22 de victime ale feminicidului de la începutul anului în Belgia, scrie <a href="https://www.agerpres.ro/mondorama/2019/11/24/aproximativ-10-000-de-persoane-au-protestat-la-bruxelles-impotriva-violentei-fata-de-femei--408540">agerpres.ro</a>.<br/><br/>În faţa tribunalului, protestatarii au făcut "zgomot", pentru a "combate tăcerea" din jurul morţilor acestor femei.<br/><br/>''Belgia este o ţară foarte complexă, cu mai multe nivele de putere, federal, regional, local, şi toate aceste nivele de putere fac puţine lucruri împotriva violenţei împotriva femeilor. Dar primul lucru pe care îl cerem este un plan naţional", a explicat pentru AFP Celine Caudron, unul dintre organizatorii mitingului împreună cu colectivul Mirabal, care reuneşte circa o sută de asociaţii.<br/><br/>"Dorim ca acest plan să fie coordonat astfel încât să fie coerent şi, mai ales, să fie bugetat", a insistat ea, subliniind şi importanţa prevenirii "la toate nivelurile societăţii".<br/><br/>"Pedepsirea autorilor este importantă, dar ceea ce ne dorim mai presus de toate este ca violenţa să nu se întâmple", a insistat Caudron.<br/><br/>Potrivit platformei Mirabal, cel puţin 98 de feminicide au fost comise din 2017, dintre care "cel puţin 20" de la începutul anului 2019, cifre "proporţionale cu populaţia, cu mult peste media altor ţări europene".<br/><br/>Cu ocazia Zilei internaţionale pentru eliminarea violenţei împotriva femeilor, două partide politice belgiene, PS şi Defi, au depus fiecare proiect de lege pentru includerea feminicidului în codul penal, a informat agenţia de presă Belga.<br/><br/>Adunări similare au avut loc la sfârşitul acestei săptămâni şi la Paris şi Roma.<br/><br/>Una din trei femei va fi victima violenţei sexuale sau fizice pe parcursul vieţii, potrivit ONU. Această violenţă vine cel mai frecvent de la un partener intim.</p>
    </article>
  </body>
</html>