<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779972/%D8%AA%D8%A7%D8%AB%DB%8C%D8%B1-%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D8%B9%D9%84%D9%85%D8%A7-%D8%AF%D8%B1%D8%AA%D8%B1%D8%A8%DB%8C%D8%AA-%D9%86%D8%B3%D9%84-%D9%87%D8%A7%DB%8C-%D8%A8%D8%B9%D8%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:57:27+00:00"/>
    <meta property="og:title" content="آیت الله دژکام مطرح کرد: تاثیر بزرگداشت علما درتربیت نسل های بعدی"/>
    <meta property="og:description" content="شیراز- نماینده ولی فقیه در استان فارس برگزاری مراسم بزرگداشت علما را در تربیت نسل های بعد موثر دانست."/>
  </head>
  <body>
    <article>
      <h1>آیت الله دژکام مطرح کرد: تاثیر بزرگداشت علما درتربیت نسل های بعدی</h1>
      <address>
        <time datetime="2019-11-24T16:57:27+00:00">24 Nov 2019, 16:57</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله لطف الله دژکام شنبه در جلسه شورای برنامه ریزی برگزاری یادواره نکوداشت شهید محراب آیت الله دستغیب گفت: امیدوارم این حرکت ادامه مسیر شهدای بزرگ را از نظر خط فرهنگی و مواضع دینی و انقلابی در سطح کشور ما تقویت کند.</p>
      <p>وی بیان کرد: شهید دستغیب یک شخصیت ملی  است و اگر ما از ظرفیت های شخصیتی ایشان درست بهره بگیریم واقعا در پیشبرد فرهنگ دینی و انقلابی میتوان در سطح ملی کار انجام گیرد و حرکت ما نیز باید به همان سطح باشد ولی متاسفانه ما هم افزایی های لازم را در مجموعه خود نداشتیم و عدم وجود این هم افزایی باعث شده که نمود و انعکاس کار کمتر شود و آنچه به عنوان آرمان در نظر داریم تحقق پیدا نمیکند.</p>
      <p>امام جمعه شیراز گفت:  وقتی نگاه ما در کار پیشبرد اهداف دینی است باید جهانی شود بنابراین در مسیر برنامه ریزی ها با هم فکری، همراهی،  همدلی و هم افزایی که انجام می شود ما باید بتوانیم بازخورد مناسب تر و بهتری هر سال داشته باشیم.</p>
      <p>آیت الله دژکام اضافه کرد: بنده به پیشنهاد داده ام تمام مجموعه ها که می خواهند کار فرهنگی انجام دهند به عنوان مناسبت آذرماه روز شهادت شهید آیت الله دستغیب را در سال های متمادی تکرار کنند.</p>
      <figure>
        <img src="https://media.mehrnews.com/d/2019/11/24/4/3302347.jpg"/>
      </figure>
      <p>وی ادامه داد: گاهی ممکن است کسی که دغدغه نداشته باشد مسئول یک کار فرهنگی شود و کار انجام می گیرد اما حس و حال ندارد اما برای شهید و توسعه فرهنگ شهادت کار را باید به دست کسی بدهیم که دلش برای قضیه می سوزد.</p>
      <p>نماینده ولی فقیه در استان فارس بیان کرد: اینکه مدیریت قضیه را بسپاریم به کسی که اگر الزام اداری نباشد کار را انجام نمی دهد به کار ما نمیآید و کسی لازم داریم که با معنویت شهید دستغیب آرامش بگیرد و دیگران را مثل خود دعوت به میدان کند.</p>
      <p>آیت الله دژکام گفت: مسئله دیگر در رابطه با تجلیل از دو شخصیت دیگری است که در این ایام باید مدنظر ما باشد.یکی تجلیل از شهدایی که همراه ایشان شهید شدند و در ضمن برنامه ها تقدیر از آنها باید باشد و دیگری از مرحوم آیت الله سید هاشم دستغیب نیز باید تقدیر شود چون در بسط و گسترش افکار شهید دستغیب زحمات ویژه ای کشیدند.</p>
      <p>وی تاکید کرد: بزرگداشت علما و صالحان در تربیت نسل های بعد خیلی تاثیر دارد چون این بزرگان الگو و نمونه برای دیگران می شوند.<br/>امام جمعه شیراز تاکید کرد: ما باید بر روی فرهنگ جهاد، شهادت و انقلاب گری متمرکز شویم تا در سالگرد شهید آیت الله دستغیب هر ساله این فرهنگ را تازه کنیم.</p>
      <p>وی گفت: در حوادث هفته گذشته برخی نگران جان خود بودند، بنده به دوستان گفتم که شهید دستغیب الگوی ما است که شهید شد تا دین باقی بماند. حفظ نظام اوجب واجبات است و البته در کنار جانفشانی مردم برای حفظ نظام، لازم است که حقوق آنها در یک چارچوب سالم و قانونی استیفا شود و هر دو را باید مدنظر قرار دهیم، این را از مکتب شهید دستغیب بیرون می آوریم و این را یاد ما داده اند.</p>
    </article>
  </body>
</html>