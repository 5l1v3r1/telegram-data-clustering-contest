<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301866/%D8%B4%D9%87%D9%86%D8%A7%D8%B2%DB%8C-%D9%87%D9%85-%D8%A7%D9%86%D8%AF%DB%8C%D8%B4%DB%8C-%D8%B4%D9%88%D8%AF-%D8%AA%D8%A7-%D8%AA%DB%8C%D9%85-%D9%85%D9%84%DB%8C-%D9%88-%D8%A8%D8%A7%D8%B4%DA%AF%D8%A7%D9%87-%D9%87%D8%A7-%D9%85%D8%AA%D8%B6%D8%B1%D8%B1-%D9%86%D8%B4%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:30:39+00:00"/>
    <meta property="og:title" content="شهنازی: هم‌اندیشی شود تا تیم ملی و باشگاه‌ها متضرر نشوند"/>
    <meta property="og:description" content="سرمربی تیم والیبال سایپا گفت: اگر قرار است لیگ تعطیل شود، باید هم‌اندیشی ‌کنیم تا باشگاه‌ها و تیم‌ ملی متضرر نشوند."/>
  </head>
  <body>
    <article>
      <h1>شهنازی: هم‌اندیشی شود تا تیم ملی و باشگاه‌ها متضرر نشوند</h1>
      <address><time datetime="2019-11-24T16:30:39+00:00">24 Nov 2019, 16:30</time> by <a rel="author">اصغر عبداللهی</a></address>
      <p>سرمربی تیم والیبال سایپا گفت: اگر قرار است لیگ تعطیل شود، باید هم‌اندیشی ‌کنیم تا باشگاه‌ها و تیم‌ ملی متضرر نشوند.</p>
      <p>به گزارش ایسنا، ناصر شهنازی، سرمربی تیم والیبال سایپای تهران پس از باخت مقابل پیکان گفت: پیش بینی این بازی سنگین را کرده بودیم و می‌دانستیم پیکان تیم جوان و باتجربه است که بازیکنانش چندین سال در لیگ بازی‌ کرده‌اند و حتی سابقه آنها بیشتر از اکثر بازیکنان ماست.</p>
      <p>او افزود: جواد کریمی، پوریا یلی و سلیم چپرلی‌ هم‌ ملی پوش این تیم هستند. هر دو تیم خوب بازی کردند و بچه‌های‌ ما هم همه‌ توان خود را به کار گرفتند. تمرکز خود را در برخی لحظات بازی از دست دادیم که همین مساله باعث باخت ما شد. بازی‌های زیادی مانده است. تیم ما رفته رفته بهتر خواهد شد و به این موضوع خوشبین هستیم. همان‌طور که دیدید مرندی و معنوی‌نژاد هم امروز بسیار خوب بودند.</p>
      <p>شهنازی در مورد احتمال تعطیلی لیگ گفت: همه ما می‌دانیم اگر تیم ملی به المپیک نرود یک فاجعه رخ می‌دهد اما باید برنامه‌ریزی باشد تا نه تیم ملی آسیب ببیند نه باشگاه‌ها چون همه باشگاه‌ها هزینه کرده‌اند. باید هم‌اندیشی کرد در این مورد هر دو طرف متضرر نشوند.</p>
      <p>سرمربی تیم والیبال سایپا درباره داوری بازی هم گفت: واقعا داوری خوبی را شاهد بودیم اما خط نگه‌دارها اشتباهاتی داشتند که بهتر است به این‌موضوع نیز بیشتر توجه شود.</p>
      <p>انتهای پیام</p>
    </article>
  </body>
</html>