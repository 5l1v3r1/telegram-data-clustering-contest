<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tzaki-kenenti-afiste-toys-na-doyne-ti-ekanan-ti-kryvei-to-aimatovammeno-tager-poy-foroyse-kata-tin-dolofonia-toy-jfk-kai-arnoyntan-na-to-vgalei-giati-kaneis-den-mporei-na-to-dei-mechri-to-2103-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-24T16:45:39+00:00"/>
    <meta property="og:title" content="Τζάκι Κένεντι: «Αφήστε τους να δούνε τι έκαναν…» -Τι κρύβει το αιματοβαμμένο ταγέρ που φορούσε κατά την δολοφονία του JFK και αρνούνταν να το βγάλει?… Γιατί κανείς δεν μπορεί να το δει μέχρι το 2103?… (Βίντεο)"/>
    <meta property="og:description" content="Το ροζ ταγέρ που φορούσε η Τζάκι Κένεντι την ημέρα της δολοφονίας του συζύγου της, Αμερικανού προέδρου Τζον Φιτζέραλντ Κένεντι, είναι μία ζοφερή υπενθύμιση της τραγικής ιστορίας. Αλλά δεν θα μπορέσει κανείς να το αγγίξει"/>
  </head>
  <body>
    <article>
      <h1>Τζάκι Κένεντι: «Αφήστε τους να δούνε τι έκαναν…» -Τι κρύβει το αιματοβαμμένο ταγέρ που φορούσε κατά την δολοφονία του JFK και αρνούνταν να το βγάλει?… Γιατί κανείς δεν μπορεί να το δει μέχρι το 2103?… (Βίντεο)</h1>
      <address>
        <time datetime="2019-11-24T16:45:39+00:00">24 Nov 2019, 16:45</time>
      </address>
      <p>Το ροζ ταγέρ που φορούσε η Τζάκι Κένεντι την ημέρα της δολοφονίας του συζύγου της, Αμερικανού προέδρου Τζον Φιτζέραλντ Κένεντι, είναι μία ζοφερή υπενθύμιση της τραγικής ιστορίας. Αλλά δεν θα μπορέσει κανείς να το αγγίξει μέχρι το 2103.</p>
      <p>Σύμφωνα με το Εθνικό Αρχείο των ΗΠΑ, το σταυρωτό, μάλλινο σακάκι της Τζάκι Κένεντι, φυλάσσεται μακριά από το δημόσιο κοινό, σε ένα χειροποίητο κουτί με έλεγχο θερμοκρασίας και υγρασίας, στα γραφεία του Εθνικού Αρχείου στο College Park του Μέριλαντ. Το συνταρακτικό είναι πως το σακάκι αυτό δεν θα μπορεί κανείς να το δει τουλάχιστον μέχρι το έτος 2103, όταν η οικογένεια Κένεντι θα επανεξετάσει εάν θα υπάρξει οποιαδήποτε πρόσβαση.</p>
      <figure>
        <img src="https://europost.gr/wp-content/uploads/2019/11/tzon-kenenti-tzaki-dolofonia_0-300x225.jpg"/>
      </figure>
      <p>Η Τζάκι Κένεντι φορούσε το αιματοβαμμένο ταγέρ από την στιγμή που δολοφονήθηκε ο σύζυγός της, Τζον Φιτζέραλντ Κένεντι στις 12.30 το μεσημέρι στις 22 Νοεμβρίου 1963, μέχρι τις πρώτες πρωινές ώρες της επόμενης ημέρας. Μάλιστα, το φορούσε ακόμη και κατά την διάρκεια της ορκωμοσίας του προέδρου Λίντον Τζόνσον, μέσα στο Air Force One, στην επιστροφή στην Ουάσινγκτον, περίπου δύο ώρες μετά την δολοφονία του συζύγου της.</p>
      <figure>
        <iframe src="https://www.youtube.com/embed/rEVfKKjODBg" width="696" height="392" data-service="Youtube" scrolling="no"/>
      </figure>
      <p>«Αφήστε τους να δούνε τι έκαναν»: Αρνούνταν να το βγάλει η Τζάκι Κένεντι<br/>Αν και της ζητήθηκε πολλές φορές να αλλάξει ταγέρ, καθώς ήταν γεμάτο από τα αίματα του Αμερικανού προέδρου Τζον Φιτζέραλντ Κένεντι, η Τζάκι Κένεντι επέμενε: «Αφήστε τους να δούνε τι έκαναν».</p>
      <p>Γιατί δεν μπορεί να το δει κανείς<br/>Το περιβόητο αυτό ταγέρ διατηρείται σε «ασφαλές μέρος, κάτω από ελεγχόμενες κλιματολογικές συνθήκες και είναι αποθηκευμένο σε ειδικά κουτιά για λόγους συντήρησης» σύμφωνα με το Εθνικό Αρχείο. Η κόρη της Τζάκι Κένεντι, η 61χρονη Καρολίν Κένεντι, δώρισε το συγκεκριμένο ταγέρ στο Εθνικό Αρχείο το 2003, αλλά ζήτησε να μην εκτεθεί για το κοινό προκειμένου να αποφευχθεί «η απαξίωση της μνήμης» των γονέων της ή να «προκαλέσει οποιαδήποτε λύπη ή πόνο στα μέλη της οικογένειάς τους», σύμφωνα με το έγγραφο που δόθηκε στο Εθνικό Αρχείο μαζί με την δωρεά.</p>
      <p>Λέγεται ότι το ροζ αυτό ταγέρ ήταν ένα από τα αγαπημένα της Τζάκι Κένεντι. «Η κυρία Κένεντι είχε εκείνη την μαγεία που δεν μπορεί να εξηγηθεί» ανέφερε κάποτε στο περιοδικό People, ο σχεδιαστής μόδας Manolo Blahnik. «Χαρακτήριζε την Αμερική – με την λάμψη της, την αισιοδοξία της και την νοημοσύνη της».</p>
    </article>
  </body>
</html>