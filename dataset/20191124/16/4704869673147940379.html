<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/swieto-patronalne-akcji-katolickiej-i-ksm-diecezji-siedleckiej-d577468/"/>
    <meta property="og:site_name" content="eKAI"/>
    <meta property="article:published_time" content="2019-11-24T16:37:00+00:00"/>
    <meta property="og:title" content="Święto Patronalne Akcji Katolickiej i KSM diecezji siedleckiej"/>
    <meta property="og:description" content="Do modlitwy w intencji członków Akcji Katolickiej i Katolickiego Stowarzyszenia Młodzieży, a także o nowego biskupa pomocniczego diecezji Siedleckiej zachęcił biskup Kazimierz Gurda. Ordynariusz siedl"/>
  </head>
  <body>
    <article>
      <h1>Święto Patronalne Akcji Katolickiej i KSM diecezji siedleckiej</h1>
      <address><time datetime="2019-11-24T16:37:00+00:00">24 Nov 2019, 16:37</time> by <a rel="author">Moka</a></address>
      <p>
        <b>Do modlitwy w intencji członków Akcji Katolickiej i Katolickiego Stowarzyszenia Młodzieży, a także o nowego biskupa pomocniczego diecezji Siedleckiej zachęcił biskup Kazimierz Gurda. Ordynariusz siedlecki przewodniczył 24 listopada Mszy Świętej w katedrze siedleckiej w uroczystość Chrystusa Króla Wszechświata.</b>
      </p>
      <p>Hierarcha w homilii zwrócił uwagę na znaczenie tej uroczystości. Nawiązał do Ewangelii, w której padła obietnica Królestwa Bożego. Przypomniał, że do osiągnięcia Zbawienia potrzebny jest Chrzest Święty, ale również – w szczególnych wypadkach – chrzest krwi.</p>
      <p>„Kiedy myślimy o rozwoju Bożego Królestwa tu na Ziemi, musimy wiedzieć, że nie zbudujemy go bez Chrystusa. On jest zasada tego Królestwa. Tylko dzięki Niemu jesteśmy wrażliwi na sygnały Ducha Świętego. W dzisiejszym Świecie działalność Akcji Katolickiej i Katolickiego Stowarzyszenia Młodzieży nie jest proste. Powołane do budowania Królestwa Bożego, muszą rywalizować że Światem w całym jego zamieszaniu. Jeżeli chcemy jednak tego dokonać, musimy pamiętać o przylgnięciu do Boga w Sakramentach. Dzięki nim Boże Królestwo może się rozwijać” podkreślał Pasterz diecezji siedleckiej.<br/>Biskup Gurda zachęcił także do włączania się w działalność świętujących dzisiaj Stowarzyszeń.</p>
      <p>Tradycją jest, że w swoje patronalne święto nowi członkowie obu stowarzyszeń: Diecezjalnego Instytutu Akcji Katolickiej i Katolickiego Stowarzyszenia Młodzieży diecezji siedleckiej na ręce swojego Pasterza składają ślubowanie. Przyrzeczenia złożyło 2 członków AK i 25 członków KSM. Dziś także na zakończenie Mszy Świętej został odmówiony Akt Przyjęcia Jezusa Chrystusa za Króla i Pana.</p>
      <p>Po Eucharystii w Sali Białej Miejskiego Ośrodka Kultury w Siedlcach odbyła się uroczysta gala, w czasie której zostały wręczone odznaki stowarzyszeniowe, dekrety nominacyjne nowych oddziałów oraz prezesów.<br/>Dziś także przedstawiono nowy Zarząd Katolickiego Stowarzyszania Młodzieży, którego prezesem jest Paweł Woźniak.</p>
      <p>Od kilku lat, niezwykle poniosły moment święta patronalnego AK i KSM stanowi gala wręczenia statuetki „Zwiastuna Dobrej Nowiny”. Zwiastun to wyróżnienie przyznawane przez Diecezjalny Instytut Akcji Katolickiej Diecezji Siedleckiej osobom świeckim wyróżniającym się na polu szeroko pojętej ewangelizacji i kultury inspirowanej Ewangelią. W tym roku te wyróżnienie otrzymał Michał Muzyczuk, reżyser filmu „Modlitwa o Polskę – z ziemi podlaskiej”. Pomysłodawca tego przedsięwzięcia na co dzień mieszka w Katowicach, ale cała jego rodzina pochodzi ze wschodu, w tym część rodziny z Zaczopek, czyli wsi sąsiadującej z Pratulinem. Kanwą scenariusza było Martyrologium czyli Męczeństwo Unii na Podlasiu zebrane przez ks. Józefa Pruszkowskiego. Nagrodę w imieniu wyróżnionego odebrała Maria Nitychoruk.</p>
      <p>Mottem nagrody są słowa z księgi Izajasza „O jak są pełne wdzięku na górach nogi zwiastuna radosnej nowiny, który ogłasza pokój, zwiastuje szczęście, który obwieszcza zbawienie, który mówi do Syjonu: Twój Bóg zaczął królować.” Iz 52,7 Statuetka przedstawiająca gołębicę z gałązką oliwną w dziobie, na którą pada blask ognistych języków z dnia Pięćdziesiątnicy to ręcznie wykonana rzeźba ceramiczna autorstwa artysty plastyka Grzegorza Mikulskiego z Garwolina.</p>
      <p>Na zakończenie uroczystości wszyscy mieli okazję obejrzeć film „Modlitwa o Polskę – z ziemi podlaskiej”. Niebawem ma być także zaprezentowany szerszej publiczności w TVP.</p>
      <footer>Siedlce Ⓒ Ⓟ</footer>
    </article>
  </body>
</html>