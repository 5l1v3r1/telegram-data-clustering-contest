<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/google-asistan-masal-ozelligi-h80440.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T16:26:42+00:00"/>
    <meta property="og:title" content="Google Asistan’ın Çocuklara Masal Anlatacak Özelliği"/>
    <meta property="og:description" content="Çocuklar artık ebeveynleri uzakta olsa bile Google Asistan'ın 'My Storytime' adındaki özelliğiyle onların sesinden masallar dinleyebilecekler."/>
  </head>
  <body>
    <article>
      <h1>Google Asistan’ın Çocuklara Masal Anlatacak Özelliği</h1>
      <h2>Sesli asistanlar, her geçen gün kazandığı yeni yeteneklerle hayatımızı kolaylaştırmaya devam ediyor. Bu sesli asistanlardan biri olan Google Asistan, çocukların yüzünü güldürecek bir özelliğe kavuşuyor. Çocuklar artık ebeveynleri uzakta olsa bile 'My Storytime' adındaki özellikle onların sesinden masallar dinleyebilecekler.</h2>
      <address><time datetime="2019-11-24T16:26:42+00:00">24 Nov 2019, 16:26</time> by <a rel="author" href="https://www.webtekno.com/yazar/bekircanakpinar" target="_blank">Bekircan Akpınar</a></address>
      <p>Sesli asistanların rekabetinde güçlü bir konumda bulunan <b>Google Asistan</b>, her geçen gün yeteneklerini daha da geliştiriyor. Google'ın <b>Nest isimli ürününde</b> de çalışan Google Asistan'ın bu seferki yeni yeteneği, daha çok çocuklu aileleri hedefliyor. Yeni özellik sayesinde ebeveynlerinden masal dinlemeyi seven çocuklar, ebeveynlerinden uzakta olsalar bile onların seslerinden masal dinlemeye devam edebilecekler.</p>
      <p><b>My Storytime </b>adı verilen bu yeni özellik, ebeveynlerin istedikleri zaman <b>masal ve hikâye anlatımlarını</b> kaydetmelerine imkân verecek. Böylece uzakta olsalar da çocuklar, istedikleri zaman onları yanında hissedebilecek. Özellikle <b>askeri görevde olan</b>, uzak ülkelerde çalışan ya da dönemsel seyahatlerde bulunan kişilerin çocukları, My Storytime adındaki özellik sayesinde özlemlerini kolayca giderebilecekler. </p>
      <h3>Google, My Storytime için bir tanıtım videosu yayınladı:</h3>
      <figure>
        <iframe src="https://www.youtube.com/embed/_4UTQy1GaYQ" width="700" height="500" data-service="Youtube" scrolling="no"/>
      </figure>
      <p>Hikâyeleri uzaktan da kaydedebilmek için ayrı bir <a href="https://app.mystorytime.com/?utm_source=webtekno">internet sitesi</a> açan <b>Google</b>, hesaba giriş yapıldıktan sonra kullanıcıları kayıt ekranına yönlendiriyor ve böylece internet bağlı olan cihaza hikâyeler aktarılabiliyor. Kullanıcılar, masalların başına kendilerini tanımlayan özel bir konuşma da ekleyebiliyorlar. Bu sayede ebeveynler ve çocuk arasında gerçekte olan samimiyet Google Asistan'a taşınabiliyor.</p>
      <p>Küçük yaştaki çocukların zihinsel ve duygusal gelişimine katkı koyacağı düşünülen bu özellik, <b>boşanmış çiftlerin</b> çocuklarının da diğer ebeveynden uzak kalmasının önüne geçebilir. Sistemin nasıl çalıştığına dair yukarıdaki videoya göz atabilirsiniz. Google'ın 'mutlu aileler' sloganıyla duyurduğu bu özelliğin, <b>şu an Nest cihazının ülkemizde kullanımda olmaması</b> sebebiyle kullanılamadığını ekleyelim.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/google-hesap-kurtarma-icin-neler-yapilabilir-h80432.html">Google'ın Hesabınızı Kapatma İhtimaline Karşı Neler Yapabilirsiniz?</a>
      </p>
      <p>Şirket, daha önce de yaptığı gibi bazı Nest özelliklerini Nest'in satışta olmadığı ülkelerde <b>telefonlardaki Google Asistan'larda</b> kullanıma sunabilir. Tabii bunu görebilmek için biraz daha zamana ihtiyacımız var.</p>
      <p><b>Kaynak : </b>https://beebom.com/google-assistant-can-narrate-your-stories-kids/</p>
    </article>
  </body>
</html>