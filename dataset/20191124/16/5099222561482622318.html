<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23511134-die-welt-despre-romania-stat-tarani-europei-unul-dintre-cei-mai-mari-profitori.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T16:30:00+00:00"/>
    <meta property="og:title" content="Die Welt despre România ca „stat de țărani al Europei“ și „unul dintre cei mai mari profitori ai UE“"/>
    <meta property="og:description" content="Într-o analiză a unui tânăr jurnalist apărută în Welt.de, România apare ca o cu totul altfel de țară decât este văzută ea, dinăuntrul ei. În articolul"/>
  </head>
  <body>
    <article>
      <h1>Die Welt despre România ca „stat de țărani al Europei“ și „unul dintre cei mai mari profitori ai UE“</h1>
      <address><time datetime="2019-11-24T16:30:00+00:00">24 Nov 2019, 16:30</time> by <a rel="author">Dani Rockhoff</a></address>
      <p><b>Într-o analiză a unui tânăr jurnalist apărută în Welt.de, România apare ca o cu totul altfel de țară decât este văzută ea, dinăuntrul ei. În articolul „Statul de țărani al Europei trece printr-un boom împiedicat”, țara este considerată ca fiind „unul dintre cei mai mari profitori ai UE” și într-o creștere economică substanțială, deși „corupția îi sperie pe investitori”. Articolul a apărut în <a href="https://www.welt.de/wirtschaft/article203248510/Rumaenien-Europas-Bauernstaat-erlebt-einen-Stolper-Boom.html">ediția de sâmbăta</a>, înaintea primului tur de scrutin al alegerilor prezidențiale și îi aparține lui Felix Eick, un tânăr jurnalist german de la Axel Springer SE. „Situația e bună între Dunăre și Prut”, scrie acesta.</b><br/><br/>„Din punct de vedere economic, România a progresat enorm de la aderarea la UE, în 2007. Mai ales în orașele mari și în vest, nivelul de trai a crescut rapid. Produsul intern brut pe cap de locuitor se apropie razant de media UE: de la 34% la 64 %, după cum relatează Eurostat. În capitala București, populația are peste 140% din venitul mediu al UE”.<br/><br/>El menționează în continuare creșterea economică record, de 7%, în anul 2017, cea actuală de cca 4%, urmând că aceasta să se învârtă, în continuare, în jurul a 3%, potrivit prognozelor Băncii Mondiale. Cei trei factori stimulenți ar fi: subvențiile europene, investițiile directe și o politică fiscală bazată pe consum. <br/><br/>O dinamică remarcabilă ar avea-o exportul agricol și domeniul IT. Iar faptul că are rezerve de gaz proprii ar scuti România de importuri substanțiale din Rusia.<br/><b><br/>Autosubzistenții</b><br/><br/>Pe de altă parte, „România este pe jumătate un stat țărănesc. Deși ponderea agriculturii la valoarea adăugată a scăzut, din 2005, de la zece la puțin peste patru la sută, un sfert dintre români lucrează în continuare pe câmp, majoritatea ca autosubzistenți”.<br/><br/>Sunt menționate cele aproape patru milioane de gospodării de țărani, „tot a treia, din UE, găsindu-se în România”. Iar faptul că țara este cel mai mare exportator de cereale din Uniunea Europeană ar fi datorat „puținelor urmașe ale cooperativelor de tip colhoz, aflate în mâna străină”.<br/><br/>Rata mică a șomajului din România se explică prin doi factori, consideră autorul: masiva emigrație și faptul că autosubzistenții nu sunt înregistrați ca șomeri. Peste trei milioane de români lucrează în străinătate, iar fondurile caselor de pensii scad masiv.<br/><br/>Însă echilibrul prezentului ar fi păstrat de faptul că „două treimi din lucrătorii imigranți trimit din Italia, Spania și Germania bani celor rămași acasă, dintre care 16% locuiesc încă fără acces la instalații sanitare și 36% fără acces la internet.”. „În Indexul Națiunilor Unite pentru Dezvoltare Umană, România este felinarul roșu din Europa”, constată autorul.<br/><br/><b>Profitorii</b><br/><br/>„Și totuși, nicio țară nu a beneficiat atât de mult de UE în ultimul deceniu. De la aderarea în 2007, Bucureștiul a primit din fonduri UE, minus contribuțiile proprii, aproape 30 de miliarde de euro”. Calculele sale arată că „recent, România a primit aproape 2% din PIB de la Bruxelles, iar alte două procente provin din remitențele lucrătorilor oaspeți, a căror sumă s-a dublat de la libera circulație a persoanelor și a capitalului”.<br/><br/>Ca membră a Uniunii Europene, România și-a triplat volumul comerțului cu statele UE, care acum reprezintă trei sferturi din comerțul său exterior. Germania este, de departe, cel mai important partener comercial, reprezentând 23% din exporturi și 20% din importuri. Și totuși, deficitul la exportul românesc se simte, deoarece salariile și pensiile mărite au stimulat consumul din import.<br/><b><br/>Corupția</b><br/><br/>Dincolo de plusuri, autorul menționează însă și plaga corupției din România, care întunecă euforia instituțiilor UE, bazată pe indicatorii economici. Iar aici aflăm că Bruxelles „s-a cabrat” la reforma justiției din România, pe modelul guvernelor polonez și maghiar, plănuită de un „guvern postcomunist (PSD)”.<br/><br/>Însă, spre deosebire de Polonia și Ungaria - împotriva cărora Comisia UE a deschis proceduri de analiză a respectării, de către acestea, a statului de drept -, România a făcut un pas înapoi, renunțând la modificările din justiție.<br/><br/>Conducătorul Fundației Konrad Adenauer (KAS) de la București, Martin Sieg, a declarat pentru WELT: „S-a finalizat controversa privind statul de drept.” Iar această „câștigare a securității politice ar trebui să liniștească antreprenorii”.<br/><b><br/>Schimbările</b><br/><br/>În articol se mai menționează volatilitatea la nivel de premier și guvern a PSD, în ultimii trei ani, ca și faptul că acum „Ludovic Orban, liderul Partidului Național Liberal (PNL), i-a luat locul Vioricăi Dăncilă, din PSD-ul socialist”.<br/><br/>„Orban va conduce probabil guvernul până la alegerile din decembrie 2020. Partidul său de centru-dreapta, care aparține Grupului Creștin Democrat din Parlamentul European, ocupă 69 din 329 de mandate parlamentare. Cu ajutorul social-democraților renegați și a cinci partide mici, Orban a obținut un vot strâns de încredere, pentru un guvern minoritar. Mulți l-au sprijinit pe Orban, de frica noilor alegeri și a pierderii imunității”.<br/><br/>„Firmele din Germania și din străinătate se pot bucura”, consideră autorul, „că odată cu plecarea PSD incertitudinile dispar”. Orban ar urma să înfăptuiască „un echilibru macroeconomic”, potrivit propriilor sale declarații. <br/><br/>El „vrea să îmbunătățească climatul investițional, să investească în infrastructura-cheie, să-i atragă pe emigranții români în patrie, să asaneze aparatul de stat și să profesionalizeze instituțiile”.<br/><br/>Expertul KAS, Sieg, consideră că această „politică pro-business” este credibilă, deși nu se așteaptă la „măsuri radicale”. Iar actualul președinte sprijină cursul premierului Orban, „care provine din minoritatea maghiară”. <br/><br/>Cotat ca favorit în cursa alegerilor prezidențiale, „este foarte probabil că etnicul german Iohannis se va impune”, mai considera, acum o săptămână, jurnalistul german.</p>
    </article>
  </body>
</html>