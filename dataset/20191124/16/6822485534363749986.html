<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903128.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T16:05:00+00:00"/>
    <meta property="og:title" content="تحولات عراق/ افزایش شمار معترضان در میدان التحریر"/>
    <meta property="og:description" content="به گزارش فارس، تظاهرات‌ عراق در اعتراض به نقصان خدمات‌رسانی، بیکاری و فساد در کشور، امروز نیز ادامه یافت و بغداد و نزدیک به ۹ استان دیگر این کشور، همچنان شاهد اعتراضات مردمی و درگیری‌هایی است که به کشته و زخمی شدن تظاهرات‌کنندگان و نیروهای امنیتی‌ منجر شده است."/>
  </head>
  <body>
    <article>
      <h1>تحولات عراق/ افزایش شمار معترضان در میدان التحریر</h1>
      <address>
        <time datetime="2019-11-24T16:05:00+00:00">24 Nov 2019, 16:05</time>
      </address>
      <p>در سایه تداوم تظاهرات‌های مردمی در عراق، نهاد قضایی این کشور با صدور حکمی اعلام کرد که متخلفان در تظاهرات‌های اخیر، مشمول قانون مبارزه با تروریسم نمی‌شوند.</p>
      <p>به گزارش فارس، تظاهرات‌ عراق در اعتراض به نقصان خدمات‌رسانی، بیکاری و فساد در کشور، امروز نیز ادامه یافت و بغداد و نزدیک به ۹ استان دیگر این کشور، همچنان شاهد اعتراضات مردمی و درگیری‌هایی است که به کشته و زخمی شدن تظاهرات‌کنندگان و نیروهای امنیتی‌ منجر شده است.</p>
      <p>امروز وزارت دفاع عراق نیز اعلام کرد که طرف سومی در جریان کشته شدن شماری از تظاهرات‌کنندگان نقش دارد و گلوله‌های گاز اشک‌آور و دودزایی که علیه معترضان استفاده می‌شود را این وزارتخانه وارد نکرده است.</p>
      <p>از سوی دیگر، شورای عالی قضا در عراق نیز امروز تاکید کرد که تظاهرات‌‌های اخیر در عراق مشمول قانون مبارزه با تروریسم نمی‌شود.</p>
      <p>
        <b>قانون مبارزه با تروریسم مشمول متخلفان تظاهرات‌های اخیر نمی شود</b>
      </p>
      <p>دادگاه تمیز عراق، امروز طی حکمی تاکید کرد که تخلفات صورت گرفته از سوی برخی تظاهرات‌کنندگان؛ جرایم تروریستی به شمار نمی‌آید بلکه با این متخلفان بر اساس قانون مجازات برخورد می‌شود.</p>
      <p>شورای عالی قضاء عراق طی بیانیه‌ای این خبر را اعلام و تاکید کرد که بر اساس این حکم، با متخلفان در صفوف تظاهرات‌کنندگان مانند مجرمان عادی و طبق جرم اعلامی علیه آنها برخورد خواهد شد و تخلفات صورت گرفته مشمول قانون مبارزه با تروریسم نمی‌شود. </p>
      <p>
        <b>وزارت دفاع عراق: طرف سوم، مسئول کشتار در تظاهرات‌های اخیر است</b>
      </p>
      <p>وزارت دفاع عراق، با بیان اینکه گلوله‌های گاز اشک‌آور و دودزایی که در تظاهرات استفاده شده، چیزی نیست که نیروهای عراقی استفاده کرده باشند یا وزارت دفاع وارد کرده باشد، اعلام کرد، طرف سومی در این امر دخیل است.</p>
      <figure>
        <img src="https://media.farsnews.com/Uploaded/Files/Images/1398/09/03/13980903000758_Test_NewPhotoFree.jpg"/>
      </figure>
      <p>جدیدترین تحولات میدانی از تظاهرات‌های امروز در استانهای عراق:</p>
      <p>
        <b> ذی‌قار</b>
      </p>
      <p>به گفته یک منبع آگاه امنیتی، تظاهرات‌کنندگان در استان «ذی‌قار» عراق از صبح امروز، جاده‌ها و خیابان‌های اصلی در برخی مناطق این استان را با آتش زدن لاستیک خودروها بسته‌اند. معترضان در شهر الناصریه، مرکز استان ذی‌قار، تلاش کردند تا ساختمان اوقاف شیعیان را آتش بزنند. معترضان همچنین در شهرستان «سوق الشیخ» جاده اصلی میان این شهرستان و الناصریه را با آتش زدن لاستیک خودروها بستند.</p>
      <p>تظاهرات‌کنندگان همچنین شرکت نفت ذی‌قار و میدان نفتی «کطیعه» را محاصره کردند.</p>
      <figure>
        <img src="https://media.farsnews.com/Uploaded/Files/Images/1398/09/03/13980903000762_Test_NewPhotoFree.jpg"/>
      </figure>
      <p>استان ذی‌قار شب گذشته، شاهد کشته شدن سه معترض و زخمی شدن بیش از بیست نفر بود. پایگاه خبری شبکه الجزیره شمار قربانیان شب گذشته در ذی‌قار را سه کشته و ۵۰ زخمی اعلام کرد و نوشت که تظاهرات‌کنندگان دیشب، کنترل پنج پل شهر ناصریه را به دست گرفته‌اند.</p>
      <p>
        <b>استان میسان</b>
      </p>
      <p>تظاهرات‌ها در استان میسان، نیز از صبح امروز از سر گرفته شد و مردم این استان همزمان با ساکنان بغداد و سایر استانهای معترض، خواستار اصلاح امور اقتصادی و سیاسی کشور شدند.</p>
      <p>یک منبع آگاه امنیتی در میسان از بسته شدن شماری از خیابان‌های اصلی این استان و حضور هزاران دانشجو و دانش‌آموز در این اعتراض‌ها و تعطیلی دانشگاه‌ها و مدارس و بسته شدن اداره آموزش و پرورش میسان  خبر داد.</p>
      <p>
        <b>بغداد</b>
      </p>
      <p>پایتخت عراق، امروز شاهد تشدید تدابیر امنیتی و بازاستقرار نیروهای امنیتی، نظامی و مبارزه با تروریسم و پلیس ضدشورش است. این اقدام در پی فراخوان معترضان در شبکه‌های اجتماعی برای برگزاری تظاهرات گسترده امروز در پایتخت و سایر استانهای معترض صورت می‌گیرد.</p>
      <p>پایگاه خبری «عین العراق» نوشت که شمار تظاهرات‌کنندگان امروز بسیار بیشتر شده و تحصن‌کنندگان در میدان التحریر پایتخت همچنان خواستار برکناری دولت و برگزاری انتخابات زودهنگام و معرفی عاملان کشته شدن معترضان در جریان تظاهرات‌های جاری، محاکمه آنها، در کشورند.</p>
      <p>شب گذشته درگیری میان نیروهای امنیتی و معترضان در پایتخت عراق نیز دست‌کم چهار زخمی به همراه داشت.</p>
      <p>خبرگزاری آلمان به نقل از شاهدان عینی از اقدام صدها معترض در استان بصره، مبنی بر بستن جاده‌های اصلی در این استان از ساعات اولیه صبح امروز و آتش‌زدن لاستیک خودروها نوشت.</p>
      <p>
        <b>کربلای معلی</b>
      </p>
      <p>تظاهرات‌ها در کربلای معلی نیز ادامه دارد و به نوشته خبرگزاری آناتولی، در جریان تظاهرات‌های عصر روز گذشته در کربلای معلی و به طور مشخص در محله «الکرمة» دست‌کم شش نفر زخمی شدند. </p>
      <p>
        <b>بصره</b>
      </p>
      <p>تظاهرات‌ها در استان بصره نیز همچنان ادامه دارد و معترضان جاده  الزبیر واقع در غرب بصره به مرکز این شهر را بسته‌اند. پایگاه خبری «شفق نیوز»، اعلام کرد که در جریان تظاهرات‌های امروز در مناطق «الزبیر»، «ام قصر» دو نفر کشته و بیش از هفتاد نفر زخمی شدند. کمیته حقوق بشر در بصره نیز کشته شدن، دو نفر از تظاهرات‌کنندگان را تایید کرد.</p>
      <p>پایگاه خبری «بغداد الیوم» نیز با انتشار عکسی از اعتراض‌های امروز در بصره، نوشت که معترضان، امروز یک خودروی پلیس ضد شورش را در نزدیکی یک تقاطع نظامی در مرکز بصره آتش زدند.</p>
      <p>دانش آموزان، امروز ورودی اداره آموزش و پرورش در الزبیر را بستند.</p>
      <p>
        <b>دیالی</b>
      </p>
      <p>تظاهرات‌های دانشجویی در چهار منطقه در استان دیالی  نیز ادامه دارد.</p>
      <p>
        <b>نینوی</b>
      </p>
      <p>نیروهای امنیتی، ساختمان شورای استانداری نینوی را محاصره کرده‌اند و مانع نزدیک شدن معترضان به این ساختمان می‌شوند.</p>
    </article>
  </body>
</html>