<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/politics/eklogi-ptd-kai-anatheorisi-syntagmatos-x-tsiliotis-kai-k-mayroeidi-sto-one-channel/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T16:19:52+00:00"/>
    <meta property="og:title" content="Εκλογή ΠτΔ και αναθεώρηση συντάγματος: Χ. Τσιλιώτης και Κ. Μαυροειδή στο One Channel"/>
    <meta property="og:description" content="Ο συνταγματολόγος και καθηγητής στο Πανεπιστήμιο Πελοποννήσου, Χάρης Τσιλιώτης και η δικηγόρος και ποινικολόγος Κατερίνα Μαυροειδή, μιλούν στην εκπομπή One Line Weekend και αναλύουν την επικείμενη σημαίνουσα κοινοβουλευτική διαδικασία."/>
  </head>
  <body>
    <article>
      <h1>Εκλογή ΠτΔ και αναθεώρηση συντάγματος: Χ. Τσιλιώτης και Κ. Μαυροειδή στο One Channel</h1>
      <h2>Ο συνταγματολόγος και καθηγητής στο Πανεπιστήμιο Πελοποννήσου, Χάρης Τσιλιώτης και η δικηγόρος και ποινικολόγος Κατερίνα Μαυροειδή, μιλούν στην εκπομπή One Line Weekend και αναλύουν την επικείμενη σημαίνουσα κοινοβουλευτική διαδικασία.</h2>
      <address><time datetime="2019-11-24T16:19:52+00:00">24 Nov 2019, 16:19</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Την Δευτέρα (25/11) η Βουλή ψηφίζει τις αναθεωρητέες διατάξεις του Συντάγματος. Μεταξύ αυτών, η αποσύνδεση της διάλυσης της Βουλής και η κήρυξη εκλογών σε περίπτωση αδυναμίας εκλογής του Προέδρου της Δημοκρατίας (ΠτΔ).</p>
      <p>Ο συνταγματολόγος και καθηγητής στο Πανεπιστήμιο Πελοποννήσου, Χάρης Τσιλιώτης και η δικηγόρος και ποινικολόγος Κατερίνα Μαυροειδή, μιλούν στην εκπομπή One Line Weekend και αναλύουν την επικείμενη σημαίνουσα κοινοβουλευτική διαδικασία.</p>
      <p>
        <a href="https://www.in.gr/2019/11/24/life/lakis-lazopoulos-mila-gia-proti-fora-gia-thanato-tis-gynaikas-tou/">Δείτε επίσης: Λάκης Λαζόπουλος : Μιλά για πρώτη φορά για το θάνατο της γυναίκας του</a>
      </p>
      <p>«Η αποσύνδεση της διάλυσης της Βουλής σε ενδεχόμενη αποτυχία εκλογής ΠτΔ είναι μια σημαντική διαδικασία για να αποφευχθούν οι πολιτικές σκοπιμότητες» εξηγεί η κ. Μαυροειδή. Σημειώνει μάλιστα πώς με την νέα διάταξη, ο ΠτΔ θα μπορεί να εκλεγεί με «μία σχετική πλειοψηφία».</p>
      <p>«Το να μην διαλύεται η Βουλή όταν δεν εκλέγεται ΠτΔ είναι μια διάταξη στην οποία ομονοούσαν όλα τα κόμματα, πλην του ΚΚΕ. Από εκεί και πέρα, οι προτάσεις για τον τρόπο εκλογής ποικίλουν. Η πρόταση της πλειοψηφίας, η οποία και θα περάσει, λέει ότι θα υπάρχουν τρεις ψηφοφορίες, στις δύο πρώτες θα χρειάζονται 200 ψήφοι και στην τρίτη 180, όπως συμβαίνει τώρα.</p>
      <p>Αυτό που αλλάζει, είναι ότι εάν δεν εκλεγεί ΠτΔ στις πρώτες τρεις ψηφοφορίες, δεν οδηγείται η χώρα σε εκλογές, αλλά σε τέταρτη ψηφοφορία, στην οποία με την απόλυτη πλειοψηφία του όλου αριθμού των βουλευτών, δηλαδή με 151 ψήφους, εκλέγεται ΠτΔ.</p>
      <p>Αν και πάλι δεν εκλεγεί ΠτΔ, πάμε σε πέμπτη ψηφοφορία, κατά την οποία δεν χρειάζονται 120 ψήφοι όπως ακούγεται. Αυτός που θα πλειοψηφίσει θα εκλεγεί ΠτΔ» εξηγεί ο κ. Τσιλιώτης. Μάλιστα, ο κ. Τσιλιώτης εξηγεί πώς διαφωνεί με αυτή την ρύθμιση που πρότεινε η πλειοψηφία, όπως και με την πρόταση του ΣΥΡΙΖΑ η οποία «προβλέπει ένα μπαράζ ψηφοφοριών για έξι μήνες και μετά προσφυγή στο λαό».</p>
      <p>Αναφορικά με τον αν η άμεση εκλογή του λαού αλλοιώνει την μορφή του πολιτεύματος, ο καθηγητής Συνταγματικού Δικαίου είναι ξεκάθαρος. «Είναι απόλυτα λάθος η άποψη πώς η καθιέρωση άμεσης εκλογής από το λαό αποτελεί αλλοίωση της μορφής του πολιτεύματος.</p>
      <p>Υπάρχουν χώρες όπως η Αυστρία, η Ιρλανδία, όπου ο ΠτΔ δεν έχει σημαντικές εξουσίες, όμως υπάρχει άμεση εκλογή του από το λαό. Εκεί που ανακύπτει εύλογη συζήτηση είναι τι θα γινόταν εάν υπήρχε ένας πρόεδρος με αυξημένες εξουσίες και άμεση εκλογή από το λαό» τονίζει.</p>
      <p>Εξηγεί σχετικά πώς «η μορφή του πολιτεύματός μας, εξαρτά τον βίο της κυβέρνησης από την εμπιστοσύνη της Βουλής. Αυτό δεν μπορεί να αλλάξει. Κοιτάξτε, στην Ελλάδα, έχουμε προεδρευόμενη κοινοβουλευτική δημοκρατία. Ο όρος αυτός δεν υπάρχει στη διεθνή βιβλιογραφία του Συνταγματικού Δικαίου. Υπάρχει προεδρική, κοινοβουλευτική και ημιπροεδρική.</p>
      <p>Ουσιαστικά το σύνταγμά μας, προβλέπει πώς ο πρώτος τη τάξει πολιτειακός παράγων θα είναι αιρετός. Όμως το πώς θα εκλέγεται, άμεσα, έμμεσα, με εκλεκτορικό σώμα και τι αρμοδιότητες θα έχει, είναι θέμα του συνταγματικού νομοθέτη».</p>
      <p>Μάλιστα, ο κ. Τσιλιώτης τάσσεται υπέρ της άμεσης εκλογής ΠτΔ από το λαό, χαρακτηρίζοντας βέβαια την άποψή του ως «μειοψηφική στο πολιτικό σύστημα». Η κ. Μαυροειδή από την πλευρά της διαφωνεί κάθετα με την άμεση εκλογή ΠτΔ.</p>
      <figure>
        <iframe src="https://www.youtube.com/embed/vXTIvuu0iJA" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/politiki/eklogi-ptd-kai-anatheorisi-syntagmatos-x-tsiliotis-kai-k-mayroeidi-sto-one-channel/">onetv.gr</a></p>
      <p>
        <a href="https://www.tanea.gr/2019/11/24/health/kindynos-apo-tin-yperkatanalosi-antiviotikon-stin-ellada/">Κίνδυνος από την υπερκατανάλωση αντιβιοτικών στην Ελλάδα</a>
      </p>
    </article>
  </body>
</html>