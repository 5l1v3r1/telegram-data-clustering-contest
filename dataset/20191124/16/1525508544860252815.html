<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779955/%D9%BE%D8%A7%D9%84%D8%A7%DB%8C%D8%B4%DA%AF%D8%A7%D9%87-%D8%B4%D9%87%D8%B1%D9%82%D8%AF%D8%B3-%D8%B1%D9%88%D8%B2%D8%A7%D9%86%D9%87-%DB%B3%DB%B5%DB%B0%D8%A8%D8%B4%DA%A9%D9%87-%D8%A8%D9%86%D8%B2%DB%8C%D9%86-%D8%A8%D8%AF%D9%88%D9%86-%D8%A2%D9%84%D8%A7%DB%8C%D9%86%D8%AF%DA%AF%DB%8C-%D8%AA%D9%88%D9%84%DB%8C%D8%AF-%D9%85%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:29:50+00:00"/>
    <meta property="og:title" content="معاون رییس جمهور؛ پالایشگاه شهرقدس روزانه ۳۵۰بشکه بنزین بدون آلایندگی تولید می کند"/>
    <meta property="og:description" content="قدس- رئیس سازمان حفاظت محیط زیست با اشاره به اینکه برای احداث خط تولید بنزین بدون آلایندگی ۲ میلیون دلار هزینه شده است گفت: این پالایشگاه روزانه ۳۵۰بشکه بنزین بدون آلایندگی تولید می کند."/>
  </head>
  <body>
    <article>
      <h1>معاون رییس جمهور؛ پالایشگاه شهرقدس روزانه ۳۵۰بشکه بنزین بدون آلایندگی تولید می کند</h1>
      <address>
        <time datetime="2019-11-24T16:29:50+00:00">24 Nov 2019, 16:29</time>
      </address>
      <p>به گزارش <a href="https://www.mehrnews.com/">خبرنگار مهر</a>، عیسی کلانتری عصر یکشنبه در مراسم بهره‌برداری از خط تولید بنزین بدون آلایندگی و مکمل یک واحد تولیدی بخش خصوصی در شهرستان قدس در جمع خبرنگاران با بیان اینکه ۶۵ درصد آلودگی هوا در زمستان متعلق به خودروهای گازوئیلی می باشد اظهار داشت: اگر نظارت هدفمند وجود نداشته باشد، به مروز زمان استانداردها کاهش پیدا کرده و توجه به سود اقتصادی افزایش پیدا خواهد کرد لذا تا حد امکان با پایش مستمر باید از کاهش کیفیت و استانداردها بکاهیم.</p>
      <p>کلانتری در ادامه با تاکید بر اینکه بخش عمده آلودگی هوا به خاطر سوخت‌های فسیلی است افزود: در قدس و شهریار به دلیل فعالیت واحدهای شن و ماسه که سطح زمین را مورد تخریب قرار می دهند توجهی به بهبود وضعیت محیط زیست منطقه نمی شود که در این زمینه نیاز است که یک تمهید جدی صورت بگیرد.</p>
      <p>رییس سازمان حفاظت محیط زیست در خصوص افتتاح خط تولید بنزین این واحد پالایشگاهی کوچک مقیاس عنوان داشت: این واحد با اعتبار ۲ میلیون دلاری احداث شده است و روزانه ۳۵۰ بشکه بنزین با استاندارد یورو ۵ را تولید می کند که در همین راستا برای ۴۰ نفر نیز اشتغال زایی صورت گرفته است که یک اقدام ارزشمند محسوب می شود.</p>
      <p>معاون رییس جمهور به سودآوری این واحد نیز اشاره کرد و بیان داشت: مواد اولیه این واحد نفتا است که با قیمتی معادل هرکیلو ۳۲۰۰ تومان خریداری شده و بنزین تولیدی با لیتری حدود ۸۰۰۰ تومان صادر می شود که سودآوری مطلوبی به حساب می آید.</p>
    </article>
  </body>
</html>