<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301857/%D8%B4%D9%86%D8%A7%D8%B3%D8%A7%DB%8C%DB%8C-%DB%B4-%D8%A8%D8%B1%D9%86%D8%A7%D9%85%D9%87-%D8%A7%D9%88%D9%84%D9%88%DB%8C%D8%AA-%D8%AF%D8%A7%D8%B1-%D8%AF%D8%B1-%D8%AD%D9%88%D8%B2%D9%87-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T16:04:49+00:00"/>
    <meta property="og:title" content="شناسایی ۴ برنامه اولویت دار در حوزه آسیب های اجتماعی"/>
    <meta property="og:description" content="ایسنا/گیلان معاون استاندار گیلان از شناسایی آسیب های فرهنگی و اجتماعی موجود در جامعه در شورای اجتماعی کشور خبر داد و تصریح کرد: اولویت های کاری کارگروه اجتماعی، فرهنگی، سلامت، زنان و خانواده در چهار محور حاشیه نشینی، اعتیاد، طلاق و مفاسد اخلاقی مشخص شد."/>
  </head>
  <body>
    <article>
      <h6 class="kicker">معاون استاندار گیلان خبر داد</h6>
      <h1>شناسایی ۴ برنامه اولویت دار در حوزه آسیب های اجتماعی</h1>
      <address><time datetime="2019-11-24T16:04:49+00:00">24 Nov 2019, 16:04</time> by <a rel="author">طاهره رفعتی</a></address>
      <p>ایسنا/گیلان معاون استاندار گیلان از شناسایی آسیب های فرهنگی و اجتماعی موجود در جامعه در شورای اجتماعی کشور خبر داد و تصریح کرد: اولویت های کاری کارگروه اجتماعی، فرهنگی، سلامت، زنان و خانواده در چهار محور حاشیه نشینی، اعتیاد، طلاق و مفاسد اخلاقی مشخص شد.</p>
      <p>محمود قاسم نژاد در کارگروه اجتماعی، فرهنگی، سلامت، زنان و خانواده استانداری گیلان، با اشاره به اهمیت بالای مسائل فرهنگی و اجتماعی در جامعه، اظهار کرد: ابعاد گوناگون مسائل فرهنگی و اجتماعی می تواند اثرات مثبت و منفی بر عملکرد آحاد جامعه داشته باشد.</p>
      <p>وی با اشاره به ضرورت پرداختن به آسیب های فرهنگی و اجتماعی در کارگروه های مربوطه، افزود: کارگروه فرهنگی، اجتماعی، سلامت، زنان و خانواده زمینه تبیین مسائل فرهنگی و اجتماعی را فراهم می کند تا با استفاده از تجارب، دانش، اعتبارات و ظرفیتهای دستگاه ها آسیب ها را به حداقل برسانیم.</p>
      <p>معاون سیاسی، امنیتی و اجتماعی استاندار گیلان از شناسایی آسیب های فرهنگی و اجتماعی موجود در جامعه در شورای اجتماعی کشور خبر داد و تصریح کرد: با توجه به تاکیدات مقام معظم رهبری اولویت های کاری کارگروه مذکور در چهار محور حاشیه نشینی، اعتیاد، طلاق و مفاسد اخلاقی مشخص شد.</p>
      <p>قاسم نژاد اعتیاد را ریشه بسیاری از آسیب های اجتماعی دانست و تصریح کرد: بسیاری از ناهنجاری ها همچون عدم درآمد کافی و سطح پایین رفاه خانوار طلاق را به دنبال دارد لذا ماموریت اصلی کارگروه فرهنگی، اجتماعی، سلامت، زنان و خانواده این است که در کنار آسیب های اجتماعی به مباحثی از قبیل فضای مجازی، بیماری های غیر واگیر، سبک زندگی، سرطان ها، دیابت و امنیت غذایی بپردازد. در این راستا کمیته های لازم ذیل کارگروه مذکور به دبیری دستگاه های مربوطه تشکیل خواهد شد. برنامه های ارائه شده توسط این کمیته ها در شورای برنامه ریزی و توسعه استان اعتبار دریافت می کنند.</p>
      <p>وی با بیان اینکه استان گیلان طی سال های ۹۷-۹۶ رتبه های اول تا هفتم طلاق در کشور را دارا بوده است، عنوان کرد: نرخ طلاق در گیلان طی سال گذشته ۱.۶ درصد افزایش یافته و رتبه هشتم نرخ خودکشی را در کشور داریم. رتبه گیلان در تعداد زنان سرپرست خانوار نیز ۱۱ کشوری است.</p>
      <p>معاون استاندار گیلان با بیان اینکه ماده ۱۰ آیین نامه اجرایی شورای برنامه ریزی و توسعه استان وظایف کارگروه فرهنگی، اجتماعی، سلامت، زنان و خانواده را تبیین کرده است، متذکر شد: شناسایی و کاهش کانون های آسیب پذیر اجتماعی، بررسی و ارائه راهکارهای ارتقای شاخص های رفاه و توسعه اجتماعی، ترویج سبک زندگی ایرانی و اسلامی و توجه به سلامت و امنیت غذایی از جمله این وظایف است.</p>
      <p>قاسم نژاد با اشاره به تجمیع شورای سلامت و امنیت غذایی، کارگروه امور بانوان و خانواده، کارگروه توسعه گردشگری و صیانت از بناهای تاریخی و میراثی و کارگروه فرهنگی و اجتماعی در کارگروه فرهنگی، اجتماعی، سلامت، زنان و خانواده استان، گفت: به دنبال بهبود شاخص های فرهنگی و اجتماعی استان هستیم.</p>
      <p>رحیم حیدری، مدیرکل دفتر امور اجتماعی و فرهنگی استانداری گیلان نیز، محور برنامه ششم توسعه را کاهش آسیب های فرهنگی و اجتماعی دانست و اظهار کرد: امروز همه مسئولان نظام در حوزه آسیب های اجتماعی دغدغه مند هستند لذا ارائه تصویر امیدوارکننده از وضعیت شاخص های فرهنگی و اجتماعی نباید منجر به نادیده گرفتن مسائل شود، بلکه برنامه ریزی های لازم جهت رفع آسیب ها صورت گیرد.</p>
      <p>وی کاهش آسیب های اجتماعی را نیازمند همکاری همه دستگاه ها دانست و گفت: فقر و بیکاری دو عامل اصلی در همه آسیب های فرهنگی و اجتماعی است لذا برای تقابل با آسیب ها ابتدا باید فقر و بیکاری را از بین ببریم.</p>
      <p>مدیرکل امور اجتماعی گیلان با بیان اینکه کاهش فقر و بیکاری آسیب های اجتماعی را کنترل می کند، یادآور شد: مراکز علمی و مذهبی باید به کمک دستگاه ها بیایند، زیرا هیچ فرد یا مجموعه ای از آسیب های اجتماعی مصون نیست.</p>
      <p>حیدری با بیان اینک اعضای کارگروه فرهنگی، اجتماعی، سلامت، زنان و خانواده استان آسیب های اجتماعی را یک معضل ملی ببینند، خاطرنشان کرد: کاهش آسیب های فرهنگی و اجتماعی نیازمند استفاده از ظرفیت های فرهنگی و اجتماعی است.</p>
      <p>وی حاشیه نشینی را یکی از عمده ترین عوامل بروز و ظهور آسیب های اجتماعی دانست و متذکر شد: باید با اشتغالزایی و بهبود وضعیت معیشت روستاییان کانون حاشیه سازی را کنترل کنیم. در این راستا استفاده از ظرفیت سازمان های مردم نهاد مورد تاکید است.</p>
      <p>انتهای پیام</p>
    </article>
  </body>
</html>