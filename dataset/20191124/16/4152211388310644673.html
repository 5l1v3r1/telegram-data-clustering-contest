<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594457"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T16:58:00+00:00"/>
    <meta property="og:title" content="দৈনিক এক লাখ সোনালি ব্যাগ তৈরির কার্যক্রম শুরু"/>
    <meta property="og:description" content="পাট থেকে দৈনিক এক লাখ সোনালি ব্যাগ তৈরির কার্যক্রম শুরু হয়েছে বলে সংসদীয় কমিটিকে জানিয়েছে বস্ত্র ও পাট মন্ত্রণালয়। রবিবার (২৪ নভেম্বর) সংসদ ভবনে অনুষ্ঠিত কমিটির বৈঠকে মন্ত্রণালয়ের পক্ষ থেকে এ তথ্য জানানো হয়।সংসদ সচিবালয় এক সংবাদ বিজ্ঞপ্তিতে জানিয়েছে, পরিবেশবান্ধব এই সোনালি ব্যাগ উৎপাদনে..."/>
  </head>
  <body>
    <article>
      <h1>দৈনিক এক লাখ সোনালি ব্যাগ তৈরির কার্যক্রম শুরু</h1>
      <address><time datetime="2019-11-24T16:58:00+00:00">24 Nov 2019, 16:58</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2017/10/05/13a04fc99ee21dbcf28c3fc881971e47-59d61d35c69a4.jpg"/>
        <figcaption>সংসদীয় কমিটির বৈঠক</figcaption>
      </figure>
      <p>পাট থেকে দৈনিক এক লাখ সোনালি ব্যাগ তৈরির কার্যক্রম শুরু হয়েছে বলে সংসদীয় কমিটিকে জানিয়েছে বস্ত্র ও পাট মন্ত্রণালয়। রবিবার (২৪ নভেম্বর) সংসদ ভবনে অনুষ্ঠিত কমিটির বৈঠকে মন্ত্রণালয়ের পক্ষ থেকে এ তথ্য জানানো হয়।<br/>সংসদ সচিবালয় এক সংবাদ বিজ্ঞপ্তিতে জানিয়েছে, পরিবেশবান্ধব এই সোনালি ব্যাগ উৎপাদনে গবেষণার জন্য প্রায় ১ হাজার কোটি টাকা দিচ্ছে পরিবেশ, বন ও জলবায়ু পরিবর্তন বিষয়ক মন্ত্রণালয়।<br/>সংবাদ বিজ্ঞপ্তিতে আরও বলা হয়, ইতোমধ্যে জলবায়ু পরিবর্তন ট্রাস্ট ফান্ডের অর্থায়নে বাংলাদেশ পাটকল করপোরেশন (বিজেএমসি) প্রস্তাবিত পাট থেকে পরিবেশবান্ধব সোনালি ব্যাগ উৎপাদনের জন্য অধিকতর গবেষণা কার্যক্রম গ্রহণ ও সম্পাদন শীর্ষক প্রকল্পের জন্য ৯ কোটি ৯৬ লাখ ৮৯ হাজার টাকা ছাড়ের জন্য মন্ত্রণালয় থেকে প্রশাসনিক আদেশ জারি করা হয়েছে।<br/>মির্জা আজমের সভাপতিত্বে সংসদ ভবনে অনুষ্ঠিত বৈঠকে কমিটির সদস্য বস্ত্র ও পাট মন্ত্রণালয়ের মন্ত্রী গোলাম দস্তগীর গাজী, রণজিত কুমার রায়, মো. নজরুল ইসলাম চৌধুরী, শাহীন আক্তার, আব্দুল মমিন মণ্ডল, খাদিজাতুল আনোয়ার ও তামান্না নুসরাত (বুবলী) অংশ নেন।<br/><br/>বৈঠকে জাতীয় বস্ত্র দিবসের প্রস্তুতি এবং শেখ হাসিনা নকশিপল্লি, শেখ হাসিনা বিশেষায়িত জুটমিল, জামালপুর, শেখ হাসিনা তাঁতপল্লি, শেখ হাসিনা সোনালি আঁশ ভবন, শেখ হাসিনা টেক্সটাইল ইঞ্জিনিয়ারিং কলেজ, মাদারীপুর ও জামালপুর, সোনালি ব্যাগ প্রকল্প ও ভিসকস প্রকল্পের অগ্রগতি সম্পর্কে আলোচনা হয়।</p>
      <footer>/ইএইচএস/এইচআই/এমওএফ/</footer>
    </article>
  </body>
</html>