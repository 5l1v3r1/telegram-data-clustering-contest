<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563092/pyra-androylaki-se-gennimata-synedrio-fast-track"/>
    <meta property="og:site_name" content="NOOZ."/>
    <meta property="article:published_time" content="2019-11-24T16:06:00+00:00"/>
    <meta property="og:title" content="&quot;Πυρά&quot; Ανδρουλάκη σε Γεννηματά: Συνέδριο... fast track"/>
    <meta property="og:description" content="Αυστηρή κριτική στην Φώφη Γεννηματά άσκησε από το βήμα του Συνεδρίου, ο Νίκος Ανδρουλάκης, λέγοντας πως δεν αξιοποίησε τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ."/>
  </head>
  <body>
    <article>
      <h1>"Πυρά" Ανδρουλάκη σε Γεννηματά: Συνέδριο... fast track</h1>
      <address>
        <time datetime="2019-11-24T16:06:00+00:00">24 Nov 2019, 16:06</time>
      </address>
      <p>
        <b>Αυστηρή κριτική στην Φώφη Γεννηματά άσκησε από το βήμα του Συνεδρίου, ο Νίκος Ανδρουλάκης, λέγοντας πως δεν αξιοποίησε τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ.</b>
      </p>
      <p>Όσο για τη <b>διεκδίκηση της ηγεσίας</b> το 2021, - απαντώντας στην Γεννηματά που "πέταξε το γάντι" χθες κατά την ομιλία της - σημείωσε με νόημα πως "το που θα βρίσκεται τότε ο καθένας είναι προσωπική επιλογή. Το που θα είναι οι ψηφοφόροι είναι στοίχημα για όλους". </p>
      <p>Είπε πως είναι θλιβερό να συγκρίνουμε τα ποσοστά του ΚΙΝΑΛ με τα ποσοστά του διασπασμένου ΠΑΣΟΚ.</p>
      <p>"Γιατί η ανασφάλεια ήταν χειρότερη από την προοπτική", είπε ο κ. Ανδρουλάκης και πρόσθεσε ότι "ο <b>Στ. Θεοδωράκης</b> ήρθε για να φύγει και οι κ. <b>Ραγκούσης</b>, <b>Μπίστης </b>κι άλλοι που αποχώρησαν έκαναν μαθήματα σ΄ όσους κράτησαν όρθια την παράταξη".</p>
      <p>"Ποιος έφερε τον Δούρειο Ίππο εδώ μέσα; Θα κάναμε τα ίδια λένε; Μάλλον δεν κατάλαβαν τίποτα", υπογράμμισε ο <b>ευρωβουλευτής </b>του Κινήματος Αλλαγής.</p>
      <p>Ανέφερε ακόμη ότι τα όσα επεσήμανε πρόσφατα για "τον κίνδυνο η παράταξη να γίνει ΚΚΕ του Κέντρου", δεν συνιστούσαν παρά τη προειδοποίηση ότι αντίθετα με αυτό, η διαφορετική άποψη ήταν κατάκτηση επί <b>Ανδρέα Παπανδρέου </b>και <b>Κώστα Σημίτη</b>.</p>
      <p>Επίσης υποστήριξε ότι το συνέδριο, όπως γίνεται, δεν αρμόζει στην ιστορία του ΠΑΣΟΚ.</p>
      <p>"Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας", σημείωσε</p>
      <p>Κατέθεσε ένα συνολικό προβληματισμό για τις ιδεολογικές και πολιτικές προκλήσεις του χώρου και τα μεγάλα ζητήματα προοπτικής της χώρας.</p>
      <p>"Πρέπει να επινοήσουμε μια νέα πολιτική αναγέννησης της σοσιαλδημοκρατίας. Πρέπει να κατανοήσει η ευρωπαϊκή σοσιαλδημοκρατία ότι ο αγώνας για τη Δημοκρατία είναι συνεχής αγώνας. Πρέπει να εμπνεόμαστε από τον Ανδρέα Παπανδρέου που ήταν αντισυστημικός μέσα στο σύστημα" είπε.</p>
      <p>Εμφανίστηκε ωστόσο αισιόδοξος υποστηρίζοντας ότι "μπορούμε να τα καταφέρουμε. Μας δίνει περιθώριο η επιστροφή του ΣΥΡΙΖΑ στην πρακτική των μπαχαλάκηδων και της ΝΔ στη πελατειακή πολιτική της Δεξιάς. Αρκεί η προηγούμενη περίοδος των χαμηλών ποσοστών να είναι μικρό διάλλειμα".</p>
      <related>
        <a href="https://www.nooz.gr/greece/1563065/thyellwdes-to-synedrio-toy-pasok-allagi-igesias-zitise-o-geroylanos-pyra-kai-apo-androylaki-vid-"/>
        <a href="https://www.nooz.gr/greece/1562864/synedrio-pasok-mia-dokimasia-gia-to-kinal"/>
        <a href="https://www.nooz.gr/greece/1562707/giwrgos-papandreoy-protimise-ti-bienni-apo-to-synedrio-toy-pasok-"/>
        <a href="https://www.nooz.gr/greece/1562365/pasok-epistoli-%E2%80%93-kolafos-apo-ton-stefano-xekalaki-parwdia-to-synedrio-tha-eimai-apwn"/>
      </related>
    </article>
  </body>
</html>