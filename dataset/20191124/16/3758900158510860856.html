<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/kultura/news-nowy-tydzien-w-kulturze-roman-polanski-na-gali-w-lodzi-histo,nId,3349022"/>
    <meta property="og:site_name" content="RMF24"/>
    <meta property="article:published_time" content="2019-11-24T16:53:21+00:00"/>
    <meta property="og:title" content="Nowy tydzień w kulturze. Roman Polański na gali w Łodzi, &quot;Historia małżeńska&quot; w kinach"/>
    <meta property="og:description" content="Filmowa CINERGIA w Łodzi. Premiera spektaklu na podstawie tekstów Zdzisława Beksińskiego w Sanoku. I &quot;Historia małżeńska&quot; w gwiazdorskiej obsadzie w kinach. Tak zapowiada się najnowszy tydzień w kulturze."/>
  </head>
  <body>
    <article>
      <h1>Nowy tydzień w kulturze. Roman Polański na gali w Łodzi, "Historia małżeńska" w kinach</h1>
      <address><time datetime="2019-11-24T16:53:21+00:00">24 Nov 2019, 16:53</time> by <a rel="author" href="https://www.rmf24.pl/tylko-w-rmf24/katarzyna-sobiechowska-szuchta" target="_blank">Katarzyna Sobiechowska-Szuchta</a></address>
      <p>
        <b>Filmowa CINERGIA w Łodzi. Premiera spektaklu na podstawie tekstów Zdzisława Beksińskiego w Sanoku. I "Historia małżeńska" w gwiazdorskiej obsadzie w kinach. Tak zapowiada się najnowszy tydzień w kulturze.</b>
      </p>
      <figure>
        <img src="https://i.iplsc.com/roman-polanski/0009ELVATP6NT46J-C123-F4.png"/>
        <figcaption>Roman Polański<cite>/ Jonathan Rebboah /PAP/EPA</cite></figcaption>
      </figure>
      <h4>CINERGIA w Łodzi</h4>
      <p>24. Forum Kina Europejskiego CINERGIA w Łodzi do 30 listopada trwać będzie w Łodzi. Tego dnia <b>gościem gali zamknięcia ma być Roman Polański.</b> Autor m.in. "Pianisty", "Noża w wodzie" czy "Dziecka Rosemary" odbierze statuetkę Złotego Glana, którym łódzka Cinergia od lat honoruje niepokornych twórców filmowych. Uczestnicy gali przedpremierowo zobaczą najnowszy film Polańskiego, wyróżniony Wielką Nagrodą Jury i Nagrodą FIPRESCI na ostatnim festiwalu w Wenecji obraz "Oficer i szpieg".</p>
      <p><b>Do najbliższej soboty widzowie zobaczą produkcje prezentowane i nagradzane na najważniejszych tegorocznych festiwalach filmowych.</b> M.in. "Malowanego ptaka" zrealizowanego na podstawie książki Jerzego Kosińskiego przez Vaclava Marhoula, "Tommaso" Abla Ferrary, "Matthias i Maxime" Xaviera Dolana oraz "O nieskończoności" Roya Anderssona. Oprócz retrospektywy produkcji irlandzkiego reżysera Lennego Abrahamsona, zaplanowano też przegląd filmów czeskiej dokumentalistki Jany Sevcikovej oraz - pod hasłem "Niepozorna szarża. Nowe kino z Izraela" - realizacji młodych reżyserów izraelskich.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-stowarzyszenie-tworcow-filmowych-chce-wykluczyc-polanskiego%2CnId%2C3343102%3Fparametr%3Dembed_linki">Stowarzyszenie twórców filmowych chce wykluczyć Polańskiego</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-francuska-artystka-oskarza-romana-polanskiego-o-pobicie-i-gw%2CnId%2C3325954%3Fparametr%3Dembed_linki">Francuska artystka oskarża Romana Polańskiego o pobicie i gwałt</a>
        </li>
      </ul>
      <h4>"Wywiad, którego nie będzie"</h4>
      <p>W środę <b>27 listopada w Sanoku odbędzie się premiera spektaklu teatralnego "Wywiad, którego nie będzie", który powstał na podstawie tekstów Zdzisława Beksińskiego.</b> Rolę malarza, który był również rzeźbiarzem, grafikiem i fotografikiem, zagra Rafał Szałajko. Autorem scenariusza i reżyserem jest przyjaciel artysty i dyrektor sanockiego Muzeum Historycznego, gdzie znajduje się Galeria Beksińskiego, Wiesław Banach.</p>
      <p>Beksiński urodził się w Sanoku w 1929 roku. Po studiach na Politechnice Krakowskiej wrócił do Sanoka i przez kilka lat pracował jako plastyk w tamtejszej Fabryce Autobusów Autosan.</p>
      <p>W 2005 roku Beksiński został zamordowany w swoim mieszkaniu w Warszawie. Zgodnie z jego wolą, pochowano go w Sanoku.</p>
      <p>Przedstawienie "Wywiad, którego nie będzie" 27 listopada można będzie obejrzeć w Sanockim Domu Kultury, 29 listopada w Instytucie Muzyki Uniwersytetu Rzeszowskiego, a 22 lutego w Służewieckim Domu Kultury w Warszawie.</p>
      <h4>"Historia małżeńska" w kinach</h4>
      <p>"Historia małżeńska" w reżyserii nominowanego do Oscara Noah Baumbacha 29 listopada trafi do polskich kin. To portret rozpadającego się małżeństwa i rodziny, która jednak chce pozostać razem.</p>
      <p>
        <b>Główne role grają Scarlett Johansson i Adam Driver, w obsadzie są także Laura Dern, Alan Alda i Ray Liotta.</b>
      </p>
      <p>6 grudnia film trafi do Netflixa, ale wcześniej, w związku z oscarowym wyścigiem, musi być wyświetlany na dużych ekranach.</p>
      <figure>
        <iframe src="https://www.youtube.com/embed/If9ziaw8U-s" width="560" height="315" data-service="Youtube" scrolling="no"/>
      </figure>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-nowa-plyta-coldplay-zespol-zaprezentowal-piosenki-z-everyday%2CnId%2C3348517%3Fparametr%3Dembed_linki">Nowa płyta Coldplay. Zespół zaprezentował piosenki z „Everyday Life” podczas koncertu</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-clint-eastwood-nie-zwalnia-tempa-w-los-angeles-odbyla-sie-pr%2CnId%2C3346928%3Fparametr%3Dembed_linki">Clint Eastwood nie zwalnia tempa. W Los Angeles odbyła się premiera nowego filmu 89-latka</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-wilk-i-zajac-powraca-powstana-nowe-odcinki-kultowej-kreskowk%2CnId%2C3336359%3Fparametr%3Dembed_linki">"Wilk i Zając" powraca. Powstaną nowe odcinki kultowej kreskówki</a>
        </li>
      </ul>
    </article>
  </body>
</html>