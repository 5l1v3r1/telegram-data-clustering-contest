<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575181/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-24T16:04:49+00:00"/>
    <meta property="og:title" content="ראה&quot;מ בגבול הצפון: &quot;נפעל לסכל את הפיכת תימן ועיראק לבסיסי טילים&quot;"/>
    <meta property="og:description" content="רה״מ נתניהו בצפון: &quot;אנחנו נוקטים את כל הפעולות הדרושות כדי למנוע מאיראן להתבסס כאן באזור&quot; עוד הוסיף ראה&quot;מ &quot;אנחנו נפעל לסכל את ניסיונה של איראן להפוך את עיראק ואת תימן לבסיסי שיגור של רקטות וטילים נגד ישראל&quot;. ראש הממשלה אישר כי איראן מתכננת מתקפה"/>
  </head>
  <body>
    <article>
      <h1>ראה"מ בגבול הצפון: "נפעל לסכל את הפיכת תימן ועיראק לבסיסי טילים"</h1>
      <address><time datetime="2019-11-24T16:04:49+00:00">24 Nov 2019, 16:04</time> by <a rel="author">קובי פינקלר</a></address>
      <p>
        <b>רה״מ נתניהו בצפון: "אנחנו נוקטים את כל הפעולות הדרושות כדי למנוע מאיראן להתבסס כאן באזור" עוד הוסיף ראה"מ "אנחנו נפעל לסכל את ניסיונה של איראן להפוך את עיראק ואת תימן לבסיסי שיגור של רקטות וטילים נגד ישראל". ראש הממשלה אישר כי איראן מתכננת מתקפה</b>
      </p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-24-at-18.01.20.jpeg"/>
        <figcaption>
          <cite>צילום: לע"מ</cite>
        </figcaption>
      </figure>
      <p>ראש הממשלה בנימין נתניהו קיים היום (ראשון) סיור ביטחוני בגזרה הצפונית, בהר אביטל, וקיבל סקירות ביטחוניות מבכירי צה"ל. ראש הממשלה נתניהו קיבל סקירה גזרתית ממפקד פיקוד הצפון אלוף אמיר ברעם וממפקד אוגדת הבשן תא״ל עמית פישר. בסיור השתתפו גם שר הביטחון נפתלי בנט וסגן הרמטכ״ל אלוף אייל זמיר.</p>
      <p>ראש הממשלה נתניהו בסיור בהר אביטל בצפון התייחס לאיומים מאיראן: "התוקפנות של איראן באזורנו וגם מולנו נמשכת. אנחנו נוקטים את כל הפעולות הדרושות כדי למנוע מאיראן להתבסס כאן באזור. זה כולל גם את הפעילות הדרושה כדי לסכל העברות נשק קטלני מאיראן לסוריה, אם בדרך האוויר או דרך הקרקע".</p>
      <p>ראש הממשלה הבהיר לראשונה לעיני המצלמות כי "אנחנו גם נפעל לסכל את ניסיונה של איראן להפוך את עיראק ואת תימן לבסיסי שיגור של רקטות וטילים נגד מדינת ישראל". הבהיר היטב נתניהו לאוזני המנהיגים בטהרן.</p>
      <figure>
        <img src="http://www.93fm.co.il/wp-content/uploads/2019/11/WhatsApp-Image-2019-11-24-at-18.01.201.jpeg"/>
      </figure>
      <p>נתניהו היה נחרץ לסיכול הטרור האיראני, "המחויבות שלנו והנכונות שלנו להיאבק בתוקפנות האיראנית היא מוחלטת, ואנחנו פועלים בכל האמצעים כדי למנוע מאיראן להשיג את היעדים שלה. אני לא יכול לפרט יותר מזה, אבל זה תהליך שנמשך כל הזמן".</p>
      <p>נתניהו הפנה את תשומת הלב לדברי הגנרל האמריקני, "שימו לב גם למה שאמר הגנרל מקנזי, מפקד כוחות ארה"ב במזרח התיכון – שאיראן מתכננת התקפות נוספות. אני יכול לאשר את זה, ואני יכול לאשר לכם שאנחנו גם ממשיכים בתוכניות שלנו לסכל את התוקפנות הזאת באמצעים שונים".</p>
      <p>עוד אמר רה״מ: "אני עושה כל מה שצריך כדי לקיים את עבודת הממשלה, עבודת הקבינט, שממנו אני בא עכשיו, בכל הדרכים הדרושות, כדי לשמור על ביטחונם של אזרחי ישראל והדברים החיוניים למדינת ישראל".</p>
      <related>
        <a href="http://www.93fm.co.il/radio/575242/"/>
        <a href="http://www.93fm.co.il/radio/575187/"/>
        <a href="http://www.93fm.co.il/radio/575145/"/>
      </related>
    </article>
  </body>
</html>