<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623186/%D9%85%D9%88%D8%A7%D9%81%D9%82%D8%AA-%D9%85%D8%AC%D9%84%D8%B3-%D8%A8%D8%A7-%D9%81%D9%88%D8%B1%DB%8C%D8%AA-%D8%B7%D8%B1%D8%AD-%D8%A7%D9%84%D8%B2%D8%A7%D9%85-%D8%AF%D9%88%D9%84%D8%AA-%D8%A8%D9%87-%D9%BE%D8%B1%D8%AF%D8%A7%D8%AE%D8%AA-%D8%AA%D9%85%D8%A7%D9%85%DB%8C-%D8%AF%D8%B1%D8%A2%D9%85%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D9%85%D8%B1%D8%AF%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T16:46:00+00:00"/>
    <meta property="og:title" content="موافقت مجلس با فوریت طرح الزام دولت به پرداخت تمامی درآمد افزایش قیمت بنزین به مردم"/>
    <meta property="og:description" content="نمایندگان مجلس شورای اسلامی با یک فوریت طرح الزام دولت به پرداخت تمامی درآمد حاصل از افزایش قیمت بنزین به مردم موافقت کردند."/>
  </head>
  <body>
    <article>
      <h1>موافقت مجلس با فوریت طرح الزام دولت به پرداخت تمامی درآمد افزایش قیمت بنزین به مردم</h1>
      <address>
        <time datetime="2019-11-24T16:46:00+00:00">24 Nov 2019, 16:46</time>
      </address>
      <p>
        <i>نمایندگان مجلس شورای اسلامی با یک فوریت طرح الزام دولت به پرداخت تمامی درآمد حاصل از افزایش قیمت بنزین به مردم موافقت کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نمایندگان مجلس در جلسه عصر امروز تقاضای دو فوریت رسیدگی به طرح الزام دولت به پرداخت تمامی درآمد حاصل از افزایش قیمت بنزین به مردم را بررسی کرده و در نهایت با ۹۳ رای موافق و ۷۱ رای مخالف و ۶ رای ممتنع با آن مخالفت کردند.</p>
      <p>سپس نمایندگان با یک فوریت این طرح با ۱۰۱ رای موافق، ۶۲ رای مخالف و ۵ رای ممتنع موافقت کردند.</p>
      <p>نصرالله پژمانفر به عنوان نماینده متقاضیان بررسی این طرح با دو فوریت بیان کرد: اکنون تمام تلاش ما باید شفافیت در راستای درآمد حاصل از افزایش قیمت بنزین باشد. تمام درآمدهایی که به دنبال افزایش قیمت بنزین حاصل می‌شود باید در حسابی معین در خزانه داری کل کشور ذخیره شده و ۱۰۰ درصد آن در مسیر یارانه در اختیار مردم قرار گیرد.</p>
      <p>وی در ادامه اظهار کرد: از سوی دیگر سازمان بازرسی و دیوان محاسبات کشور باید هر هفته گزارشی به منظور شفافیت به مردم ارائه دهند. حال که مجلس نتوانست در قیمت بنزین و یا سهمیه آن تاثیر گذار باشد حداقل باید تمام تلاش خود را برای شفافیت در درآمد حاصل از آن به کار گیرد. مردم نگران هستند که درآمد حاصل در کجا خرج می‌شود و باید این نگرانی مرتفع شده و تمام درآمد حاصل در اختیار مردم قرار گیرد.</p>
      <p>محمد رضا پورابراهیمی در مخالفت با تقاضای دو فوریت این طرح بیان کرد: بعد از افزایش ناگهانی قیمت بنزین تمام نمایندگان این موضوع را با جدیت دنبال کردند و فرمایشات رهبری برای تمامی ما نصب العین است. رهبری نیز تاکید داشتند که اگر اشکالاتی در این طرح وجود دارد باید با بررسی‌ها برطرف گردد.</p>
      <p>وی در ادامه اظهار کرد: این مسئله بسیار مهم است و نمی‌شود با تصویب دو فوریت این طرح و ظرف ۲۴ ساعت برای موضوعی به این مهمی تصمیم گیری کرد. قرار است در ۱۷ آذر لایحه بودجه به مجلس ارائه شود و ما می‌توانیم در چارچوبی معین این موضوع را در بودجه آینده دنبال کنیم. با افزایش قیمت بنزین ۲۰ میلیون لیتر روزانه در مصرف بنزین صرفه جویی می‌شود و قطعا با صادرات آن درآمد زیادی نصیب کشور خواهد شد و شفافیت در این موضوع بسیار ضروری است. اما نمی‌شود ظرف ۲۴ ساعت در این خصوص تصمیم گیری کرد.</p>
      <p>سید مهدی مقدسی در موافقت با تقاضای بررسی دو فوریت این طرح بیان کرد: به دنبال افزایش قیمت بنزین ما شاهد افزایش درآمدها هستیم و مجلس باید وظیفه خود را در شفاف سازی هزینه‌ها و درآمدهای حاصل از این طرح انجام دهد. درآمد حاصل از این افزایش قیمت باید در اختیار مردم قرار گیرد تا اقشار آسیب پذیر جامعه دچار مشکل نشوند. اکنون ۱۰ روز است افزایش قیمت بنزین گذشته است اما هنوز یک مقام دولتی در مجلس حضور نیافته است با تصویب دو فوریت این طرح از جایگاه و حیثیت مجلس دفاع می‌شود.</p>
      <p>جهانبخش محبی نیا در مخالفت با تقاضای بررسی دو فوریت این طرح بیان کرد: طراحان این طرح باید اعلام می‌کردند که اگر دو فوریت این طرح تصویب نشود چه عواقبی برای کشور دارد. ما در چند روز گذشته شاهد هستیم که خود دولت نیز در همه جا اعلام کرده که درآمد حاصل به جیب مردم می‌رود مجلس زمانی جایگاه خود را پیدا می‌کند که به مسائلی که ضرورت ندارد توجه نکند.</p>
      <p>احمد سالک کاشانی در موافقت با تقاضای بررسی دو فوریت این طرح بیان کرد: سران سه قوه بودند که بنزین را بالا بردند. براساس قانون اساسی تمام درآمدها باید به خزانه داری کشور برود و بر اساس بودجه سالیانه خرج شود. در این طرح نیز بر این موضوع تاکید شده تا صندوقی نزد خزانه داری کل کشور ایجاد شده و تمام درآمدهای حاصله به آنجا برود.</p>
      <p>وی در ادامه اظهار کرد: هدف از این طرح شفافیت و رسیدن مردم به درآمد حاصل از افزایش قیمت است. دولت اجازه ندارد تا این مبلغ را برای کسری بودجه خود استفاده کند.</p>
    </article>
  </body>
</html>