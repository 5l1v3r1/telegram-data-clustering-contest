<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112777"/>
    <meta property="og:site_name" content="MGR Online"/>
    <meta property="article:published_time" content="2019-11-24T16:44:00+00:00"/>
    <meta property="og:title" content="เตือนภัย! อ้างเป็นพนักงานซ่อมตู้โทรศัพท์ ก่อนแอบเติมเงินเข้ามือถือหนีลอยนวล"/>
    <meta property="og:description" content="กาฬสินธุ์-ลูกสาวแม่ค้าร้านขายของชำ ที่อ.อหนองกุงศรี จ.กาฬสินธุ์โพสต์เตือนภัย หลังถูกสองชายหญิง อ้างตัวเป็นพนักงานบริษัทมาอัพเดทตู้เติมเงินโทรศัพท์ ก่อนอาศัยจังหวะฉวยโอกาสแอบเติมเงินเข้าเบอร์ฟรีกว่า 2,000 บาท แล้วเผ่นหนีลอยนวล"/>
  </head>
  <body>
    <article>
      <h1>เตือนภัย! อ้างเป็นพนักงานซ่อมตู้โทรศัพท์ ก่อนแอบเติมเงินเข้ามือถือหนีลอยนวล</h1>
      <address><time datetime="2019-11-24T16:44:00+00:00">24 Nov 2019, 16:44</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011666901.JPEG"/>
        <figcaption>นางปราณี ญาณสะอาด เจ้าของร้านขายของชำ</figcaption>
      </figure>
      <p>กาฬสินธุ์-ลูกสาวแม่ค้าร้านขายของชำ ที่อ.อหนองกุงศรี จ.กาฬสินธุ์โพสต์เตือนภัย หลังถูกสองชายหญิง อ้างตัวเป็นพนักงานบริษัทมาอัพเดทตู้เติมเงินโทรศัพท์ ก่อนอาศัยจังหวะฉวยโอกาสแอบเติมเงินเข้าเบอร์ฟรีกว่า 2,000 บาท แล้วเผ่นหนีลอยนวล</p>
      <figure>
        <img src="https://mpics.mgronline.com/pics/Images/562000011666902.JPEG"/>
      </figure>
      <p>ผู้สื่อข่าวรายงานว่า มีผู้ใช้เฟสบุ๊ครายหนึ่ง ได้โพสต์ข้อความว่า “แชร์คะแชร์ ช่วยแชร์หน่อยค่ะ มิจฉาชีพ แม่เราเจอกับตัว โดยเนื้อหาระบุว่า มีผู้ชายกับผู้หญิงมา 2 คน บอกทางบริษัทให้มาอัพเดทตู้เติมเงินให้ มันถามแม่ว่า ตู้ใช้ดีเบาะแม่? แม่ตอบใช้ดียุแต่ช้านิดนึ่ง มันก็บอกเดี๋ยวอัพเดทให้ มันบอกให้แม่มาเปิดตู้เอาเงินออก แม่ก็เปิดเอาเงินสดออกไปเก็บไว้ พอดีมีลูกค้ามาซื้อของ แม่ไปขายของ(แม่อยู่คนเดียว) แล้วมันก็ทำของมันอยู่ 2 คน เหมือนจะเติมเงินเพื่อหลอก เพราะมันไปแลกเงินกับแม่ พอแม่กลับมาบอกว่าเสร็จแล้ว แม่ล็อคตู้ได้เลย #หนูชื่อบิวนะแม่ มีอะไรโทรเข้าบริษัทได้เลย มันบอกก่อนออกไป”<br/><br/>พร้อมภาพถ่าย 2 หนุ่มสาวกำลังตั้งค่าเครื่องเติมเงินโทรศัพท์มือถือไว้ได้ หลังจากที่ทั้งสองคนขับรถออกไปแล้วแม่เลยเปิดดูรายละเอียดในตู้มีการโอนเงินหรือเติมเงินออก 1,000 บาท 2 ครั้ง รวมเป็นเงิน 2,000 บาท แต่กลับไม่มีเงิน จึงมั่นใจว่าโดนหลอก ระวังด้วยนะค่ะพวกมิจฉาชีพมีทุกรูปแบบ พูดดีทำให้เราตายใจ แล้วมันก็หลอกเรา</p>
      <figure>
        <img src="https://mpics.mgronline.com/pics/Images/562000011666903.JPEG"/>
        <figcaption>ภาพถ่ายของหญิงสาว ที่อ้างตัวเป็นพนักงานจากบริษัทตู้เติมเงินมือถือ</figcaption>
      </figure>
      <figure>
        <img src="https://mpics.mgronline.com/pics/Images/562000011666904.JPEG"/>
      </figure>
      <p>สอบถามนางปราณี ญาณสะอาด อายุ 53 ปี ซึ่งเปิดเป็นร้านขายของชำในหมู่บ้านนาขาม หมู่ที่ 1 ต.ดงมูล อ.หนองกุงศรี จ.กาฬสินธุ์ ที่ถูกสองหนุ่มสาวอ้างว่ามาจากบริษัทตู้เติมเงินโทรศัพท์ ส่งมาดูแลตู้เติมเงินให้ อ้างว่าจะทำการตั้งค่าระบบให้ทันสมัย โดยใช้เวลา 2 นาทีพนักงานได้แอบเติมเงินเข้าโทรศัพท์ของตนเองจำนวน 2,000 บาท โดยนำเงินที่เติมเข้าตู้เติมเงินโทรศัพท์ไปด้วย<br/><br/>นางปราณี ญาณสะอาด อายุ 53 ปี เจ้าของร้านขายของชำ กล่าวว่าเหตุการณ์ดังกล่าวเกิดขึ้นเมื่อช่วงเย็นวันที่ 16 พฤศจิกายน 2562 ที่ผ่านมา ขณะนั้นตนขายของอยู่ภายในร้านขายของชำตามปกติ มีชายอายุประมาณ 25 ปี และหญิงสาวอายุประมาณ 30 ปี รูปร่างหน้าตาดี ขับรถกระบะ สีบอร์นมาจอดหน้าร้าน ซึ่งทั้งสองอ้างมาจากบริษัทที่ตู้เติมเงินโทรศัพท์ที่ติดตั้งหน้าร้าน ทางบริษัทได้ส่งพนักงานมาดูแลตู้เติมเงินโทรศัพท์ที่เกิดความล่าช้า ทำการอัพเดทเครื่องให้มีความรวดเร็วและทันสมัยขึ้น<br/><br/>ตนจึงบอกปัญหากับพนักงานว่า ตู้ไม่รับเงินเหรียญราคา 10 บาทและธนบัตรราคา 20 บาท พนักงานได้แจ้งตนให้นำกุญแจมาเปิดตู้เติมเงินโทรศัพท์เพื่อนำเงินสดในตู้ออกให้หมด เพราะบริษัทจะไม่ให้พนักงานจับเงินสด จากนั้นตนได้นำกล่องเงินสดที่อยู่ภายในตู้ไปไว้ในบ้านพร้อมใช้ผ้าปิด ซึ่งระหว่างที่พนักงานทำการตั้งค่าเครื่องตู้เติมเงินโทรศัพท์ มีลูกค้ามาซื้อสินค้าภายในร้าน เวลาผ่านไป 2 นาที พนักงานได้แจ้งว่า ตั้งค่าตู้เรียบร้อยแล้วให้นำกุญแจมาล็อกตู้ จากนั้นพนักงานได้ขอเติมเงินจากตู้เติมเงินโทรศัพท์ จำนวน 20 บาทอีกด้วย ก่อนจะขับรถออกไป</p>
      <figure>
        <img src="https://mpics.mgronline.com/pics/Images/562000011666905.JPEG"/>
      </figure>
      <p>นางปราณี กล่าวต่อว่า จากนั้นได้ตรวจเช็ครายละเอียดของตู้เติมเงินโทรศัพท์ พบว่าให้บริการไปแล้ว จำนวน 6 พันบาท ซึ่งก่อนหน้าจะเกิดเหตุการณดังกล่าว ตนได้มาเปิดตู้พบเงินสดภายในกล่องบรรจุเงินสดเพียง 4 พันบาทเท่านั้น ซึ่งตนได้ตรวจสอบข้อมูลรายละเอียดผ่านระบบ พบขณะที่พนักงานมาตั้งค่าเครื่องได้แอบเติมเงินเข้าโทรศัพท์หมายเลข 0652793xxx จำนวน 2 ครั้ง ครั้งละ 1,000 บาท รวมเป็นเงิน 2,000 บาท<br/><br/>จากนั้นได้โทรหาบริษัทเจ้าของตู้ให้บริษัทช่วยดึงเงินจากระบบให้ แต่บริษัทไม่สามารถทำให้ได้เนื่องจากระบบได้ทำการเติมเงินไปยังหมายเลขดังกล่าวได้สำเร็จแล้ว และขอเวลาตรวจสอบว่าเป็นพนักงานของบริษัทจริงหรือไม่ และได้โทรหาหมายเลขที่เติมเงินเข้าแต่ไม่สามารถติดต่อได้ ตนพร้อมลูกสาวจึงโพสต์เฟชบุ๊คเตือนภัย</p>
      <figure>
        <img src="https://mpics.mgronline.com/pics/Images/562000011666906.JPEG"/>
      </figure>
      <figure>
        <img src="https://mpics.mgronline.com/pics/Images/562000011666907.JPEG"/>
      </figure>
      <p>และเดินทางเข้าพบ พ.ต.ท.ศักดิ์ชาติ เหล่าสักสาม พนักงานสอบสวน สภ.หนองกุงศรี จ.กาฬสินธุ์ เพื่อแจ้งความดำเนินคดีกับบุคคลทั้ง 2 คน ไม่ให้ไปก่อเหตุอ้างเป็นพนักงานดูแลตู้เติมเงินโทรศัพท์แล้วแอบเติมเงินเข้าเบอร์โทรศัพท์ตัวเองในลักษณะนี้กับร้านค้าอื่นอีก</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112777"/>
      </related>
    </article>
  </body>
</html>