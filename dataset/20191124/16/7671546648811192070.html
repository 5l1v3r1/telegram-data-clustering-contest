<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914926"/>
    <meta property="og:site_name" content="Dnevnik"/>
    <meta property="article:published_time" content="2019-11-24T16:35:00+00:00"/>
    <meta property="og:title" content="Lokalne volitve v Hongkongu minile v znamenju rekordne udeležbe"/>
    <meta property="og:description" content="V Hongkongu so danes potekale volitve članov okrožnih svetov. Volilna udeležba je bila rekordna, saj se je volitev udeležilo več kot 2,7 milijona od 4,13 milijona volilnih upravičencev. Uradni izidi bodo znani v ponedeljek."/>
  </head>
  <body>
    <article>
      <h1>Lokalne volitve v Hongkongu minile v znamenju rekordne udeležbe</h1>
      <address><time datetime="2019-11-24T16:35:00+00:00">24 Nov 2019, 16:35</time> by <a rel="author">STA</a></address>
      <p>
        <b>V Hongkongu so danes potekale volitve članov okrožnih svetov. Volilna udeležba je bila rekordna, saj se je volitev udeležilo več kot 2,7 milijona od 4,13 milijona volilnih upravičencev. Uradni izidi bodo znani v ponedeljek.</b>
      </p>
      <p>Rekord iz leta 2015, ko se je volitev udeležilo 47 odstotkov oz. 1,36 milijona volilnih upravičencev, je padel že sedem ur pred zaprtjem volišč. Do 15.30 po krajevnem času je namreč glas oddalo 47,26 odstotka volilnih upravičencev.</p>
      <p>Za tokratne volitve je bilo poleg tega registriranih bistveno več volivcev kot za prejšnje. Danes je lahko svoj glas oddalo 4,13 milijona Hongkonžanov, medtem ko jih je bilo pred štirimi leti 3,12 milijona.</p>
      <p>Volilna udeležba je bila največja ravno v okrožjih, kjer so bili v minulih mesecih najmnožičnejši protesti za večje demokratične svoboščine, poroča nemška tiskovna agencija dpa.</p>
      <p>Volitve so po poročanju tujih tiskovnih agencij potekale mirno, pred volišči so se nabrale dolge vrste ljudi. Ena od organizacij, ki so spremljale volitve, je sicer sporočila, da so nekateri volivci poročali, da so jih pred volišči snemali neidentificirani ljudje.</p>
      <p>V bližini večine volišč so bile nameščene protiizgredniške enote policije.</p>
      <p>Okrožni sveti so najnižja raven oblasti v Hongkongu, ki ima v okviru Kitajske status posebnega upravnega območja. Današnje volitve so veljale za referendum o protestih, ki že mesece pretresajo to nekdanjo britansko kolonijo.</p>
      <p>Za 452 sedežev v 18 okrožnih svetih se je sicer potegovalo več kot 1100 kandidatov.</p>
      <p>Protesti v nekdanji britanski koloniji so izbruhnili junija zaradi nasprotovanja predlogu zakona, ki bi omogočil izročanje osumljencev kaznivih dejanj Kitajski, a so se kmalu sprevrgli v splošno nezadovoljstvo zaradi vse večjega vmešavanja Pekinga v polavtonomno območje. Protestniki zahtevajo večje demokratične svoboščine in neodvisno preiskavo policijskega nasilja.</p>
      <p>Zadnje ankete pred volitvami so sicer pokazale, da se podpora demokratičnemu taboru povečuje.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914664/svet/ameriski-kongres-razburil-kitajce-s-potrditvijo-zakonodaje-o-hongkongu"/>
        <a href="https://www.dnevnik.si/1042914302/svet/v-hongkongu-se-razmere-se-naprej-zaostrujejo"/>
      </related>
    </article>
  </body>
</html>