<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d0%bb%d0%b5%d0%ba%d0%b0%d1%80%d0%b8-%d1%81%d0%bf%d0%b0%d1%81%d0%b8%d1%85%d0%b0-%d0%b4%d0%b5%d1%82%d0%b5-%d0%be%d1%82-%d0%b7%d0%b0%d0%b4%d1%83/"/>
    <meta property="og:site_name" content="Труд"/>
    <meta property="article:published_time" content="2019-11-24T16:47:31+00:00"/>
    <meta property="og:title" content="Варненски лекари спасиха дете от задушаване"/>
    <meta property="og:description" content="Апелът в социалните мрежи е обществото да не заклеймява хората в бели престилки Лекари от варненската УМБАЛ “Св. Марина” спасиха живота на малко дете, в чиито бронхи попаднало чуждо тяло, съобщиха от здравното заведение. Хлапето било докарано в тежко състояние..."/>
  </head>
  <body>
    <article>
      <h1>Варненски лекари спасиха дете от задушаване</h1>
      <h2>Състоянието на хлапето е било животозастрашаващо</h2>
      <address><time datetime="2019-11-24T16:47:31+00:00">24 Nov 2019, 16:47</time> by <a rel="author">Даниела Фархи</a></address>
      <p>
        <b>Апелът в социалните мрежи е обществото да не заклеймява хората в бели престилки</b>
      </p>
      <p>Лекари от варненската УМБАЛ “Св. Марина” спасиха живота на малко дете, в чиито бронхи попаднало чуждо тяло, съобщиха от здравното заведение.</p>
      <p>Хлапето било докарано в тежко състояние в петък на 22 ноември. Екип от специалисти по “Уши, нос, гърло” и реаниматори извършили спешна интервенция.</p>
      <figure>
        <img src="https://trud.bg/wp-content/uploads/2019/11/05-01-1-1.jpg"/>
      </figure>
      <p>При животоспасяващата операция медиците успели да извадят парчетата закуска, които детето погълнало, след като се задавило по време на хранене.</p>
      <p>Подобни състояния са животозастрашаващи за деца до 6 г., тъй като за минути водят до задушаване и спиране на притока на кислород към мозъка, обясниха лекари.</p>
      <p>Случаят е втори в “Св. Марина” за последните 2 месеца, след като през октомври е спасено полузадушено 10-месечно бебе. И от неговите бронхи медиците по спешност извадиха чуждо тяло.</p>
      <p>Снимка на изкараните от дихателната система на последния малък пациент частици и имената на медиците, участвали в операцията, бяха разпространени в социалните мрежи. Апелът към обществото е да не заклеймява хората в бели престилки, които ежедневно спасяват човешки живот.</p>
    </article>
  </body>
</html>