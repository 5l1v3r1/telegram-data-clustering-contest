<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914908"/>
    <meta property="og:site_name" content="Dnevnik"/>
    <meta property="article:published_time" content="2019-11-24T16:45:00+00:00"/>
    <meta property="og:title" content="Nepričakovana zaušnica Slovenkam v Leviju"/>
    <meta property="og:description" content="Prvi slalomski dvoboj sezone je v Leviju dobila ameriška alpska smučarka Mikaela Shiffrin, potem ko je Petra Vlhova odstopila na drugi progi."/>
  </head>
  <body>
    <article>
      <h1>Nepričakovana zaušnica Slovenkam v Leviju</h1>
      <address><time datetime="2019-11-24T16:45:00+00:00">24 Nov 2019, 16:45</time> by <a rel="author">Uroš Šemrov</a></address>
      <p>
        <b>Prvi slalomski dvoboj sezone je v Leviju dobila ameriška alpska smučarka Mikaela Shiffrin, potem ko je Petra Vlhova odstopila na drugi progi.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1223773.jpg"/>
          <figcaption>Meta Hrovat v Leviju ni našla pravega ritma, tako da je neuspešno začela slalomsko sezono svetovnega pokala v alpskem smučanju.<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223730.jpg"/>
          <figcaption>Mikaela Shiffrin<cite>Foto: Reuters</cite></figcaption>
        </figure>
      </slideshow>
      <p>Slovenska alpska smučarska reprezentanca je na prvem slalomu sezone v Leviju na Finskem dobila nepričakovano zaušnico. Nobena izmed slovenske četverice tekmovalk se ni uvrstila na drugo progo, zato so sever Finske zapustile s sklonjenimi glavami. Najbližje uvrstitvi na drugo progo je bila Ana Bucik, najdlje pa presenetljivo Meta Hrovat, ki se ji je na valoviti Črni progi na Finskem nastop povsem ponesrečil.</p>
      <p>»Naredila sem večjo napako na ravnini, kjer sem izgubila dobro sekundo, ne zgolj šest stotink, kolikor mi je zmanjkalo do uvrstitve na drugo progo. Malo sem razočarana, da sem tekmo končala po prvem nastopu. Pozitivno je, da sem v primerjavi z minulo zimo smučala bolje,« je iz Levija sporočila <b>Ana Bucik</b>, <b>Meta Hrovat</b> pa je po drugi točkovni ničli sezone povedala: »Zjutraj se nisem počutila najbolje. Takšni dnevi so sestavni del športa, od katerih se je treba kaj naučiti. Moram gledati naprej.«</p>
      <p>Prvi slalom sezone je bil preslikava konca minule zime. Razred zase sta bili Mikaela Shiffrin in Petra Vlhova. Slovakinja je imela po prvi progi 13 stotink časovne zaloge, ki jo je v drugo zapravila že pred vhodom v strmino, ko je naredila napako in odstopila. Američanka je dosegla že 61. zmago svetovnega pokala. Četrto na Finskem, s katero je postala najboljša alpska smučarka vseh časov v Leviju. Le Švicarka Wendy Holdener in Avstrijka Katharina Troppe sta se zmagovalki približali na manj kot dve sekundi zaostanka. Mikaela Shiffrin je v soboto dosegla že 41. slalomsko zmago svetovnega pokala, s katero je prehitela Šveda Ingemarja Stenmarka in postala najuspešnejša alpska smučarka vseh časov.</p>
      <p>»Na prvi progi sem tekmovala solidno, na drugi pa sem smučala bolje, saj sem želela pritisniti na Petro Vlhovo, ki je v nadaljevanju žal storila napako. Z rekordno slalomsko zmago se nisem obremenjevala, za kar ste zaslužni tudi novinarji, ker me pred tekmo o njej niste spraševali. Vedno je lepo, ko te na severu Evrope obišče božiček in ti zaželi uspešno sezono,« se je po prvi zmagi v novi sezoni smejalo <b>Mikaeli Shiffrin</b>.</p>
      <p>Slovenska reprezentanca v tehničnih disciplinah bo imela že ta konec tedna priložnost za popravni izpit. Drugi veleslalom in slalom sezone bosta potekala v Killingtonu. Slovenska reprezentanca je v ZDA odpotovala že včeraj. V Killington ni poletela le Neja Dvornik. »Neja bo tekmovala na tekmah evropskega pokala v Skandinaviji. Skušala si bo izboljšati startno številko v svetovnem pokalu, s katero bo lažje napadala uvrstitve na drugo progo,« je pred odhodom v ZDA pojasnil glavni ženski trener <b>Janez Slivnik</b>.</p>
      <blockquote><b>Levi v številkah<br/></b>Slalom za ženske: 1. Shiffrin (ZDA) 1:57,57, 2. Holdener (Švi) + 1,78, 3. Truppe (Avs) + 1,94, 4. Swenn-Larsson (Šve) + 2,41, 5. Haver-Löseth (Nor) + 2,51, 6. Gisin (Švi) + 3,17, 7. Liensberger + 3,24, 8. Huber (obe Avs) + 3,40, 9. Dubovska (Češ) + 3,67, 10. Dürr (Nem) + 3,73, 31. Ana Bucik, 34. Maruša Ferk, 46. Neja Dvornik in 48. Meta Hrovat (vse Slo) se niso uvrstile na drugo progo.<br/>Svetovni pokal – skupno (po 2 tekmah): 1. Shiffrin 180, 2. Robinson (NZl) 100, 3. Holdener 96, 4. Truppe in Fürst Holtmann (Nor) po 72, 20. Robnik 24, 36. Bucik (Slo) 8.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914938/sport/alpsko-/francoz-noel-dobil-prvo-voznjo-slaloma-v-leviju-"/>
        <a href="https://www.dnevnik.si/1042914693/sport/alpsko-/poker-slovenk-v-leviju-za-boljsi-vtis-od-lani"/>
        <a href="https://www.dnevnik.si/1042912398/sport/alpsko-/od-zana-kranjca-uspesnejsi-le-se-bojan-krizaj"/>
      </related>
    </article>
  </body>
</html>