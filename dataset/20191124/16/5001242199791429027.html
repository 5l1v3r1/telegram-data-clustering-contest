<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/synantisi-perifereiarchi-dytikis-elladas-n-farmaki-ton-yfypoyrgo-psifiakis-diakyvernisis-g-georganta-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T16:19:29+00:00"/>
    <meta property="og:title" content="Συνάντηση του Περιφερειάρχη Δυτικής Ελλάδας, Ν. Φαρμάκη με τον Υφυπουργό Ψηφιακής Διακυβέρνησης, Γ. Γεωργαντά (ΦΩΤΟ)"/>
    <meta property="og:description" content="Συνάντηση του Περιφερειάρχη Δυτικής Ελλάδας, Ν. Φαρμάκη με τον Υφυπουργό Ψηφιακής Διακυβέρνησης, Γ. Γεωργαντά. Δείτε φωτογραφίες"/>
  </head>
  <body>
    <article>
      <h1>Συνάντηση του Περιφερειάρχη Δυτικής Ελλάδας, Ν. Φαρμάκη με τον Υφυπουργό Ψηφιακής Διακυβέρνησης, Γ. Γεωργαντά (ΦΩΤΟ)</h1>
      <address><time datetime="2019-11-24T16:19:29+00:00">24 Nov 2019, 16:19</time> by <a rel="author">ΣΥΝΕΙΔΗΣΗ</a></address>
      <p>Τον Υφυπουργό Ψηφιακής Διακυβέρνησης, <b>Γεώργιο Γεωργαντά</b>, υποδέχτηκε σήμερα, Κυριακή 24 Νοεμβρίου 2019 , στο γραφείο του, στην έδρα της Περιφέρειας στην Πάτρα, ο Περιφερειάρχης Δυτικής Ελλάδας, <b>Νεκτάριος Φαρμάκης</b>.</p>
      <p>Ο κ. Γεωργαντάς ενημέρωσε τον Περιφερειάρχη για το έργο που γίνεται στο Υπουργείο και το οποίο αποσκοπεί στη διευκόλυνση της εξυπηρέτησης των πολιτών από τη δημόσια διοίκηση, μέσω της χρήσης όλων των σύγχρονων ηλεκτρονικών μέσων, υπογραμμίζοντας μεταξύ άλλων την αισιοδοξία του πως και η Ελλάδα θα μπορέσει σε σύντομο χρονικό διάστημα να αποκτήσει μία δημόσια δομή, σύγχρονη, φιλική προς τον πολίτη, αλλά και αποτελεσματική.</p>
      <p>Στο πλαίσιο αυτό, ο κ. Φαρμάκης έθεσε προς τον κ. Γεωργαντά το ζήτημα της περιφερειακής ηλεκτρονικής διακυβέρνησης, υπογραμμίζοντας πως η μη ψηφιοποίηση των αρχείων των υπηρεσιών και η αδυναμία εκτέλεσης πολλών διοικητικών και άλλων πράξεων με ηλεκτρονικό τρόπο, δημιουργεί έναν γραφειοκρατικό κυκεώνα που έχει ως αποτέλεσμα την αντιπαραγωγική καταπόνηση των υπαλλήλων, αλλά και την μη καλή και άμεση εξυπηρέτηση των πολιτών.</p>
      <p>Μάλιστα, στο σημείο αυτό, ο Περιφερειάρχης Δυτικής Ελλάδας έθεσε υπόψη του Υφυπουργού μία πρόταση ολικής μετάβασης στην ψηφιακή εποχή, της Διεύθυνσης Μεταφορών, σημειώνοντας ότι μέσω αυτής θα επιτευχθεί η πλήρης ψηφιοποίηση του αρχείου της Υπηρεσίας προκειμένου να είναι εύκολη η διαχείρισή του αλλά και η ηλεκτρονική εξυπηρέτηση των πολιτών, σχεδόν για το σύνολο των υπηρεσιών που παρέχονται.</p>
      <p><i>«Υπάρχει η δυνατότητα να δημιουργήσουμε μία πρότυπη υπηρεσία που αφενός θα δίνει τη δυνατότητα σε όλους τους πολίτες να εξυπηρετούνται ακόμα και από τον υπολογιστή τους ενώ αφετέρου θα εξοικονομήσει πολύτιμους υλικούς και ανθρώπινους πόρους»</i> ανέφερε χαρακτηριστικά ο κ. Φαρμάκης, με τον κ. Υφυπουργό να αποδέχεται με χαρά την πρόταση, τονίζοντας πως θα αναμένει την επίσημη κατάθεσή της στο Υπουργείο, προκειμένου να δρομολογηθεί ακόμα και ως πιλοτική δράση, η οποία θα ξεκινήσει από τη Δυτική Ελλάδα για να επεκταθεί στη συνέχεια και στην υπόλοιπη χώρα.</p>
      <p>Στη συνάντηση με τον Υφυπουργό, παρόντες ήσαν επίσης, ο Πρόεδρος του Περιφερειακού Συμβουλίου Δυτικής Ελλάδας, <b>Τάκης Παπαδόπουλος</b> και ο Αντιπεριφερειάρχης Π.Ε. Αχαΐας, <b>Χαράλαμπος Μπονάνος</b>.</p>
      <figure>
        <img src="http://sinidisi.gr/wpress/wp-content/uploads/2019/11/20191124_georgantas2.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/20191124_georgantas3.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/20191124_georgantas1.jpg"/>
      </figure>
      <related>
        <h4>Σχετικες Δημοσιευσεις</h4>
        <a href="http://sinidisi.gr/pano-to-ionio-o-giryonis-kokkino-zakynthos-ileia-kleisti-porthmeiaki-grammi-tis-kyllinis/"/>
        <a href="http://sinidisi.gr/antikapnistikos-to-proto-prostimo-epese-se-katastima-rioy/"/>
        <a href="http://sinidisi.gr/thema-igesias-ethese-o-geroylanos-synedrio-pasok/"/>
        <a href="http://sinidisi.gr/karagkoynis-se-theodorikako-stefani-na-min-metatrapei-to-stratiotiko-aerodromio-agrinioy-se-kentro-metanastes/"/>
        <a href="http://sinidisi.gr/nektarios-farmakis-oi-faneres-oi-atheates-kiniseis-ton-proton-90-imeron/"/>
        <a href="http://sinidisi.gr/ekklisi-dimoy-mesologgioy-ofeiles-katastimatarchon-adespota-ichitiko/"/>
      </related>
    </article>
  </body>
</html>