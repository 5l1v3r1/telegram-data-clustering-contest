<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/life/history/ponad-4000-eksponativ-zberigayut-u-muzeyi-o-kobilyanskoyi-v-chernivcyah-380778"/>
    <meta property="og:site_name" content="Погляд"/>
    <meta property="article:published_time" content="2019-11-24T16:03:00+00:00"/>
    <meta property="og:title" content="Понад 4000 експонатів зберігають у музеї Ольги Кобилянської в Чернівцях"/>
    <meta property="og:description" content="Для Чернівецького літературно-меморіального музею Ольги Кобилянської 2019 рік особливий – ювілейний, виповнюється 75 років з часу його заснування"/>
  </head>
  <body>
    <article>
      <h1>Понад 4000 експонатів зберігають у музеї Ольги Кобилянської в Чернівцях</h1>
      <h2>Для Чернівецького літературно-меморіального музею Ольги Кобилянської 2019 рік особливий – ювілейний, виповнюється 75 років з часу його заснування</h2>
      <address>
        <time datetime="2019-11-24T16:03:00+00:00">24 Nov 2019, 16:03</time>
      </address>
      <p>Ще тривала Друга світова війна, а у звільнених Чернівцях 27 листопада 1944 року перші відвідувачі переступили поріг музею письменниці, поріг її останньої чернівецької оселі (тринадцятої за рахунком!), куди увійшла 1929 року не квартиранткою, а нарешті, власницею, бо до того часу змушена була винаймати помешкання. До речі, день для відкриття закладу обрали знаковий – 27 листопада, день народження О. Кобилянської.</p>
      <p>Затишний п’ятикімнатний будинок на невеликій вулиці середмістя за сучасною адресою Софії Окуневської, 5 зберіг спогади про останні роки життя письменниці, які вона там провела, оточена турботою прийомної доньки Олени Панчук-Кобилянської, її чоловіка Ельпідефора Панчука, онуків Ігоря й Олега. Майже до 1948 року музей діяв у перших трьох кімнатах, а дві останні й кухню ще займала родина Панчуків. Лишень уявіть: у першому залі проводять екскурсію, а у кухні навпроти готують обід – музей по-домашньому!</p>
      <blockquote>Відвідувачі музею О. Кобилянської знаходять тут щось своє: хтось відкрив її літературний талант, хтось збагнув як людину, комусь було цікаво зануритися в атмосферу оселі відомої людини…</blockquote>
      <p>Саме родина Панчуків і перший директор музею Олена Коваленко тоді за короткий час виконали титанічну роботу: створили заклад, започаткували його традиції, заклали основу фондів. Нині у музеї зберігають понад 4000 експонатів, серед яких рукописи й першодруки О. Кобилянської, листи, частина її бібліотеки, твори живопису й декоративно-ужиткового мистецтва, скульптури, меморіальні речі, меблі, предмети побуту – усе неповторне і унікальне, хоча завжди у відвідувачів виникає запитання: «А скільки це коштує?». Звісно, ціну можна призначити усьому, але у скільки оцінити, наприклад, рукопис першої повісті 17-річної О. Кобилянської «Гортенза, або Нарис із життя однієї дівчини» – твору, з якого вона починається як письменниця, написаного потайки й вечорами, – якщо згадати, скільки душевних переживань, сподівань і розчарувань з ним пов’язано? Між іншим, не багато літературних музеїв можуть похвалитися манускриптом першого твору їхнього патрона!</p>
      <p>
        <i><b>«Море у пляшці». </b>Фото Володимира Гриціва</i>
      </p>
      <figure>
        <img src="https://media.pogliad.ua/news/article/2019/11/24/380778/DSC_5665.w800.jpg"/>
      </figure>
      <p>Як і у кожному музеї, так і у музеї О. Кобилянської є свої особливі експонати. Неодмінно увага гостей музею у робочому кабінеті письменниці фокусується на пляшці із зеленавою рідиною, що примостилася на краєчку письмового столу. Завжди, особливо у відвідувачів підліткового віку, виникають версії стосовно того, що для натхнення тримала у пляшці О. Кобилянська. Відповідь: «морська вода», викликає подив і запитання. Дивуються і шкодують, що письменниця так і не побачила морських просторів. Округлюють очі, коли дізнаються, що пляшка з морською водою зберігається з 1924 року, тобто 95 років, а її унікальність уже у тому, що це, мабуть, єдина у світі пляшка з чорноморською водою, набраною того року. Хтось пустив у світ легенду, що витримала випробування часом, начебто морську воду подарувала О. Кобилянській Леся Українка. Ні, надіслала «море у пляшці» до Чернівців з Констанци Лея Прункул із записочкою: «Люба, пані Ольго, Чорне море шле вам сю маленьку хвилю як гарний привіт». Вишукано! А де ще можна побачити едельвейси, зірвані 135 років тому? Звичайно, у музеї О. Кобилянської! Вони, бережно заховані під склом у старовинній рамочці, нагадують про юність письменниці з її вірою у квітку щастя.</p>
      <p>Кожен з відвідувачів у музеї О. Кобилянської знаходив щось своє: хтось відкрив її літературний талант, хтось збагнув як людину, комусь було цікаво зануритися в атмосферу оселі відомої людини і так далі. Сотні вражень зафіксовано на сторінках «Книги відгуків» закладу українською, англійською, німецькою, румунською мовами, на івриті, китайськими ієрогліфами й арабською в’яззю, вражає й географія – представлено, здається, усі континенти, крім Антарктиди. Поки що. Записи Темістокля Вірсти, Ксені Колотило сусідять з рядочками, виведеними нерівним почерком учнів 5 чи 10 класів, що особливо важливо, бо молодь приходить до музею класика української літератури, не переривається та золота нитка пам’яті й спадковості поколінь. «Щаслива, що побувала в цьому домі, де жила Ольга Кобилянська – і живе, живе її душа й тепер тут, і скрізь», – записала 11 березня 1994 року Ліна Костенко. Може й справді, відвідини музею письменниці, славетної буковинки й сьогодні додадуть комусь часточку щастя? Варто спробувати! Запрошуємо до оселі Ольги Кобилянської!</p>
      <p>
        <b>Юлія Микосянчик, </b>
        <b>старший науковий працівник музею Ольги Кобилянської</b>
      </p>
      <p>
        <i><b>Меморіальна спальня. </b>Фото Володимира Гриціва</i>
      </p>
      <figure>
        <img src="https://media.pogliad.ua/news/article/2019/11/24/380778/DSC_5780.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/education/chnu-vidznachae-143-tyu-richnicyu-z-dnya-zasnuvannya-361366"/>
        <a href="https://pogliad.ua/news/bukovina/u-marshincyah-400-litnyu-istoriyu-sela-mozhna-rozglediti-na-eksponatah-muzeyu-380278"/>
        <a href="https://pogliad.ua/news/education/u-chnu-urochisto-vidznachili-144-tu-richnicyu-z-dnya-zasnuvannya-378301"/>
      </related>
    </article>
  </body>
</html>