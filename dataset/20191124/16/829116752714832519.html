<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191124--fogai-kozott-egy-torokkel-ropta-hires-gyozelmi-tancet-a-szilaj-katona.html"/>
    <meta property="og:site_name" content="Origo"/>
    <meta property="article:published_time" content="2019-11-24T16:49:00+00:00"/>
    <meta property="og:title" content="Hallatlan testi erővel bírt Mátyás legendás hadvezére, Kinizsi Pál"/>
    <meta property="og:description" content="Fogai között egy törökkel ropta híres győzelmi táncét a szilaj katona."/>
  </head>
  <body>
    <article>
      <h1>Hallatlan testi erővel bírt Mátyás legendás hadvezére, Kinizsi Pál</h1>
      <address><time datetime="2019-11-24T16:49:00+00:00">24 Nov 2019, 16:49</time> by <a rel="author">Origo</a></address>
      <p>
        <b>Ötszázhuszonöt éve, 1494. november 24-én hunyt el Kinizsi Pál, Mátyás király leghíresebb hadvezére. Félelmetes testi erejéről, vakmerőségéről már életében legendák egész sora született. Hunyadi Mátyás egyik legkiválóbb hadfijától betegesen rettegtek a törökök, akik ellen számos fényes győzelemmel végződő délvidéki hadjáratot vezetett. Ura halála után Mátyás végakaratával szembeszállva azonban nem Corvin János, hanem II. Ulászló megkoronázása mellett állt ki. A középkori magyar történelem egyik leghíresebb hadvezérének emlékét az egykorú forrásokon kívül számos monda és népmese is megőrizte.</b>
      </p>
      <h3>Ő volt a középkor egyik leghíresebb magyar hadvezére</h3>
      <p>A vakmerőségéről és testi erejéről híres Kinizsi Pál életének első feléről kevés hiteles értesülés maradt fenn. A személye köré szövődött mondakört Mátyás király olasz történetírója, Antonio Bonfini alapozta meg, akinek leírásából egy szegény paraszti sorból felemelkedő hős példája bontakozik ki: "Kinizsi Pál alacsony sorból származott, gabonaőrlő szárazmalomból került a katonasághoz, s először Magyar Balázs alatt szolgált.</p>
      <figure>
        <img src="https://cdn.nwmgroups.hu/s/img/i/1911/20191124kinizsi-pal.jpg?w=644&amp;h=874"/>
        <figcaption>
          <cite>Forrás: https://kinizsivar.hu</cite>
        </figcaption>
      </figure>
      <p>Vezetéknevét szülőfalujáról nyerte. Hallatlan lelki és testi erővel bírt; termete, izmai, tagjai Herculeshez tették teljesen hasonlóvá. Apja malmában nevelkedett. Minden segítség nélkül</p>
      <aside>emelte fel a földről gyakran a malomkereket,</aside>
      <p>olykor a boroshordót, melyet a szekér is alig tudott elvinni. Birkózásban legyőzhetetlen. A katonáskodás alatt Magyar Balázs annyira megkedvelte, hogy nemcsak a legnagyobb katonai tisztségekre emelte, de látva vitézségét és hűségét, még leányát is hozzáadta feleségül."</p>
      <h3>Fényes karrier Hunyadi Mátyás kegyelméből</h3>
      <p>Ma már sok történész elveti Kinizsi paraszti származását, véleményük szerint az apja is nemesként szolgált Hunyadi János seregében, és a család feltehetően szerbiai gyökerekkel rendelkezik. Kinizsi 1431-32 körül születhetett, az bizonyos, hogy nevét először 1467-ben említi Mátyás király egyik rendelete; 1467 és 1472 között pedig Máramaros ispáni tisztségét töltötte be. Az 1468-as és 1471-es csehországi hadjáratok során bizonyította rátermettségét, <br/><mark>többek között olyan sikeresen portyázott, hogy <br/></mark>a Mátyás táborát ostromló csehek maradtak ellátmány nélkül, és végül nekik kellett békét kérniük. Hűségéért cserébe 1472-ben Hunyadi Mátyás neki adományozta Nagyvázsonyt a hozzá tartozó birtokkal együtt.</p>
      <figure>
        <img src="https://cdn.nwmgroups.hu/s/img/i/1911/20191124kinizsi-ar.jpg?w=644&amp;h=484"/>
        <figcaption>A nagyvázsonyi Kinizsi vár. A várat a környéket uraló Vezsenyi nemesi família építtette a 15. század közepén miután perben elvesztették a Zádor-várat. Miután a család kihalt, Mátyás király Kinizsnek adományozta.<cite>Forrás: https://kinizsivar.hu</cite></figcaption>
      </figure>
      <p>Kinizsi nemcsak a harctéren bizonyult tehetségesnek, hanem birtokai vezetésében is: ekkoriban alakították ki a négy kisebb toronnyal védelmezett várat, amelynek belső udvarát emeletes palotaszárny övezte, sarkában várkápolnával, míg bejárata elé ágyúk elhelyezésére alkalmas kapuvédőművet (barbakánt) emeltek. Kinizsi kolostort és templomot is építtetett a pálos szerzetesek számára. (A jelenleg felújítás alatt álló vár ismert és népszerű turisztikai célpont.)</p>
      <h3>Úgy féltek tőle a törökök, mint a tűztől</h3>
      <p>A király 1477-ben Temesvár és a délvidéki tartományok ispánjává nevezte ki, két évvel később az alsó részek főkapitánya címet adományozta neki, így tizennégy vármegye kormányzását látta el, s miután 1480-ban feleségül vette Magyar Balázs lányát, Benignát, az uralkodó hozományként Somló várát is neki adta. Rátermettségét a török ellen is bizonyította: amikor 1479-ben Isza bég 20 ezres serege betört Erdélybe, <br/><mark>Báthori István erdélyi vajdával vállvetve október 13-án Kenyérmezőnél fényes győzelmet aratott.</mark></p>
      <p>A népnyelv megőrizte híres győzelmi táncát, amelyet a legenda szerint két karjában és fogai között is egy-egy törököt tartva ropott a harcmezőn.</p>
      <figure>
        <img src="https://cdn.nwmgroups.hu/s/img/i/1911/20191124kenyermezoi-csata.jpg?w=644&amp;h=430"/>
        <figcaption>Ion Osolsobie festményének egyik litográfiája a kenyérmezői csatáról. A képen az látható, amikor Kinizsi kimenti Báthori István erdélyi vajdát.<cite>Forrás: https://hu.wikipedia.org</cite></figcaption>
      </figure>
      <p>1480-ban csaknem harmincezer fős seregével betört Szerbiába, ahol a töröktől területeket foglalt vissza, majd 1482-ben Szendrőnél is győzelmet aratott. Az oszmánok uralta Szerbiába többször vezetett hadjáratot, s ezek alkalmával szerbeket telepített be a megcsappant lakosságú Délvidékre.</p>
      <h3>Mátyás fia ellen támadt az egykori királyi kegyenc</h3>
      <p>Mátyás 1490-ben bekövetkezett halála után, ígéretével ellentétben, nem a király természetes fiát és kijelölt utódját, Corvin Jánost támogatta,</p>
      <aside>politikai befolyását II. (Jagelló) Ulászló trónra jutásának érdekében használta fel.</aside>
      <p>Az országnagyok az 1490 tavaszán tartott rákosi országgyűlésen a trónról lemondó nyilatkozatot írattak alá Mátyás fiatal és tapasztalatlan fiával.</p>
      <figure>
        <img src="https://cdn.nwmgroups.hu/s/img/i/1804/20180423matyas-kiraly1.jpg?w=644&amp;h=302"/>
        <figcaption>Benczúr Gyula: Mátyás fogadja a pápa követeit<cite>Forrás: Wikimedia Commons</cite></figcaption>
      </figure>
      <p>Ő ezt néhány nappal később támogatói bíztatására semmisnek nyilvánította, majd csaknem hétezer fős seregével, a kincstárral és a Szent Koronával dél felé indult. A herceget Kinizsi és Báthori vette üldözőbe, és 1490. július 4-én Csontmezőnél vereséget mértek rá, biztosítva Ulászló uralmát. Kinizsinek hamarosan újra hadba kellett szállnia, 1492-ben a király megbízásából ő számolt le Mátyás egykori fekete seregének zsold nélkül maradt maradékával, amely a Délvidéken kezdett erőszakos fosztogatásba.</p>
      <h3>Soha sem vesztett csatát, de ritka kegyetlen ember volt</h3>
      <p>Élete végén ismét a török ellen harcolt, 1494-ben megmentette Nándorfehérvárt, amelyet német helyőrsége át akart játszani a töröknek. Az árulókkal kegyetlenül leszámolt.</p>
      <figure>
        <img src="https://cdn.nwmgroups.hu/s/img/i/1911/20191124kinizsi-pal2.jpg?w=644&amp;h=453"/>
        <figcaption>Kinizsi Pál tumbájának makettje. A Kinizsit ábrázoló faragott szarkofág a nagyvázsonyi Kinizsi vár kápolnájában található, holttestét eredetileg ebbe helyezték az általa alapított pálos kolostor kápolnájában.<cite>Forrás: https://kinizsivar.hu</cite></figcaption>
      </figure>
      <p>Nem sokkal később szélütést kapott, de ez sem tudta megakadályozni abban, hogy hordágyról vezetett serege betörjön Szerbiába. Ostrom alá vette a török kézen lévő</p>
      <aside>Szendrő várát, de nem tudta bevenni, itt halt meg 1494. november 24-én.</aside>
      <p>Kinizsi kiváló, csatát sosem vesztő hadvezér, de ritka kegyetlen ember volt, aki az elfogott törököket válogatott kínzásokkal végeztette ki.</p>
      <figure>
        <img src="https://cdn.nwmgroups.hu/s/img/i/1911/20191124kinizsi-pal1.jpg?w=644&amp;h=483"/>
        <figcaption>Kinizsi Pál sírköve. A sírkő nagyvázsonyi Kinizsi-vár kápolnájában található.<cite>Forrás: http://dka.oszk.hu</cite></figcaption>
      </figure>
      <p>Holttestét a nagyvázsonyi Kinizsi-vár kápolnájában található szarkofágban helyezték el, amelyet 1708-ban sírrablók feldúltak. Tatay Sándor nagy sikerű ifjúsági regényt írt róla, emlékét őrzi számos utca és köztér, teljesítménytúra és a somlói Kinizsi-szikla, valamint egy róla elnevezett, de ma már nem gyártott sörféle.</p>
      <p>(Forrás: MTVA Sajtóadatbank)</p>
    </article>
  </body>
</html>