<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903137.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T16:45:00+00:00"/>
    <meta property="og:title" content="اسماعیلی: زمان رسیدگی به پرونده‌های متهمان اغتشاشات اخیر فرا رسیده"/>
    <meta property="og:description" content="به گزارش مهر، غلامحسین اسماعیلی با حضور در ستاد فرماندهی انتظامی تهران بزرگ در جمع خبرنگاران اظهار کرد: خدای بزرگ را شاکر و سپاسگزاریم که بعد از اغتشاشات و فتنه ای که توسط جمعی از عناصر خود فروخته در تعدادی از شهرهای ایران اسلامی به وقوع پیوست با تدبیر و هدایت مقام معظم رهبری و با احکام نافذ ایشان و با تلاش همه دست اندرکاران و متولیان حوزه امنیت در سراسر ایران اسلامی با تلاش مسئولان امنیتی و انتظامی با محوریت و فرماندهی عزیزان در نیروی انتظامی جمهوری اسلامی ایران، خدای متعال بر ما منت نهاد و امنیت و آرامش به جامعه کاملا برگشته و با ایجاد امنیت، زمان رسیدگی به پرونده های قضائی یکایک متهمان دستگیر شده در اغتشاشات اخیر فرارسیده است."/>
  </head>
  <body>
    <article>
      <h1>اسماعیلی: زمان رسیدگی به پرونده‌های متهمان اغتشاشات اخیر فرا رسیده</h1>
      <address>
        <time datetime="2019-11-24T16:45:00+00:00">24 Nov 2019, 16:45</time>
      </address>
      <p>سخنگوی قوه قضائیه گفت: خدای متعال بر ما منت نهاد و امنیت و آرامش به جامعه ما کاملا برگشته و با ایجاد امنیت، زمان رسیدگی به پرونده‌های قضائی متهمان دستگیر شده در اغتشاشات اخیر فرا رسیده است.</p>
      <p>به گزارش مهر، غلامحسین اسماعیلی با حضور در ستاد فرماندهی انتظامی تهران بزرگ در جمع خبرنگاران اظهار کرد: خدای بزرگ را شاکر و سپاسگزاریم که بعد از اغتشاشات و فتنه ای که توسط جمعی از عناصر خود فروخته در تعدادی از شهرهای ایران اسلامی به وقوع پیوست با تدبیر و هدایت مقام معظم رهبری و با احکام نافذ ایشان و با تلاش همه دست اندرکاران و متولیان حوزه امنیت در سراسر ایران اسلامی با تلاش مسئولان امنیتی و انتظامی با محوریت و فرماندهی عزیزان در نیروی انتظامی جمهوری اسلامی ایران، خدای متعال بر ما منت نهاد و امنیت و آرامش به جامعه کاملا برگشته و با ایجاد امنیت، زمان رسیدگی به پرونده های قضائی یکایک متهمان دستگیر شده در اغتشاشات اخیر فرارسیده است.</p>
      <p>سخنگوی قوه قضائیه بیان داشت: در بازدید ها تاکید بر این شد امر غربالگری متهمان بازداشت شده با سرعت انجام و چنانچه در بین افراد بازداشت شده اشخاص کم تقصیر و یا احیانا بدون تقصیر بازداشت شده باشند در اسرع وقت آزاد بشوند و همچنین پیگیری شد که خانواده تمامی متهمان بازداشت شده از بازداشت بودن افراد منتسب به خانواده خودشان مطلع و دغدغه دیگری نداشته باشند.</p>
      <p>
        <b>علیرغم جنایت‌های انجام شده امر دادرسی با رعایت حقوق شهروندی انجام می‌شود</b>
      </p>
      <p>وی گفت: مقرر شد امر بازجویی و تحقیق قضائی و انتظامی این پرونده ها با نظارت دادیاران و بازرسان منتخب در سراسر کشور و با اشراف مقامات قضائی در چارچوب ضوابط و مقررات قانونی انجام و مراقبت بشود که تمامی حقوقی که قانون گذار برای متهمان در نظر گرفته است علی رغم همه جنایت هایی که برخی از آنها انجام داده اند، با رعایت حقوق شهروندی امر دادرسی پرونده های آنها انجام شود.</p>
      <p>اسماعیلی با خسته نباشید و تشکر از زحمات سبز پوشان که برای امنیت شهروندان تمام تلاش خود را به کار بسته اند و همچنین عزیزانی که مشغول تحقیق و بازجویی از متهمان هستند بیان داشت: بار دیگر از مردم عزیزمان که صف خود را از صف اغتشاشگران جدا کرده اند تشکر و درخواست می کنیم که اطلاعات مفید و ذی قیمتی که جهت شناسایی عناصر خراب کار دارند حتما در اختیار مراجع انتظامی و قضائی قرار دهند و کمک کنند با بهره گیری از اطلاعات مردمی، کما فی السابق امنیتی پایدار در کشور جمهوری اسلامی ایران داشته باشیم و به هیچ عنوان اجازه ندهیم که عده ای سودجو و فرصت طلب با هدایت دشمنان خارجی و دشمنان این نظام و انقلاب امنیت مردم و شهروندان را به مخاطره بیندازند و این اطمینان را به مردم می دهیم یکایک افرادی که در این مسیر شناسایی و دستگیر شدند به ویژه افرادی که به عنوان عناصر اصلی و لیدر های این اغتشاشات با کار اطلاعاتی مورد شناسایی قرار گرفته اند در اسرع وقت پرونده هایشان رسیدگی و متناسب با اعمال مجرمانه ای که انجام داده اند به سزای اعمال مجرمانه خود برسند.</p>
      <p>وی در پاسخ به سوال یکی از خبرنگاران در خصوص اینکه عده ای شاید تصاویری از اغتشاشات ضبط کرده باشند و بعد از وصل اینترنت قصد انتشار آن را دارند آیا این جرم است، گفت: هر اقدامی که امنیت شهروندان را به مخاطره بیندازد و یا در مسیر اهداف دشمنان نظام و انقلاب باشد و هر اقدامی که تبلیغ علیه نظام به حساب آید قطعا برابر قانون با آن برخورد خواهد شد.</p>
      <p>سخنگوی قوه قضائیه ادامه داد: الحمدلله اشراف اطلاعاتی کافی بر عملکرد تمامی این افراد وجود دارد و مطمئن باشند اقدامات آنها تحت رصد دقیق اطلاعاتی بخش های مختلف امنیتی و انتظامی ما در نیروی انتظامی، سپاه و وزارت اطلاعات اشراف وجود دارد.</p>
    </article>
  </body>
</html>