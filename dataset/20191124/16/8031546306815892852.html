<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109489-Boyko-Borisov-se-zaseche-s-Vasil-ot-Pleven-na-letishteto-v-Islandiya-na-pat-kam-SASht"/>
    <meta property="og:site_name" content="Канал 3"/>
    <meta property="article:published_time" content="2019-11-24T16:27:00+00:00"/>
    <meta property="og:title" content="Бойко Борисов се засече с Васил от Плевен на летището в Исландия на път към САЩ"/>
    <meta property="og:description" content="Правителственият самолет презареди в Рейкявик"/>
  </head>
  <body>
    <article>
      <h1>Бойко Борисов се засече с Васил от Плевен на летището в Исландия на път към САЩ</h1>
      <h2>Правителственият самолет презареди в Рейкявик</h2>
      <address>
        <time datetime="2019-11-24T16:27:00+00:00">24 Nov 2019, 16:27</time>
      </address>
      <p><i><b>"В Исландия, на път за САЩ, се запознах с Васил от Плевен." Това написа на личната си страница във Фейсбук премиерът Бойко Борисов, който днес замина на официално посещение в САЩ. Той се разходи из летището в столицата на Исландия Рейкявик, където правителственият самолет кацна за презареждане с гориво на път към Вашингтон. И там, на над 3700 км от родината, се състоя запознанството им.<br/></b></i> </p>
      <p>"Винаги е хубаво да срещнеш сънародник, когато си далеч от дома", добави премиерът, който публикува и снимка с новия си познайник - Васил от Плевен.</p>
      <p> <br/><b>В Белия дом във Вашингтон Бойко Борисов има среща с президента на САЩ Доналд Тръмп, насрочена за понеделник. Сътрудничеството в рамките на НАТО и разнообразяването на енергийните източници се очаква да бъдат във фокуса на разговорите между двамата лидери.<br/></b> </p>
      <p>Бойко Борисов се среща с американски президент в Белия дом за втори път, първия беше през 2012-та - с Барак Обама.</p>
      <p> <br/><a href="http://kanal3.bg/news/world"><i><b>Още новини от света ще намерите тук<br/></b></i></a> <br/><b>Доналд Тръмп се очаква да повдигне въпроса за внос на американски втечнен природен газ в България. В Съединените щати има бум в производството на втечнен газ и се търсят нови пазари за износ в Европа и Азия.<br/></b> </p>
      <p>Вашингтон по този начин се стреми да намали зависимостта на Източна Европа от руските газови доставки, смята посланик Дан Фрийд - дългогодишен дипломат и почетен сътрудник на Атлантическия съвет във Вашингтон.</p>
      <p> </p>
      <p>"Не е добре за една държава да е зависима от един-единствен източник на енергия", отбеляза Дан Фрийд. "Няколко проекта са интересни - използването на американско ядрено гориво за централата в Козлодуй, междусистемната газова връзка между Гърция и България, и подкрепата за гръцкия плаващ терминал за регазификация на втечнен природен газ“.</p>
      <p> </p>
      <p>Очаква се американският президент да повтори искането си към европейските държави членки на НАТО да увеличат разходите си за отбрана. Освен вицепремиера и министър на отбраната Красимир Каракачанов, в официалната българска делегация са още вицепремиерът Томислав Дончев, министрите на финансите и икономиката Владислав Горанов и Емил Караниколов.</p>
      <p> </p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109460-Boyko-Borisov-zaminava-za-SASht"/>
        <a href="http://kanal3.bg/news/bulgaria/politics/109418-Borisov-i-Tramp-shte-govoryat-za-energiynata-diversifikaciya"/>
      </related>
    </article>
  </body>
</html>