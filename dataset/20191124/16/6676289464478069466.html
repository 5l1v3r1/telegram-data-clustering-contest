<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/antonino-borgia-italian-omorat-ana-maria-di-piazza-327323.html"/>
    <meta property="og:site_name" content="Observator"/>
    <meta property="article:published_time" content="2019-11-24T16:32:00+00:00"/>
    <meta property="og:title" content="El este italianul care a înjunghiat-o în burtă pe Ana, românca însărcinată ucisă în Italia"/>
    <meta property="og:description" content="Antonino Borgia, italianul de 51 de ani arestat după ce a omorât-o pe Ana Maria Di Piazza, românca însărcinată şi lăsată să moară într-un şanţ, a fost filmat dezbrăcat, în timp ce o ataca pe tânără."/>
  </head>
  <body>
    <article>
      <h1>El este italianul care a înjunghiat-o în burtă pe Ana, românca însărcinată ucisă în Italia</h1>
      <address><time datetime="2019-11-24T16:32:00+00:00">24 Nov 2019, 16:32</time> by <a rel="author">Alin Tarnovschi</a></address>
      <p>
        <b>
          <b>Antonino Borgia, italianul de 51 de ani arestat după ce a omorât-o pe Ana Maria Di Piazza, românca însărcinată şi lăsată să moară într-un şanţ, a fost filmat dezbrăcat, în timp ce o ataca pe tânără.</b>
        </b>
      </p>
      <p>Italianul riscă ani grei de închisoare pentru îngrozitoarea crimă comisă vineri, 22 noiembrie 2019, în oraşul Balestrate, provincia Palermo.</p>
      <p>Borgia a fost filmat de o cameră de supraveghere în timp ce o urmărea pe <a href="https://observator.tv/extern/ultime-cuvinte-ana-maria-romanca-ucisa-italia-327093.html">Ana Maria Di Piazza</a>, la scurt timp după ce a înjunghiat-o în burtă.</p>
      <p>Cei doi s-au întâlnit în Balestrate, apoi au întreţinut relaţii intime într-o maşină. La sfârşit, românca i-a spus italianului cu care avea o relaţie de un an că este însărcinată şi că îi va spune totul soţiei acestuia.</p>
      <p>Bărbatul s-a enervat, a pus mâna pe un cuţit şi a înjunghiat-o pe tânăra de 30 de ani în burtă.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F24%2F327323%2F15746060676d4caa47.jpg&amp;w=800"/>
        <figcaption>
          <a href="https://observator.tv/galerie/antonino-borgia-italian-omorat-ana-maria-di-piazza-id327323-play385083.html">
            <b>Vezi 3 imagini în Galerie</b>
          </a>
        </figcaption>
      </figure>
      <h3>Ana Maria l-a implorat să o lase în viaţă: 'Vom avea un copil! Te iubesc!'</h3>
      <p>După ce a fost înjunghiată, tânăra <a href="https://observator.tv/eveniment/ana-maria-lacramioara-di-piazza-romanca-insarcinata-ucisa-italia-327253.html">româncă însărcinată</a> a fugit din maşină, însă a fost urmărită şi prinsă de amantul ei.</p>
      <p>Momentul în care italianul a prins-o a fost surprins de o cameră de supraveghere care a înregistrat atât video, cât şi audio.</p>
      <p>Astfel, anchetatorii au aflat că românca, înjunghiată în burtă, l-a implorat pe Borgia să o lase în viaţă.</p>
      <p>"Ce faci? Vom avea un copil! Te iubesc!", au fost ultimele cuvinte ale Anei.</p>
      <p>Ulterior, cei doi s-au întors la maşină, după ce italianul i-a promis că o va duce la spital.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F24%2F327323%2F1574606138ce9e4365.jpg&amp;w=800"/>
        <figcaption>
          <a href="https://observator.tv/galerie/antonino-borgia-italian-omorat-ana-maria-di-piazza-id327323-play385083.html">
            <b>Vezi 3 imagini în Galerie</b>
          </a>
        </figcaption>
      </figure>
      <h3>Omorâtă şi aruncată într-un şanţ de pe marginea drumului</h3>
      <p>Pe drum, cei doi s-ar fi certat din nou, iar Antonino Borgia a lovit-o pe Ana cu o bâtă în cap, apoi i-a tăiat gâtul cu acelaşi cuţit cu care a înjunghiat-o.</p>
      <p>Pe drumul dintre localităţile Balestrate şi Partinico, italianul a oprit maşina şi a aruncat cadavrul româncei într-un şanţ.</p>
      <p>Apoi, Borgia a luat prânzul şi a mers la o frizerie. El a fost prins de anchetatorii italieni şi a recunoscut crima.</p>
      <p>Ana Maria <a href="https://observator.tv/eveniment/lacramioara-di-piazza-romanca-insarcinata-omorata-amant-327071.html">Lăcrămioara Di Piazza</a> era mama unui copil în vârstă de 11 ani şi locuia în Giardinello, ea fiind adoptată şi crescută de o familie de italieni.</p>
    </article>
  </body>
</html>