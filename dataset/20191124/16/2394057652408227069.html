<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/24/darmowe-testy-wszystkich-statkow-w-star-citizen-i-nowe-materialy-z-citizencon.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-24T16:30:00+00:00"/>
    <meta property="og:title" content="Darmowe testy wszystkich statków w Star Citizen i nowe materiały z CitizenCon"/>
    <meta property="og:description" content="Cloud Imperium Games postanowiło podzielić się sporą ilością informacji dotyczących symulatora Star Citizen."/>
  </head>
  <body>
    <article>
      <h1>Darmowe testy wszystkich statków w Star Citizen i nowe materiały z CitizenCon</h1>
      <h2>Cloud Imperium Games postanowiło podzielić się sporą ilością informacji dotyczących symulatora Star Citizen.</h2>
      <address><time datetime="2019-11-24T16:30:00+00:00">24 Nov 2019, 16:30</time> by <a rel="author">Maria Wawrzyniak</a></address>
      <p>Deweloperzy ze studia <b>Cloud Imperium Games</b> poinformowali, że <b>od 24 listopada (czyli dzisiaj) do 5 grudnia gracze będą mogli przetestować wszystkie statki dostępne obecnie w symulatorze kosmicznym <i>Star Citizen</i> za darmo</b>. Oczywiście, nie ma tak dobrze, bowiem każdego dnia jednostki będzie udostępniać inny producent – twórcy zamieścili rozpiskę, którą znajdziecie pod <a href="https://robertsspaceindustries.com/comm-link">tym adresem</a>. Oprócz tego zapowiedziano, że <b>w grze pojawi się <i>Welcome Hub</i>, gdzie nowi gracze będą mogli nauczyć się podstaw rozgrywki za pomocą tekstowych oraz filmowych poradników</b>, a nawet znaleźć sobie prawdziwego – żywego! – przewodnika. Do tej roli mogą z kolei zgłaszać się istniejący już gracze.</p>
      <figure>
        <img src="https://img6.gram.pl/djix20191124162352654bvxt.jpg"/>
      </figure>
      <p><b>Wczoraj odbył się także CitizenCon 2019, czyli wydarzenie, podczas którego twórcy kosmicznego symulatora zaprezentowali mnóstwo nowości, które pojawią się w grze w najbliższej przyszłości.</b> Największą atrakcją było oczywiście <b>nagranie z wersji demonstracyjnej</b>, gdzie pokazano takie elementy, jak chociażby <b>dynamiczną pogodę</b> czy nawet zupełnie <b>nową planetę</b>. Oprócz tego odbyliśmy <b>podróż do nowego układu planetarnego przez tunel czasoprzestrzenny</b>. Nagranie możecie obejrzeć poniżej – jest dość długie, więc zostało podzielone na dwie części. W pierwszej zobaczyliśmy między innymi wspomnianą <b>planetę w układzie Stanton o nazwie microTech</b> (od 19 minuty). W drugiej części deweloperzy pokazali nowy system planetarny Pyro (od 1:20:00 na drugim filmie). <b>Część pokazanych rzeczy, w tym planeta microTech oraz nowe funkcje Planet Tech v4, pojawią się w grze razem z aktualizacją Alpha 3.8.0, która zadebiutuje w połowie grudnia bieżącego roku. </b>Pozostałe nowinki, w tym układ planetarny Pyro, nowy tryb gry oraz dynamiczna pogoda ukażą się dopiero w przyszłym roku.</p>
      <p>https://youtu.be/n9fKOwXIMx4https://youtu.be/fCDOM2UULhE</p>
      <p>Przypomnijmy, że <b><i>Star Citizen</i></b> to <b>symulator kosmiczny</b>, którego produkcją zajmuje się <b>Chris Roberts</b> oraz <b>zespół deweloperski Cloud Imperium Games</b>. Co ciekawe, realizacja gry stała się możliwa głównie dzięki wsparciu fanów, którzy zainwestowali w nią kilkadziesiąt milionów dolarów. Tym samym <i>Star Citizen</i> oficjalnie stał się <b>jednym z największych crowdfundingowych projektów w historii</b>. Nie zmienia to jednak faktu, że czekamy już naprawdę długo – <b>produkcja znalazła się w fazie wczesnego dostępu 4 czerwca 2014 roku</b>.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>