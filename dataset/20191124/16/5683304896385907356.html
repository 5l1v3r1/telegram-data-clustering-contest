<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/shiv-sena-supporter-attempts-suicide-amid-maharashtra-political-drama.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T16:57:00+00:00"/>
    <meta property="og:title" content="ഉദ്ധവ് മുഖ്യമന്ത്രിയായില്ല; ശിവസേന പ്രവർത്തകന്‍ ആത്മഹത്യയ്ക്കു ശ്രമിച്ചു"/>
    <meta property="og:description" content="ബിജെപി മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ചെയ്തതിനു പിന്നാലെ മദ്യപിച്ചെത്തിയ ഇയാൾ കൈത്തണ്ട ബ്ലെയ്ഡ് കൊണ്ടു മുറിക്കുകയായിരുന്നു..Maharashtra Latest News. Uddhav Thackeray. NCP. Mumbai Shiv Sena Supporter Suicide. മഹാരാഷ്ട്ര. ശിവസേന.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഉദ്ധവ് മുഖ്യമന്ത്രിയായില്ല; ശിവസേന പ്രവർത്തകന്‍ ആത്മഹത്യയ്ക്കു ശ്രമിച്ചു</h1>
      <address><time datetime="2019-11-24T16:57:00+00:00">24 Nov 2019, 16:57</time> by <a rel="author">മനോരമ ലേഖകൻ</a></address>
      <p>മുംബൈ∙ ഉദ്ധവ് താക്കറെ മുഖ്യമന്ത്രിയാകാത്തതിൽ മനംനൊന്ത് ശിവസേന പ്രവർത്തകൻ ആത്മഹത്യയ്ക്കു ശ്രമിച്ചതായി റിപ്പോർട്ട്. മഹാരാഷ്ട്രയിലെ വാഷിം ജില്ലയിലെ പാർട്ടി പ്രവർത്തകനായ രമേഷ് ബാലു ജാദവാണ് ആത്മഹത്യയ്ക്കു ശ്രമിച്ചത്. ശനിയാഴ്ച വൈകിട്ട് മുംബൈയിലെ മനോര ചൗക്കിലായിരുന്നു സംഭവം.</p>
      <p>മുംബൈയിൽ നിന്ന് 580 കിലോമീറ്റർ അകലെയുള്ള ഉമരി ഗ്രാമവാസിയാണു രമേഷ്. ജോലിയുടെ ഭാഗമായാണ് ഇയാൾ മുംബൈയിലെത്തിയത്. ഉദ്ധവ് താക്കറെ മുഖ്യമന്ത്രിയാകുമെന്ന പ്രതീക്ഷയിലായിരുന്നു ഇയാളെന്നു സുഹൃത്തുക്കൾ പറയുന്നു.</p>
      <p>ബിജെപി മുഖ്യമന്ത്രിയായി ദേവേന്ദ്ര ഫഡ്നാവിസ് സത്യപ്രതിജ്ഞ ചെയ്തതിനു പിന്നാലെ മദ്യപിച്ചെത്തിയ ഇയാൾ കൈത്തണ്ട ബ്ലെയ്ഡ് കൊണ്ടു മുറിക്കുകയായിരുന്നു. അതിനിടെ ഒരു ട്രാഫിക് പൊലീസുകാരന്റെ ശ്രദ്ധയിൽപ്പെട്ടതിനെത്തുടർന്ന് അദ്ദേഹമെത്തി ബ്ലെയ്ഡ് പിടിച്ചു വാങ്ങി. ഉടൻ തന്നെ സമീപത്തെ ആശുപത്രിയിലെത്തിച്ചു. രക്തം വാർന്നുപോയിട്ടുള്ളതിനാൽ രമേഷ് ഇപ്പോള്‍ നിരീക്ഷണത്തിലാണ്.</p>
      <p>എന്നാൽ ഇയാൾ മദ്യലഹരിയിലായിരുന്നെന്നും അതിന്റെ സ്വാധീനത്താൽ ആത്മഹത്യയ്ക്കു ശ്രമിച്ചതാകാമെന്നും ദിഗ്ര പൊലീസ് വ്യക്തമാക്കി. സംഭവത്തെക്കുറിച്ച് അന്വേഷണത്തിന് ഉത്തരവിട്ടിട്ടുണ്ട്. </p>
      <p><b>English Summary</b>: Shiv Sena supporter attempts suicide amid Maharashtra political drama</p>
    </article>
  </body>
</html>