<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/apple-en-nvidia-definitief-einde-oefening/"/>
    <meta property="og:site_name" content="One More Thing"/>
    <meta property="article:published_time" content="2019-11-24T16:13:20+00:00"/>
    <meta property="og:title" content="Apple en NVIDIA definitief ‘einde oefening’"/>
    <meta property="og:description" content="De laatste sporen van de langdurige relatie tussen Apple en NVIDIA zullen binnenkort verdwenen zijn. NVIDIA stopt met het ondersteunen van macOS."/>
  </head>
  <body>
    <article>
      <h1>Apple en NVIDIA definitief ‘einde oefening’</h1>
      <address><time datetime="2019-11-24T16:13:20+00:00">24 Nov 2019, 16:13</time> by <a rel="author">Night</a></address>
      <p>De laatste sporen van de langdurige relatie tussen Apple en NVIDIA zullen binnenkort verdwenen zijn. Afgelopen week publiceerde NVIDIA de release-notes voor de komende update van haar CUDA-platform. Het bedrijf merkte hierbij op dat “CUDA 10.2 (Toolkit en NVIDIA-stuurprogramma) de laatste release zal zijn die macOS ondersteunt voor het ontwikkelen en uitvoeren van CUDA-toepassingen.”</p>
      <p>Dat betekent dat alle toekomstige versies van CUDA <a href="https://docs.nvidia.com/cuda/cuda-toolkit-release-notes/index.html#title-new-features">geen ondersteuning</a> meer zullen bieden voor Apple-apparaten. Hierdoor zal een behoorlijk deel van de ‘pro’-en Hackintosh-gemeenschap pas op de plaats moeten gaan maken. Zij krijgen geen ondersteuning meer voor de meest populaire GPU’s die momenteel worden gemaakt.</p>
      <h3>Wat is CUDA?</h3>
      <p>Maar wat is CUDA en waarom betekent dit het einde voor de relatie tussen de Apple en NVIDIA? CUDA is een specifiek parallel computerplatform waarmee programma’s beter kunnen profiteren van de hardware van NVIDIA. Dit leidt meestal tot betere prestaties in programma’s zoals Adobe’s Premiere en After Effects maar ook in bepaalde games. De GPU’s van NVIDIA’s rivaal, AMD, ondersteunen CUDA niet. Dat heeft geleid tot een hoop gemopper van video professionals die vertrouwden op het macOS-platform. Zeker nu Apple voor de lange termijn afhankelijk zal zijn van AMD GPU’s.</p>
      <p>Er was zelfs een beetje verwarring toen Apple de nieuwste Mac Pro aankondigde. Apple passeerde de super krachtige NVIDIA GPU’s door zelf hardware-versnelde raytracing ondersteuning te bieden voor AMD’s hardware.</p>
      <h3>Hoe ontstond de breuk tussen Apple en NVIDIA?</h3>
      <p>De relatie tussen de GPU-maker en Apple is al bijna tien jaar aan het afbrokkelen. Iets meer dan tien jaar geleden verloor Apple veel geld door een reeks mislukte GPU’s voor de MacBook Pro’s. Het ging zelfs zo slecht dat Apple steeds meer op AMD begon te vertrouwen voor zijn GPU’s ondanks de populariteit van NVIDIA en doorgaans betere prestaties. Dat is de reden waarom Apple in de MacBook Pro-lijn de minder krachtige AMD GPU’s bleef aanbieden terwijl NVIDIA tegelijkertijd een robuuste en populaire serie mobiele GPU’s te bieden had.</p>
      <p>Ondanks het gebruik van AMD-hardware bleef Apple echter wel NVIDIA GPU’s ondersteunen. Als je een NVIDIA-kaart in je oudere Mac Pro wilde proppen of een supersnelle hackintosh wilde bouwen, dan kon dat gewoon. Tot vorig jaar. Met de release van macOS 10.14 Mojave stopte Apple stilletjes met het ondersteunen van CUDA. Dat dwong makers van bepaalde apps die afhankelijk waren van CUDA voor hardware-versnelling, zoals de software van Adobe, om hun klanten waarschuwingen en herinneringen hierover te geven.</p>
      <p>Dat NVIDIA de ondersteuning voor de Mac beëindigt na CUDA 10.2 is eigenlijk slechts een uiting van wraakgevoelens van het bedrijf. Toch laat NVIDIA hiermee sommige mensen, zoals de eerder genoemde hackintosh-gebruikers, in de kou staan. Het betekent echter ook dat Apple-apparaten nu een stuk minder aantrekkelijk zullen voor sommige high-end ontwikkelaars en animatieprofessionals.</p>
      <figure>
        <img src="https://cdn.onemorething.nl/uploads/2019/11/NVIDIA-GTX-1080-ti-1440x889.jpeg"/>
        <figcaption>De GTX 1080ti, een van de laatste Mac-compatible kaarten (klik/tap voor groter) Afbeelding: NVIDIA</figcaption>
      </figure>
      <h3>Hardware-versnelde raytracing ondersteuning</h3>
      <p>Momenteel is NVIDIA het enige bedrijf dat GPU-hardware maakt die geschikt is voor hardware-versnelde raytracing. En dat is een gewaardeerd stukje gereedschap dat wordt gebruikt door animators en ontwikkelaars. Vermoedelijk zijn de meeste van die mensen, door gebrek aan officiële CUDA-ondersteuning van Apple, al richting Windows gegaan.</p>
      <p>Maar het stoppen van Mac ondersteuning door NVIDIA maakt het nu voor eens en altijd duidelijk dat zij niet echt welkom meer zijn op het Apple platform. Tenminste, totdat AMD zijn eigen hardware-versnelde raytracing ondersteuning van de grond krijgt. Volgens geruchten zou in 2020 moeten gaan gebeuren. We zijn echter benieuwd hoeveel professionals geduldig genoeg zijn om daarop te wachten. Mac Pro of niet.</p>
      <p>
        <b>Lees ook: ➔ <a href="https://www.onemorething.nl/2019/01/apple-dwarsboomt-nvidia-gpu-mac/"> ‘Apple dwarsboomt NVIDIA GPU in Mac bewust’</a></b>
      </p>
      <related>
        <h4>Bekijk ook dit.</h4>
        <a href="https://www.onemorething.nl/2019/01/apple-dwarsboomt-nvidia-gpu-mac/"/>
        <a href="https://www.onemorething.nl/2017/04/nvidia-brengt-beta-mac-drivers-uit/"/>
        <a href="https://www.onemorething.nl/2012/09/mac-protje-pimpen/"/>
      </related>
    </article>
  </body>
</html>