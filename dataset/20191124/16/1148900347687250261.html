<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/trump-ma-noveho-soupere-miliardar-bloomberg-zahajil-volebni-kampan-83387"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-24T16:40:55+00:00"/>
    <meta property="og:title" content="Trump má nového soupeře. Miliardář Bloomberg chce být prezidentem - Seznam Zprávy"/>
    <meta property="og:description" content="Bloomberg ještě letos v březnu tvrdil, že na prezidenta kandidovat nehodlá, ale v posledních týdnech udělal kroky, které k nominaci směřovaly."/>
  </head>
  <body>
    <article>
      <h1>Trump má nového soupeře. Miliardář Bloomberg chce být prezidentem - Seznam Zprávy</h1>
      <address>
        <time datetime="2019-11-24T16:40:55+00:00">24 Nov 2019, 16:40</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/volby">Volby<br/></a>»<br/><a href="https://www.seznamzpravy.cz/sekce/volby-usa">Volby USA<br/></a>»<br/><a href="https://www.seznamzpravy.cz/clanek/trump-ma-noveho-soupere-miliardar-bloomberg-zahajil-volebni-kampan-83387">Trump má nového soupeře. Miliardář Bloomberg chce být prezidentem</a></p>
      <h3>Trump má nového soupeře. Miliardář Bloomberg chce být prezidentem</h3>
      <p><a href="https://www.seznamzpravy.cz/autor/ctk-74">ČTK<br/></a>včera 17:40</p>
      <p>Bloomberg ještě letos v březnu tvrdil, že na prezidenta kandidovat nehodlá, ale v posledních týdnech udělal kroky, které k nominaci směřovaly.</p>
      <p>Miliardář a bývalý starosta New Yorku Michael Bloomberg dnes oficiálně vstoupil do boje o Bílý dům. Sedmasedmdesátiletý mediální magnát prohlásil, že Spojené státy si nemohou dovolit mít další čtyři roky v čele republikána Donalda Trumpa.</p>
      <p>Bloomberg podle agentury Reuters představuje další umírněný hlas v přelidněném poli demokratických uchazečů o nominaci pro volby, které se uskuteční přibližně za rok.</p>
      <related>
        <a href="https://www.seznamzpravy.cz/clanek/bloomberg-jako-cerny-kun-americkych-voleb-83243"/>
      </related>
      <p>Bloomberg ještě letos v březnu tvrdil, že na prezidenta kandidovat nehodlá, ale v posledních týdnech udělal kroky, které k nominaci směřovaly. „Kandiduji na prezidenta s cílem porazit Donalda Trumpa a obnovit Ameriku. Nemůžeme si dovolit další čtyři roky lehkomyslného a neetického počínání prezidenta Trumpa,“ řekl zakladatel finančního, softwarového a mediálního impéria Bloomberg LP.</p>
      <p>Bloombergova kandidatura na prezidenta podle pozorovatelů znamená vážnou výzvu pro dosavadní favority demokratických primárek v čele s bývalým viceprezidentem Joem Bidenem. V průzkumech jsou v popředí také senátoři Elizabeth Warrenová a Bernie Sanders a nově i Pete Buttigieg, sedmatřicetiletý starosta města South Bend ve státě Indiana.</p>
      <h4>Anketa</h4>
      <p>Má Michael Bloomberg šanci porazit Donalda Trumpa v prezidentských volbách?<br/>Ano<br/>67 %<br/>Ne<br/>33 %<br/>Celkem hlasovalo 776 čtenářů.</p>
      <p>Bloomberg je mimo jiné proti plánu Warrenové na vyšší zdanění velmi bohatých Američanů ve prospěch zdravotnictví či školství. Podle časopisu Forbes je Bloomberg osmým nejbohatším Američanem s odhadovaným majetkem 53,4 miliardy dolarů (více než 12 bilionů korun).</p>
      <p>Sedmasedmdesátiletý Bloomberg zvažoval kandidaturu už v roce 2016, ale svůj záměr nakonec odvolal.</p>
    </article>
  </body>
</html>