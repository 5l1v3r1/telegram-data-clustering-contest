<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/ziadny-kontakt-medzi-marianom-k-r-ficom-neexistoval-tvrdi-r-rasi"/>
    <meta property="og:site_name" content="Paraméter"/>
    <meta property="article:published_time" content="2019-11-24T16:48:00+00:00"/>
    <meta property="og:title" content="Žiadny kontakt medzi Marianom K. a R. Ficom neexistoval, tvrdí R. Raši "/>
    <meta property="og:description" content="Podpredseda vlády SR pre investície a informatizáciu a podpredseda Smeru-SD Richard Raši je presvedčený, že žiadna komunikácia a dohoda medzi obvineným Marianom K. a expremiérom Robertom Ficom, ktorú naznačuje nahrávka Mariana K. s podnikateľom Michalom Suchobom, neexistuje. Povedal to v diskusnej relácii RTVS O 5 minút 12."/>
  </head>
  <body>
    <article>
      <h1>Žiadny kontakt medzi Marianom K. a R. Ficom neexistoval, tvrdí R. Raši </h1>
      <h2>Podpredseda vlády SR pre investície a informatizáciu a podpredseda Smeru-SD Richard Raši je presvedčený, že žiadna komunikácia a dohoda medzi obvineným Marianom K. a expremiérom Robertom Ficom, ktorú naznačuje nahrávka Mariana K. s podnikateľom Michalom Suchobom, neexistuje. Povedal to v diskusnej relácii RTVS O 5 minút 12.</h2>
      <address>
        <time datetime="2019-11-24T16:48:00+00:00">24 Nov 2019, 16:48</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/tasr-svitok.jpg?itok=H-WoT7wj"/>
      </figure>
      <p>Foto: TASR – Michal Svítok</p>
      <p>Vicepremiér opätovne vyzval k zverejneniu celej údajnej komunikácie obvineného Mariana K. a prevereniu jej autenticity. </p>
      <blockquote>„Žiadny na to určený orgán nepotvrdil hodnovernosť a nevieme ani to, či tieto údajné nahrávky nie sú zverejňované účelovo selektívne po častiach”</blockquote>
      <p>– upozornil.</p>
      <p>Priznal, že ho „vyrušuje“ všetko, čo sa v údajných komunikáciách Mariana K. zverejnilo a verí tomu, že sa ešte objavovať bude.</p>
      <blockquote>„Myslím si, že v telefóne Mariana K. je množstvo rozhovorov, s množstvom politikov, aj tých, ktorí sú v radoch opozície”</blockquote>
      <p>– zdôraznil.</p>
      <p>Líder Progresívneho Slovenska (PS) Michal Truban v súvislosti so zverejnenou nahrávkou medzi Marianom K. a Suchobom upozornil, že je dôvod zvolávať Bezpečnostnú radu štátu. Zdôvodnil to tým, že Suchoba a jeho firma dodávala informačné systémy finančnej správe. </p>
      <blockquote>„Je tu podozrenie, že môže disponovať dôvernými informáciami, týkajúcimi sa daňových priznaní či ďalších interných správ”</blockquote>
      <p>– naznačil.</p>
      <p>TASR</p>
    </article>
  </body>
</html>