<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/akraba-evliliklerinin-geri-biraktigi-toplumlar-24111904.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T16:58:00+00:00"/>
    <meta property="og:title" content="Akraba evliliklerinin geri bıraktığı toplumlar"/>
    <meta property="og:description" content="Kayahan Uygur yazdı"/>
  </head>
  <body>
    <article>
      <h1>Akraba evliliklerinin geri bıraktığı toplumlar</h1>
      <h2>Kayahan Uygur yazdı</h2>
      <address>
        <time datetime="2019-11-24T16:58:00+00:00">24 Nov 2019, 16:58</time>
      </address>
      <p>Neden bazı toplumlar diğerlerinden daha zengin ve huzur içindeyken bazıları yoksulluk ve krizler içinde kıvranır? Bunun nedeni doğal kaynaklar ve iklim midir? O halde aynı iklim ve doğal kaynaklara sahip olanlar arasındaki farklılıklar nedendir? Görülmektedir ki gelişmede esas olan sağlam politik kurumlar ve hukuk devleti kavramıdır. Peki, bunlar neden bazı yerlerde gelişiyor da, diğer yerlerde gelişmiyor?</p>
      <p>The Economist’te 23 Kasım’da yayınlanan bir makalede bu soruya cevap veren yeni ve çok ilginç bir teori tartışılıyor.</p>
      <p>
        <b>KİLİSE’NİN ENSEST TANIMI</b>
      </p>
      <p>Cevap çok basit, ileri toplumlar Ortaçağ’da Hristiyan kilisesinin kuzenler arası evlilikleri, kardeşlerin birbirlerinin dul karılarıyla evlenmelerini ve çok eşliliği yasaklandığı yapılardır. Çünkü buralarda evlenecek eş bulamayan bekârlar mecburen dışarıya açılmış, yeni bağlar, karma aileler, yeni ve daha geniş dayanışma biçimleri doğmuş ve aşiretçilik, kabilecilik dağılmıştır. Katolik Kilisesi’nin geniş aile içi evlilikleri “<b>ensest</b>” (yasaksevi) olarak ilan etmesi demokrasi ve ekonomik refahın önünü açmıştır.</p>
      <p>Evliliklerin çoğunlukla klan ya da kabile içinde kaldığı bölgelerde ise hemşericilik, mafyalaşma, yabancı sayılan diğer insanlara karşı kan bağı veya kabilesi olan kişilerin tercihi gibi uygulamalar nedeniyle modern toplum oluşamamıştır.</p>
      <p>
        <b>SOSYAL SERMAYE TEORİSİ</b>
      </p>
      <p>Bu teoriyi geliştiren Jonathan Schulz, Joseph Henrich ve diğer iki araştırmacı Harvard Üniversitesi’nden Robert Putnam’ın “<b>sosyal sermaye</b>” teorisine dayanmışlardır. Bu teoride insanların şahsi bağlara sahip olmadıkları insanlarla da dayanışmaya girebilmelerini sağlayan duygunun önemine işaret vardır. Çağdaş toplumlar, toplumsal sermayenin, sosyal hayata katılımın yüksek olduğu ve insanların birbirlerine asgari güvenlerinin ve yine asgari bir ulusal dayanışmanın bulunduğu yapılardır. Geri ve sorunlu ülkeler ise toplumsal dayanışmanın oluşmayıp, hâlâ aile, klan, kabile, aşiret, hemşericilik bölgecilik düzeyinde kalmış olanlardır. Bu teoride mesela bir toplumda kan verenlerin çokluğuna ya da kaybedilmiş bir cüzdanın iadesinin olağanlığına atıf yapılmaktadır.</p>
      <p>Putnam, İtalya üzerine araştırmalar yapmış ve orada uzun bir süre feodal bir monarşi tarafından yönetilmiş bölgelerde yüksek düzeyde bir sosyal sermaye ya toplumsal dayanışma duygusu bulunmadığını, bunun yerine klanlara ve akrabalığa dayalı ilişkilerin sürdüğünü ortaya koymuştu. İtalya’nın şehir devletler tarafından örgütlenen ve insanların ticaret ve savunma için gönüllü olarak bir araya gelmiş oldukları yörelerinde ise sosyal duygu ileri gitmişti. Bugün, birinci kategorideki yöreler İtalya’nın geri kalmış bölgelerini, ikinciler ise en ileri yerlerini oluşturmaktadır.</p>
      <p>
        <b>GELİŞME PRANGASI</b>
      </p>
      <p>Putnam’ın teorisini geliştirenler ise araştırmalarını Avrupa ve Amerika’ya yaymışlar, sonuçta geniş aile içindeki evlilikleri Katolik kilisesi kadar engellemeyen Ortodoks Hristiyanların da bu nedenler geri kaldıklarını göstermişlerdir. Bu araştırmacıların değindikleri ilginç bir diğer nokta da Katolik kilisesinin yargılama kurallarının yakınlara ayrıcalık yapılmasını engellemiş olduğudur.</p>
      <p>Toplumsal sermayenin gelişmiş olduğu yörelerde tarafsız ve bağımsız yargılama ve tanıklık sistemi oluşabilmiştir. Araştırmacıların verdiği örnek de ilginçtir: Bir atlı arabanın çarparak öldürdüğü bir hakkında adam tanıklar, suçlu kendi akrabaları da olsa doğru ifade vermeye başlamışlar ve insanların topluma güveni gelişmiştir.</p>
      <p>
        <b>TÜRKİYE’NİN MAFYA BÖLGELERİ</b>
      </p>
      <p>Ülkemizdeki kleptokrasi, nepotizm, yolsuzluk ve asayiş sorunlarına baktığımızda bu araştırmacılara hak vermemek elde değil. Son 17 yılda ihalelerden yararlanan iş adamlarının, bürokrasi ve siyasetin üst makamlarını işgal edenlerin hep aynı bölgesel klan, kabile ve hemşeri gruplarından geldiğini herkes görüyor. Ülkemizde çağdaşlığa en açık olan kesimlerin de kuzenlerin evliliğinin ve diğer geniş aile içi evlilik biçimlerinin geleneksel olarak benimsenmediği yörelerde bulunması da ayrıca ilginç.</p>
      <figure>
        <img src="https://odatv.com/images2/2019_11/2019_11_24/akraba.jpg"/>
      </figure>
      <p>
        <i>(“The Economist” kendisine kaynak olarak “Science” dergisinin Kasım sayısında Jonathan Schulz ve Joseph Heinrich imzalı olarak çıkan "The Church, intensive kinship and psychological variation" (Kilise, sıkı akrabalık ve psikolojik varyasyonlar) başlıklı yazıya dayanıyor)</i>
      </p>
      <p>
        <b>Kayahan Uygur</b>
      </p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>23,635 Bu habere tepkiniz: <br/> <br/> </p>
    </article>
  </body>
</html>