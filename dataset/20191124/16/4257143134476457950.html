<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/24/vedelmet-kap-a-magyar-gerinces-fauna-legveszelyeztetettebb-tagja"/>
    <meta property="og:site_name" content="infostart"/>
    <meta property="article:published_time" content="2019-11-24T16:12:00+00:00"/>
    <meta property="og:title" content="Védelmet kap a magyar gerinces fauna legveszélyeztetettebb tagja"/>
    <meta property="og:description" content="A rákosi vipera potenciális hazai élőhelyeinek pontosabb feltérképezése és az elterjedési területének ellenőrzése a célja a most indult fajtavédő programnak – mondta az Európai Unió LIFE-projektjének programvezetője."/>
  </head>
  <body>
    <article>
      <h1>Védelmet kap a magyar gerinces fauna legveszélyeztetettebb tagja</h1>
      <address><time datetime="2019-11-24T16:12:00+00:00">24 Nov 2019, 16:12</time> by <a rel="author">Infostart / InfoRádió - Szabó S. Gergő</a></address>
      <h3>A rákosi vipera potenciális hazai élőhelyeinek pontosabb feltérképezése és az elterjedési területének ellenőrzése a célja a most indult fajtavédő programnak – mondta az Európai Unió LIFE-projektjének programvezetője.</h3>
      <p>Fajtavédő program indult a rákosi vipera megmentése érdekében. A kezdeményezést a magyar gerinces fauna legveszélyeztetettebb fajának és életterének védelmében indították – mondta az InfoRádiónak nyilatkozó Halpern Bálint, a Magyar Madártani és Természetvédelmi Egyesület (MME) munkatársa, az Európai Unió LIFE-projekt programvezetője.</p>
      <p>A szakember elmondása szerint a magyar gerinces fauna egyik legritkább tagjának érdekében indult védelmi erőfeszítésnek két hasonló uniós finanszírozású etapja volt már. A most induló programmal pedig az a szerencsés helyzet állt elő, hogy újabb ötéves periódust finanszíroz nagy mértékben az Európai Bizottság.</p>
      <p>Halpern Bálint arról is beszámolt, hogy Magyarországon hol lehet a rákosi viperával találkozni: "Ritkasága egyik oka, hogy az élőhelyét átalakítottuk. Jellemzően gyepes élőhelyeken fordult elő, a gyepkezelés, a gépi kaszálás viszont hátrányosan érintette az állományát. A 2000-es évek elején, amikorra a teljes kipusztulás fenyegette, komoly erőfeszítésekbe kezdett az állami természetvédelem, valamint a civil szféra" – fogalmazott a szakember.</p>
      <p>Megkezdődött például a Rákosivipera-védelmi Központban a tenyésztése, uniós támogatású program keretében. A projekt által pedig mára odáig jutottak, hogy a viperákat szabadon tudták engedni néhány nemzeti parkban.</p>
      <p>"Nagyon sok tudás gyűlt össze, és látjuk, hogy mi kell még ahhoz, hogy garantált legyen a faj túlélése hosszabb távon, ennek a komplex és költségigényes intézkedéscsomagját fogalmazták meg egy pályázatban" – magyarázta a programvezető.</p>
      <p>Halpern Bálint hozzátette, a most induló programmal igyekeznek a rákosi viperákat kedvezőbb helyzetbe hozni, növelve az élőhelyük kiterjedését.</p>
      <p>
        <i>Nyitókép: Forrás: rakosivipera.hu</i>
      </p>
      <p>
        <b>Kapcsolódó hang</b>
      </p>
      <p>Fajtavédő program indult a rákosi vipera megmentése érdekében – Halpern Bálint, LIFE-projekt</p>
      <figure>
        <audio src="https://infostart.hu/audio/00005/000053f9b.mp3"/>
      </figure>
      <p> </p>
    </article>
  </body>
</html>