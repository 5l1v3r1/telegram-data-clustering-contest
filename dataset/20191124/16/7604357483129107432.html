<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vluchtelingenakkoord-tussen-eu-en-turkije-is-mislukt/"/>
    <meta property="og:site_name" content="SCEPTR"/>
    <meta property="article:published_time" content="2019-11-24T16:57:10+00:00"/>
    <meta property="og:title" content="“Vluchtelingenakkoord tussen EU en Turkije is mislukt”"/>
    <meta property="og:description" content="Het akkoord tussen de Europese Unie (EU) en Turkije over de aanpak van migratie is mislukt. Dat stelt ngo Artsen zonder Grenzen."/>
  </head>
  <body>
    <article>
      <h1>“Vluchtelingenakkoord tussen EU en Turkije is mislukt”</h1>
      <address><time datetime="2019-11-24T16:57:10+00:00">24 Nov 2019, 16:57</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>Het akkoord tussen de Europese Unie (EU) en Turkije over de aanpak van migratie is mislukt. Dat stelt ngo Artsen zonder Grenzen. <i>“Vier jaar na het vluchtelingenpact leven 35.000 mensen op de Griekse eilanden in totale chaos en zonder enige waardigheid”</i>, <a href="https://www.hln.be/nieuws/buitenland/artsen-zonder-grenzen-vluchtelingenakkoord-van-eu-met-turkije-is-mislukt~a7018731/">klinkt het</a>. </b>
      </p>
      <p>Het probleem van illegale migratie vanuit Afrika en het Midden-Oosten naar Europa sleept al jaren aan en treft vooral landen gelegen aan de Middellandse Zee, zoals Italië en Griekenland. Eenmaal aangekomen in deze landen, geldt vrij verkeer van personen en proberen de migranten op die manier door te reizen naar andere Europese landen.</p>
      <p>De omstreden deal tussen Turkije en de EU moest daar een einde aan maken. Sinds die deal mogen migranten niet meer vrij reizen na aankomst in Griekenland. In afwachting van de afhandeling van hun asielprocedure moeten migranten nu in centra op de Griekse eilanden verblijven. Bovendien beloofde Turkije om migranten die illegaal via Turkije naar Europa kwamen terug te nemen.</p>
      <h3>EU-Turkijedeal mislukt</h3>
      <p>Maar vanwege de massale toestroom van migranten op de Griekse eilanden, zitten deze inmiddels overvol. Vandaag zouden meer dan 34.000 migranten in de asielcentra op de eilanden verblijven, terwijl de asielcentra er een totale opvangcapaciteit hebben van 6.300 mensen. Dat zorgt er regelmatig voor <a href="https://sceptr.net/2019/09/zware-rellen-in-grieks-migrantenkamp-minstens-2-doden/">zware rellen</a> en overlast. </p>
      <p>Hulporganisatie Artsen Zonder Grenzen vraagt de Europese Unie in te grijpen. Volgens hun is de deal met Turkije een totale mislukking. <i>“Vier jaar na het vluchtelingenpact leven 35.000 mensen op de Griekse eilanden in totale chaos en zonder enige waardigheid”</i>, aldus internationaal voorzitter Christos Christou. </p>
      <p>In de overvolle kampen bestaat veel criminaliteit, maar slachtoffers daarvan worden er in de steek gelaten, zo kaart Artsen Zonder Grenzen aan. <i>“Niet alleen worden deze mensen niet geholpen, hun toestand gaat ook achteruit”</i>, aldus Christou. <i>“Met menselijkheid, een beginsel van de EU, heeft dit niets meer te maken.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/overspoelde-griekse-eilanden-extra-bewaakt-tegen-illegale-migratie/"/>
        <a href="https://sceptr.net/2019/11/illegale-migratie-richting-europa-piekt-opnieuw-turkse-chantage/"/>
        <a href="https://sceptr.net/2019/11/betogingen-tegen-overbrenging-migranten-van-griekse-eilanden/"/>
      </related>
    </article>
  </body>
</html>