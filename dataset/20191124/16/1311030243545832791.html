<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/education/article/1626104/%E0%A6%9F%E0%A7%87%E0%A6%95%E0%A6%B8%E0%A6%87-%E0%A6%89%E0%A6%A8%E0%A7%8D%E0%A6%A8%E0%A6%AF%E0%A6%BC%E0%A6%A8-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF%E0%A6%AE%E0%A6%BE%E0%A6%A4%E0%A7%8D%E0%A6%B0%E0%A6%BE-%E0%A6%AC%E0%A6%BE%E0%A6%B8%E0%A7%8D%E0%A6%A4%E0%A6%AC%E0%A6%BE%E0%A7%9F%E0%A6%A8%E0%A7%87-%E0%A6%86%E0%A6%87%E0%A6%87%E0%A6%89%E0%A6%AC%E0%A6%BF%E0%A6%8F%E0%A6%9F%E0%A6%BF%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T16:58:00+00:00"/>
    <meta property="og:title" content="টেকসই উন্নয়ন লক্ষ্যমাত্রা বাস্তবায়নে আইইউবিএটির সেমিনার"/>
    <meta property="og:description" content="ইন্টারন্যাশনাল ইউনিভার্সিটি অব বিজনেস অ্যাগ্রিকালচার অ্যান্ড টেকনোলজির (আইইউবিএটি) ক্যাম্পাসে ‘বাংলাদেশে টেকসই উন্নয়ন লক্ষ্য অর্জন: শিক্ষায় করণীয়, চ্যালেঞ্জ এবং সম্ভাবনা’ শীর্ষক জাতীয় সেমিনার অনুষ্ঠিত হয়েছে।"/>
  </head>
  <body>
    <article>
      <h1>টেকসই উন্নয়ন লক্ষ্যমাত্রা বাস্তবায়নে আইইউবিএটির সেমিনার</h1>
      <address><time datetime="2019-11-24T16:58:00+00:00">24 Nov 2019, 16:58</time> by <a rel="author">অনলাইন ডেস্ক</a></address>
      <p>ইন্টারন্যাশনাল ইউনিভার্সিটি অব বিজনেস অ্যাগ্রিকালচার অ্যান্ড টেকনোলজির (আইইউবিএটি) ক্যাম্পাসে ‘বাংলাদেশে টেকসই উন্নয়ন লক্ষ্য অর্জন: শিক্ষায় করণীয়, চ্যালেঞ্জ এবং সম্ভাবনা’ শীর্ষক জাতীয় সেমিনার অনুষ্ঠিত হয়েছে।</p>
      <p>রোববার আইইউবিএটির পাঠানো এক সংবাদ বিজ্ঞপ্তিতে বলা হয়, টেকসই উন্নয়ন লক্ষ্যমাত্রা (এসডিজি) বাস্তবায়নের উদ্দেশ্যে বিশ্ববিদ্যালয় ক্যাম্পাসে গত ২১ নভেম্বর এই সেমিনার অনুষ্ঠিত হয়। এতে প্রধান অতিথি হিসেবে উপস্থিত ছিলেন প্রধানমন্ত্রীর কার্যালয়ের এসডিজিবিষয়ক মুখ্য সমন্বয়কারী মো. আবুল কালাম আজাদ। বিশেষ অতিথি ছিলেন শিক্ষা মন্ত্রণালয়ের অতিরিক্ত সচিব আবদুল্লাহ আল হাসান চৌধুরী, অর্থনৈতিক সম্পর্ক বিভাগের (ইআরডি) অতিরিক্ত সচিব সুলতানা আফরোজ, ইউনেসকোর শিক্ষা প্রোগ্রামের বিশেষজ্ঞ সুন লি।</p>
      <p>আইইউবিএটির উপাচার্য অধ্যাপক আবদুর রবের সভাপতিত্বে সেমিনারে স্বাগত বক্তব্য দেন কোষাধ্যক্ষ অধ্যাপক সেলিনা নার্গিস। মূল প্রবন্ধ উপস্থাপন করেন আইইউবিএটি ইনস্টিটিউট অব এসডিজি স্টাডিজের পরিচালক অধ্যাপক আতাউর রহমান।</p>
      <p>দিনব্যাপী সেমিনারে বক্তারা এসডিজি বাস্তবায়নে শিক্ষার করণীয় সম্পর্কে গভীর বোধগম্য সৃষ্টি, বর্তমান অবস্থা, চ্যালেঞ্জ ও বাধাগুলো নির্ধারণ, চিহ্নিত বাধাগুলো দূরীভূত করা, সম্ভাব্য উদ্যোগের রূপরেখা এবং টেকসই উন্নয়নের বিভিন্ন লক্ষ্য অর্জনে শিক্ষা কীভাবে ভূমিকা রাখতে পারে, সে বিষয়ে আলোচনা করা হয়।<br/><br/>সভাপতির বক্তব্যে উপাচার্য আবদুর রব বলেন, ‘আইইউবিএটির প্রত্যয় হলো, যোগ্যতাসম্পন্ন প্রত্যেক ব্যক্তির জন্য উচ্চশিক্ষা নিশ্চয়তা করা। প্রয়োজনে অসচ্ছল মেধাবীদের জন্য অর্থায়ন করা। আমাদের লক্ষ্য উপযুক্ত শিক্ষা, প্রশিক্ষণ ও দিকনির্দেশনার মাধ্যমে মানবসম্পদ উন্নয়ন করা, যাতে শিক্ষার্থীরা দেশের আর্থসামাজিক উন্নয়নে সহায়ক ভূমিকা পালন করতে পারে।’ তিনি বলেন, ‘আইইউবিএটির প্রতিষ্ঠাতার স্বপ্ন ছিল প্রতিটি গ্রাম থেকে অন্তত একজনকে গ্র্যাজুয়েট করানো। সেই স্বপ্ন পূরণের লক্ষ্যে আমরা কাজ করছি। উচ্চশিক্ষায় যাতে সবাই অংশগ্রহণ করতে পারেন, সে বিষয় মাথায় রেখে আমরা শতভাগ পর্যন্ত শিক্ষাবৃত্তি দিয়ে থাকি। বিশ্ববিদ্যালয়ে ১০ জনের একটা গ্রুপ রয়েছে, যারা দেশের প্রত্যন্ত এলাকায় যায় এবং আর্থিকভাবে অসচ্ছল মেধাবীদের উচ্চশিক্ষা গ্রহণে উদ্বুদ্ধ করে।’</p>
      <p>উপাচার্য আবদুর রব বলেন, আন্তর্জাতিক ও বৈশ্বিক কর্মক্ষেত্রের জন্য এই মুহূর্তে সবচেয়ে বেশি প্রয়োজন শিক্ষায় নারী-পুরুষনির্বিশেষে সম–উন্নয়ন। শিক্ষার মানোন্নয়ন এবং সবার একীভূত শিক্ষার সুযোগ নিশ্চিত করা এসডিজির প্রধানতম লক্ষ্য, যা পূরণে কাজ করছে আইইউবিএটি।</p>
    </article>
  </body>
</html>