<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/allazei_opsi_o_lofos_tou_lykabittou-589286/"/>
    <meta property="og:site_name" content="Real.gr"/>
    <meta property="article:published_time" content="2019-11-24T16:22:00+00:00"/>
    <meta property="og:title" content="Διακομιδή 11χρονου παιδιού από την Τήνο στην Σύρο"/>
    <meta property="og:description" content="Στους επόμενους 18 μήνες αλλάζει όψη ο λόφος του Λυκαβηττού, γίνεται πιο ασφαλής για τους επισκέπτες του και τους περίοικους, έτσι ώστε να αποτελεί πόλο έλξης και τόπο αναψυχής για ακόμα περισσότερους Έλληνες και ξένους που θέλουν να απολαύσουν την ομορφιά του."/>
  </head>
  <body>
    <article>
      <h1>
        <a href="https://www.real.gr/koinonia/arthro/diakomidi_11xronou_paidiou_apo_tin_tino_stin_syro-589281/">Διακομιδή 11χρονου παιδιού από την Τήνο στην Σύρο</a>
      </h1>
      <address><time datetime="2019-11-24T16:22:00+00:00">24 Nov 2019, 16:22</time> by <a rel="author">Real.gr</a></address>
      <p>
        <b>Στους επόμενους 18 μήνες αλλάζει όψη ο λόφος του Λυκαβηττού, γίνεται πιο ασφαλής για τους επισκέπτες του και τους περίοικους, έτσι ώστε να αποτελεί πόλο έλξης και τόπο αναψυχής για ακόμα περισσότερους Έλληνες και ξένους που θέλουν να απολαύσουν την ομορφιά του.</b>
      </p>
      <p>Ο Δήμος Αθηναίων ανακοίνωσε ότι άμεσα ξεκινούν τα έργα και οι παρεμβάσεις που είχαν σχεδιαστεί από την προηγούμενη δημοτική αρχή, προϋπολογισμού 1.500.000 ευρώ. Πέραν αυτών, αναφέρει η σχετική ανακοίνωση, ο δήμαρχος Αθηναίων, Κώστας Μπακογιάννης, θα απευθυνθεί άμεσα στην Εταιρία Ακινήτων Δημοσίου (ΕΤΑΔ) ζητώντας να παραχωρηθούν στον Δήμο τα περίπου 35 στρέμματα ιδιοκτησίας της , στον λόφο του Λυκαβηττού (από τη συνολική έκταση των 442 στρεμμάτων) προκειμένου να προχωρήσει ο σχεδιασμός για την ολοκληρωμένη ανάπλαση του.</p>
      <p>«Στόχος μας είναι να αποδώσουμε στους δημότες της Αθήνας αλλά και σε όλους τους επισκέπτες, έναν χώρο ζωής και ανάπτυξης δραστηριοτήτων αλλά και έναν φυσικό οργανισμό παραγωγής πολιτισμού», δήλωσε ο κ. Μπακογιάννης και προσέθεσε: «Μαζί με τα περίπου 35 στρέμματα που θα ζητήσουμε να μας παραχωρήσει η "Εταιρία Ακινήτων Δημοσίου", υλοποιούμε το εμβληματικό έργο για τη δημιουργία ενός αστικού δάσους μοναδικού κάλους και χρησιμότητας, όχι μόνο για την Αθήνα αλλά και ολόκληρη την Αττική».</p>
      <p>Στα έργα που ξεκινούν άμεσα, μεταξύ άλλων περιλαμβάνονται η πιλοτική εφαρμογή καινοτόμων, αντιπλημμυρικών τεχνικών με χρήση καλαίσθητων και ήπιων οικολογικών υλικών ενώ δρόμος μήκους περίπου 1.700 μέτρων που διατρέχει τον λόφο θα ασφαλτοστρωθεί με υλικό ειδικών προδιαγραφών, έτσι ώστε να «εξασφαλιστεί η πλήρης αντιπλημμυρική προστασία ενώ ο δρόμος θα είναι ενταγμένος αρμονικά στην φυσιογνωμία ενός μοναδικού, αστικού δάσους».</p>
      <p>Επίσης «εξαιρετικής καλαισθησίας», αναφέρει ο Δήμος, θα είναι οι αποκαταστάσεις, με φυσικά υλικά, της περιπατητικής διαδρομής στα υφιστάμενα μονοπάτια, συνολικού μήκους τριών χιλιομέτρων, που θα συνδέουν επιμέρους σημεία όπως το Πέτρινο Περίπτερο και η Πράσινη Τέντα.</p>
    </article>
  </body>
</html>