<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/italya-liman-izni-vermedi-73-gocmen-tas-yan-gemi-denizde-mahsur-kaldi"/>
    <meta property="og:site_name" content="euronews"/>
    <meta property="article:published_time" content="2019-11-24T16:53:46+00:00"/>
    <meta property="og:title" content="İtalya liman izni vermedi, 73 göçmen taşıyan gemi denizde mahsur kaldı"/>
    <meta property="og:description" content="Akdeniz'de, Avrupa'ya ulaşma uğrunda canlarını tehlikeye atan mültecileri kurtaran Open Arms'a liman izni çıkmayınca, kurtarma gemisi denizin ortasında mahsur kaldı."/>
  </head>
  <body>
    <article>
      <h1>İtalya liman izni vermedi, 73 göçmen taşıyan gemi denizde mahsur kaldı</h1>
      <address><time datetime="2019-11-24T16:53:46+00:00">24 Nov 2019, 16:53</time> by <a rel="author">Tuba Altunkaya</a></address>
      <p>Akdeniz'de, Avrupa'ya ulaşma uğrunda canlarını tehlikeye atan mültecileri kurtaran Open Arms'a liman izni çıkmayınca, kurtarma gemisi denizin ortasında mahsur kaldı.</p>
      <p>Çarşamba gecesi, Libya'nın 50 mil açıklarında şişme botlarla kuzeye ulaşmak isteyen 73 mülteci Open Arms gemisi tarafından kurtarılmıştı.</p>
      <p>İtalyan makamlar, kötü hava koşullarını atlatabilmesi için geminin kara sularına girmesine yeşil ışık yaktı ancak geminin limana demir atmasına izin çıkmadı. Open Arms Misyon Şefi Ricardo Gatti, derneğin çağrısının İtalya ve Malta'dan geri döndüğünü, İtalyan yetkililerin geminin Libya'nın Trablus kentine dönmesini istediğini söyledi.</p>
      <figure>
        <img src="https://static.euronews.com/articles/stories/04/31/88/78/606x404_cmsv2_586ab7b1-6f3e-5439-aadf-731367d0a125-4318878.jpg"/>
        <figcaption>REUTERS/Juan Medina</figcaption>
      </figure>
      <p>Gatti, "Uluslararası sözleşmelere göre hükümetler, gemide bulunanların güvenli bir limana tahliye edilmesini sağlamak zorunda. Güvenli bir limana ulaşmak için çağrılarımızı sürdüreceğiz. Gemide sağlık sorunlarından dolayı bir an önce karaya varması gereken hastalar var." dedi. Gatti, hava koşullarının giderek kötüleştiğini de hatırlattı.</p>
      <p>İtalyan yetkililerden ise konuya ilişkin henüz bir açıklama gelmedi.</p>
      <ul>
        <li>
          <a href="https://tr.euronews.com/2019/11/22/yunanistan-basbakani-micotakis-kapilari-yasa-disi-gocmenlere-kapatiyoruz">Yunanistan Başbakanı Miçotakis: Kapıları yasa dışı göçmenlere kapatıyoruz</a>
        </li>
        <li>
          <a href="https://tr.euronews.com/2019/11/18/akdeniz-deki-arama-kurtarma-calismalar-ile-gocmen-artisi-arasinda-bir-iliski-yok">'Akdeniz'deki arama kurtarma çalışmaları ile göçmen artışı arasında bir ilişki yok'</a>
        </li>
        <li>
          <a href="https://tr.euronews.com/2019/11/16/danimarka-kisi-basi-20-bin-dolar-para-vererek-gocmenleri-ulkelerine-geri-gonderiyor">Danimarka, para vererek göçmenleri ülkelerine geri gönderiyor</a>
        </li>
      </ul>
      <p>Karaya varmayı bekleyenler arasında iki bebek ve yanında ebeveyni olmayan 18 yaşının altında genç ve çocuk bulunuyor.</p>
      <h3>Akdeniz 5 kadına daha mezar oldu</h3>
      <p>Bu arada pazar günü İtalya'ya bağlı Lampedusa adası açıklarında 5 kadının cesedine ulaşıldı. Arama çalışmalarının hava muhalefetinden dolayı zorlukla sürdüğünü belirten İtalyan sahil güvenlik ekipleri, iki cesedin sahile vurduğunu diğer üçününse denizden çıkarıldığını aktardı.</p>
      <p>Lampedusa açıklarında batmak üzere müdahale edilen tekneden 3'ü çocuk 149 kişi kurtarılmıştı.</p>
      <p>Uluslararası Göç Örgütü rakamlarına göre bu yıl Akdeniz'de hayatını kaybedenlerin bilinen sayısı bin civarında.</p>
      <p>Ek kaynaklar<b> • Reuters</b></p>
    </article>
  </body>
</html>