<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/italy/latsio-specheli-gostuvaneto-si-na-sasuolo-s-2-1.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-24T16:17:36+00:00"/>
    <meta property="og:title" content="Лацио спечели гостуването си на Сасуоло с 2:1"/>
    <meta property="og:description" content="&quot;Орлите&quot; спечелиха гостуването си на Сасуоло с гол в 91-ата минута"/>
  </head>
  <body>
    <article>
      <h1>Лацио спечели гостуването си на Сасуоло с 2:1</h1>
      <address>
        <time datetime="2019-11-24T16:17:36+00:00">24 Nov 2019, 16:17</time>
      </address>
      <p>Лацио затвърди третата си позиция в Калчото, след като този следобед постигна повече от драматичен успех при визитата си на Сасуоло с 2:1. По този начин "орлите" вече два месеца нямат загуба в шампионата, като за последно преклониха глава пред Интер.</p>
      <p>През първото полувреме вратарят на домакините Андреа Консигли бе истински герой за своите, като съумя да осъществи няколко много качествени спасявания. И той обаче бе безпомощен в 34-ата, когато Чиро Имобиле вкара поредното си попадение в Серия "А". Италианският национал намери пролука между двамата централни бранители и отправи коварен изстрел, който мина под плонжа на съперниковия страж.</p>
      <figure>
        <img src="https://webnews.bg/uploads/images/55/4255/454255/768x432.jpg?_=1574612231"/>
        <figcaption>Източник: EPA/БГНЕС</figcaption>
      </figure>
      <p>До полувремето обаче "неровердите" намериха сили бързо да възстановят паритета чрез Франческо Капуто.</p>
      <p>Драмата настъпи в последните минути на срещата. В 81-ата Джереми Толиян можеше да се превърне в големия герой за Сасуоло, но негов изстрел беше изчистен от голлинията.</p>
      <p>Лацио стигна до успеха в даденото от съдията продължение чрез опитния Фелипе Кайседо. Еквадорецът осъществи бърза размяна на пасове с Луис Алберто, след което се завъртя елегантно и матира Консигли с изстрел по земя за крайното 2:1.</p>
      <p>В следващия кръг Лацио домакинства на Удинезе, докато Сасуоло приема у дома Ювентус.</p>
      <p>
        <b>САСУОЛО - ЛАЦИО 1:2</b>
      </p>
      <p>
        <i>0:1 Имобиле (34"), 1:1 Капуто (45"), 1:2 Кайседо (90+1")</i>
      </p>
    </article>
  </body>
</html>