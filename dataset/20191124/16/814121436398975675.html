<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tylko-u-nas/10271388/porno-ogladaja-wszyscy-i-wszedzie-raper-opowiada-o-swoim-uzaleznieniu.html"/>
    <meta property="og:site_name" content="Wprost"/>
    <meta property="article:published_time" content="2019-11-24T16:10:00+00:00"/>
    <meta property="og:title" content="„Porno oglądają wszyscy i wszędzie&quot;. Raper opowiada o swoim uzależnieniu"/>
    <meta property="og:description" content="Dorasta pierwsze pokolenie Polaków wychowanych na nieograniczonym dostępie do pornografii online. Porno oglądają wszyscy i wszędzie, na telefonach, komputerach, na szkolnych korytarzach, w toaletach – mówi Michał „Pax” Bukowski, młody raper."/>
  </head>
  <body>
    <article>
      <h1>„Porno oglądają wszyscy i wszędzie". Raper opowiada o swoim uzależnieniu</h1>
      <address><time datetime="2019-11-24T16:10:00+00:00">24 Nov 2019, 16:10</time> by <a rel="author">Agata Jankowska</a></address>
      <p>
        <b>Dorasta pierwsze pokolenie Polaków wychowanych na nieograniczonym dostępie do pornografii online. Porno oglądają wszyscy i wszędzie, na telefonach, komputerach, na szkolnych korytarzach, w toaletach – mówi Michał „Pax” Bukowski, młody raper.</b>
      </p>
      <p>– Młodzi mają wywalone na konsekwencje. Porno oglądają wszyscy i wszędzie, na telefonach, komputerach, na szkolnych korytarzach, w toaletach – mówi Michał „Pax” Bukowski, raper. – To tylko kwestia czasu, kiedy dziecko natknie się na treści pornograficzne. Zabezpieczenia rodzicielskie? Kiepski żart – dodaje.</p>
      <p>Wie, co mówi, bo przez lata zmagał się z kompulsywnym uzależnieniem od pornografii w sieci. Dziś prowadzi warsztaty i rozmowy w szkołach z dzieciakami, aby ostrzec je przed zgubnymi skutkami oglądania porno. – Gdybym wiedział, jak bardzo zryje mi to beret, nigdy nie obejrzałbym pierwszego fikołka – żałuje.</p>
      <h3>„Musiałem oglądać coraz dłużej i coraz bardziej agresywne treści”</h3>
      <p>Zaczęło się klasycznie: gdy miał dziewięć lat, kumpel go zapytał, czy widział stronkę z filmikami dla dorosłych. Po kilku latach regularnego korzystania z pornografii zwykłe filmiki już nie wystarczały. – Musiałem oglądać coraz dłużej i coraz bardziej agresywne treści. Przestałem to kontrolować, wychodziłem z lekcji do toalety, żeby rozładować napięcie. Wcale tego nie chciałem, ale ciśnienie było silniejsze. Czułem się jak zwierzę. Brzydziłem się tym, co robię, ale nie umiałem przestać – wspomina.</p>
      <p>Jego zdaniem młodzież z tym problemem na ogół zostaje sama. W Polsce tematem tabu jest nawet edukacja seksualna, a co dopiero rozmowa o ostrym porno. – Kumplom nikt się nie przyzna, że ma problem. Z rodzicami nikt nie gada na ten temat, z nauczycielami tym bardziej. Księża na spowiedzi mówili, żebym uprawiał sport i próbował o tym nie myśleć – opowiada raper.</p>
      <h3>„Pół klasy miało bekę”</h3>
      <p>Wspomina gimnazjalne lekcje wychowania do życia w rodzinie. – Kiedy nauczycielka pokazała nam plansze z penisem i waginą, pół klasy miało bekę. Nie dlatego, że byliśmy speszeni, po prostu wielu z nas widziało już taki hardcore, jaki nie mieści się w głowie większości nauczycieli – stwierdził.</p>
      <p>Ostatecznie pomógł mu katecheta. Był pierwszym, który szczerze i bez skrępowania potrafił rozmawiać o seksualności. – Podczas przygotowania do bierzmowania mówiliśmy o związkach i miłości. Wiedziałem, że nie stworzę zdrowego związku, jeśli nie zerwę z porno. Podjąłem decyzję o abstynencji seksualnej. Oddałem się w ręce Boga. Aż do ślubu przez dwa lata z narzeczoną żyłem w czystości. Wkrótce na świat przyjdzie nasze dziecko – opowiada.</p>
      <related>
        <h4>Czytaj także:</h4>
        <a href="https://www.wprost.pl/tylko-u-nas/10271392/pokolenie-uzaleznione-od-porno-to-gwalt-na-psychice-dziecka.html"/>
      </related>
    </article>
  </body>
</html>