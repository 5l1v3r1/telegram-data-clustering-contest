<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260453/gerapetritis-erxontai-simantikes-meioseis-foron-gia-to-2020"/>
    <meta property="og:site_name" content="LiFO"/>
    <meta property="article:published_time" content="2019-11-24T16:29:00+00:00"/>
    <meta property="og:title" content="Γεραπετρίτης: Έρχονται σημαντικές μειώσεις φόρων για το 2020"/>
    <meta property="og:description" content="Για σημαντικές μειώσεις σε φόρους για το 2020 αλλά και για το μεταναστευτικό-προσφυγικό μίλησε ο υπουργός Επικρατείας"/>
  </head>
  <body>
    <article>
      <h1>Γεραπετρίτης: Έρχονται σημαντικές μειώσεις φόρων για το 2020</h1>
      <h2>Για σημαντικές μειώσεις σε φόρους για το 2020 αλλά και για το μεταναστευτικό-προσφυγικό μίλησε ο υπουργός Επικρατείας</h2>
      <address><time datetime="2019-11-24T16:29:00+00:00">24 Nov 2019, 16:29</time> by <a rel="author">NEWSROOM</a></address>
      <p>
        <b>Ότι η κυβέρνηση «προχωρά σε σημαντικές μειώσεις φόρων για το 2020» δήλωσε ο υπουργός Επικρατείας, <a href="https://www.lifo.gr/tags/%CE%93%CE%B9%CF%8E%CF%81%CE%B3%CE%BF%CF%82+%CE%93%CE%B5%CF%81%CE%B1%CF%80%CE%B5%CF%84%CF%81%CE%AF%CF%84%CE%B7%CF%82">Γιώργος Γεραπετρίτης</a>.</b>
      </p>
      <p>Ειδικότερα ο υπουργός Επικρατείας, μιλώντας στην εφημερίδα «Real News» ανέφερε ότι η κυβέρνηση δεν υποτίμησε την κατάσταση στο προσφυγικό-μεταναστευτικό, αλλά «αντίθετα είχαμε ενεργή και άμεση αντίδραση ώστε να υπάρξει ένα συνολικό επιχειρησιακό σχέδιο για τη διαχείριση του προβλήματος».</p>
      <p>Στον σχεδιασμό της κυβέρνησης επισημαίνει ιδιαίτερα τη «βελτιστοποίηση της επιτήρησης των διόδων στα θαλάσσια σύνορά μας με τη συγκρότηση ισχυρού ενιαίου φορέα επιτήρησης των συνόρων, ο οποίος θα εντάξει στο δυναμικό του 1.200 συνοριοφύλακες και θα εξοπλιστεί με ισχυρές υποδομές περιλαμβανομένου του Εθνικού Συστήματος Ολοκληρωμένης Θαλάσσιας Επιτήρησης, το οποίο ξεκίνησε ως πρόγραμμα το 2014, αλλά αδράνησε απολύτως τα τελευταία χρόνια».</p>
      <p>Ερωτηθείς για τη διαδικασία εκλογής του Προέδρου της Δημοκρατίας και την κριτική που ασκεί ο ΣΥΡΙΖΑ στην κυβέρνηση, ο κ. Γεραπετρίτης είπε ότι «η πρόταση του ΣΥΡΙΖΑ για απευθείας εκλογή του ΠτΔ από τον λαό δεν προσιδιάζει σε ένα σύστημα Προεδρευομένης Δημοκρατίας, όπως είναι το δικό μας και θα οδηγούσε σε ένα Πρόεδρο εκλεγμένο από κομματική βάση. Επιπλέον θα δημιουργούσε μια ιδιότυπη συγκατοίκηση στο πολίτευμα, όπου θα είχαμε άμεσα αιρετό ΠτΔ με αυξημένη νομιμοποίηση δίπλα στον πολιτικά υπεύθυνο πρωθυπουργό».</p>
      <p>«Από την άλλη πλευρά η πρόταση της ΝΔ για εκλογή του ΠτΔ με απλή πλειοψηφία είναι στην πραγματικότητα ότι ισχύει και σήμερα, χωρίς την ενδιάμεση προσφυγή σε εθνικές εκλογές, οι οποίες μόνο ζημιά μπορούν να προκαλέσουν στην πολιτική κανονικότητα και στη συνέχεια του κράτους» υπογραμμίζει ο υπουργός Επικρατείας. Προσθέτει ότι και στην περίπτωση εκλογής ΠτΔ με απλή πλειοψηφία «πρέπει να αναζητηθεί ένα πρόσωπο το οποίο θα συγκεντρώνει ευρύτερη συναίνεση, τόσο στο πεδίο της πολιτικής όσο και γενικότερα στην κοινωνία».</p>
      <p>Ο κ. Γεραπετρίτης αναφορικά με το νέο φορολογικό νομοσχέδιο είπε, μεταξύ άλλων, ότι η κυβέρνηση «προχωρά σε σημαντικές μειώσεις φόρων για το 2020».</p>
      <p>Ως προς την ΔΕΗ, ο υπουργός Επικρατείας, συνδέει την «εντελώς απογοητευτική κατάσταση» στην οποία παρέλαβε η ΝΔ την εταιρεία, με «τη διαχείριση της προηγούμενης περιόδου» και με «εσφαλμένες πολιτικές της προηγούμενης κυβέρνησης» και προσθέτει ότι «το πρώτο μέλημα του υπουργείου Περιβάλλοντος και Ενέργειας ήταν η λήψη των αναγκαίων μέτρων για την κεφαλαιακή επάρκεια και την ρευστότητα της ΔΕΗ ενώ με το νομοσχέδιο που κατατέθηκε λαμβάνονται τα επιπλέον διαρθρωτικά μέτρα που απαιτούνται στη φάση αυτή, χωρίς να αποκλείεται στο μέλλον και η τυχόν αναζήτηση ευθυνών».</p>
      <p>Καταλήγοντας ο υπουργός Επικρατείας έκανε λόγο για τη δεύτερη φάση του επιτελικού κράτους που θα προβλέπει την «ενίσχυση της αρχής της επικουρικότητας, βάσει της οποίας θα αποδοθούν σημαντικές αρμοδιότητες και πόροι στην τοπική αυτοδιοίκηση ώστε η εξουσία να ασκείται πιο κοντά στον πολίτη».</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>