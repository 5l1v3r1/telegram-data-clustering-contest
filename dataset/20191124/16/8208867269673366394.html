<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/inter/2019/11/24/news/inter_gabigol_da_scarto_ad_affare_clamoroso_marotta_ora_chiede_40_milioni-241821560/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T16:26:00+00:00"/>
    <meta property="og:title" content="Inter, Gabigol da 'scarto' ad affare clamoroso: ora vale 40 milioni"/>
    <meta property="og:description" content="L'attaccante trascina il Flamengo alla conquista della Libertadores dopo 38 anni con una doppietta. Ma il club brasiliano non ha pagato all'Inter i 22"/>
  </head>
  <body>
    <article>
      <h1>Inter, Gabigol da 'scarto' ad affare clamoroso: ora vale 40 milioni</h1>
      <h2>L'attaccante trascina il Flamengo alla conquista della Libertadores dopo 38 anni con una doppietta. Ma il club brasiliano non ha pagato all'Inter i 22 milioni per il trasferimento definitivo e adesso l'ad nerazzurro Marotta chiede il doppio. Probabile un suo ritorno in Italia a gennaio</h2>
      <address><time datetime="2019-11-24T16:26:00+00:00">24 Nov 2019, 16:26</time> by <a rel="author">FEDERICO SALA</a></address>
      <p><b>ROMA</b> - Gabigol come Zico. E non è una barzelletta. L'attaccante di proprietà dell'Inter infatti, tanto deriso e bistrattato a Milano, ha trascinato il Flamengo alla conquista della Copa Libertadores 38 dopo l'ultimo successo, precisamente nel 1981 quando la stella era proprio Zico. Un'esplosione clamorosa per il bomber 23enne che potrebbe arricchire le casse nerazzurre.</p>
      <h3>Gabigol assoluto protagonista a Lima</h3>
      <p><a href="https://www.repubblica.it/sport/calcio/esteri/2019/11/23/news/libertadores_gabigol_ribalta_il_river_plate_e_trionfo_flamengo-241754882/">Gabriel Barbosa Almeida ha di fatto ribaltato da solo il River Plate nella finale di Lima</a>. Gli argentini infatti erano andati in vantaggio nel primo tempo grazie a Borrè sognando così un esaltante bis; ma nella ripresa il Flamengo ha preso campo e il pari è arrivato all'89' grazie proprio a Gabigol. E in pieno recupero l'attaccante che in nerazzurro non ha avuto fortuna ha colpito di nuovo, firmando il 40esimo gol stagionale con un sinistro dai 13 metri. E, non contento della doppietta, il 23enne ha rimediato pure un cartellino rosso per completare una notte da assoluto protagonista.</p>
      <h3>Marotta gongola</h3>
      <p>L'Inter potrebbe rimpiangere Gabigol se non fosse che il bomber è ancora di proprietà dei nerazzurri e il prestito al Flamengo scadrà a fine dicembre. Un mese fa era stato trovato un accordo intorno ai 22 milioni di euro, poi però il club brasiliano ha tentennato, forse convinto di poter giocare al ribasso in assenza di altre proposte. Ma Marotta non ha gradito e adesso non è più disposto a trattare sulle cifre precedenti. Per Gabigol, dopo l'exploit di ieri sera, attualmente servono non meno di 35-40 milioni di euro, come ha fatto capire lo stesso ad nerazzurro. Anche perché a questo punto, è probabile che attorno all'attaccante si scateni una vera e propria asta internazionale. E in una fase iniziale, a gennaio 2020, non è da escludere che Gabigol si alleni direttamente con l'Inter, proprio perché Marotta vorrà monetizzare al massimo la cessione di Gabigol, diventato un affare clamoroso per i milanesi.</p>
    </article>
  </body>
</html>