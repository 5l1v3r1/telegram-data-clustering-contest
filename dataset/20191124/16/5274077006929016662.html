<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419079"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T16:17:00+00:00"/>
    <meta property="og:title" content="&quot;ניצחון הספורט על פני הפוליטיקה&quot;"/>
    <meta property="og:description" content="הג'ודוקא הישראלי שגיא מוקי פירגן ליריבו האיראני סעיד מולאי שהגיב וכתב לישראלי: &quot;אתה החבר הטוב ביותר שלי&quot;"/>
  </head>
  <body>
    <article>
      <h1>"ניצחון הספורט על פני הפוליטיקה"</h1>
      <address><time datetime="2019-11-24T16:17:00+00:00">24 Nov 2019, 16:17</time> by <a rel="author">נרי וייס</a></address>
      <p>3 חודשים עברו מאז היו אמורים להתחרות שגיא מוקי וסעיד מולאי ראש בראש על תואר אלוף העולם בג'ודו, דבר שלא קרה בשל סירובו של האיראני להתחרות במוקי הישראלי במה שיצר רעש ומהומה גדולה בעולם הספורט בכלל והג'ודו בפרט.</p>
      <p>כזכור, על מולאי נאסר להתחרות בישראלי על אף רצונו הגדול בכך, כשבאירן איימו עליו ועל משפחתו באם יעשה זאת. הג'ודוקא האיראני חשש לחייו ולחיי משפחתו ונאלץ להפסיד בקרבות האחרונים של האליפות היוקרתית שהתקיימה בטוקיו שביפן, מקום בו יתקיימו משחקי האולימפיאדה בקיץ הקרוב.</p>
      <p>3 חודשים עברו והיום (ראשון) נראה כי השניים, יריבים על המזרן, יצאו רק יותר חברים מהסערה הגדולה ההיא.</p>
      <p>היום חזר מולאי האיראני בפעם הראשונה מאז הסערה להתחרות, כשזה התחרה כחלק מנבחרת הפליטים לאחר שפרש מייצוג אירן בשל התערבותם הבוטה בספורט ואיומם על חייו וחיי משפחתו שלו.</p>
      <p>הבוקר כתב שגיא מוקי הישראלי בחשבון האינסטגרם שלו כי הוא "מברך את סעיד מולאי שמתמודד בגראנד סלאם אוסאקה, כחלק מצוות הפליטים.</p>
      <p>מוקי כתב כי "זהו ניצחון של הספורט על פני הפוליטיקה. אני מודה לאיגוד הג'ודו הישראלי, העולמי והאולימפי על התמיכה חסרת הפשרות".</p>
      <p>האיראני לא נותר אדיש לברכות של מוקי הישראלי כשהגיב לו וכתב: "תודה רבה לך מוקי, אני מאחל לך הצלחה רבה בכל אשר תלך, אתה החבר הטוב ביותר שלי".</p>
      <p>מסתבר שספורט אכן יכול לגשר על כל הפערים, התרבויות והמניעות, אם רק מנתקים את הפוליטיקה ממנו.</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>