<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/chr-staikouras-entos-tis-erchomenis-ebdomadas-i-apofasi-gia-to-koinoniko-merisma.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-24T16:34:00+00:00"/>
    <meta property="og:title" content="Χρ. Σταϊκούρας: Εντός της ερχόμενης εβδομάδας η απόφαση για το κοινωνικό μέρισμα"/>
  </head>
  <body>
    <article>
      <h1>Χρ. Σταϊκούρας: Εντός της ερχόμενης εβδομάδας η απόφαση για το κοινωνικό μέρισμα</h1>
      <address>
        <time datetime="2019-11-24T16:34:00+00:00">24 Nov 2019, 16:34</time>
      </address>
      <p>Μέσα στην ερχόμενη εβδομάδα θα αποφασιστεί το ποσό που θα διατεθεί για τη χορήγηση του έκτακτου κοινωνικού μερίσματος, όπως δήλωσε ο υπουργός Οικονομικών Χρήστος Σταϊκούρας.</p>
      <p>«Υπάρχει ένα ποσό το οποίο θα διανεμηθεί σε ευαίσθητες κοινωνικές ομάδες. Το πόσο θα είναι αυτό θα αποφασιστεί αυτή την εβδομάδα και το πώς θα διανεμηθεί» ανέφερε σε τηλεοπτική του συνέντευξη στον τηλεοπτικό σταθμό Open. Διευκρίνισε παράλληλα πως «ό,τι μέτρο ληφθεί θα είναι μία και έξω, δεν θα είναι μόνιμο μέτρο, άρα δεν μπορεί να είναι ένα φορολογικό μέτρο με μόνιμα χαρακτηριστικά».</p>
      <p>Σε πρόσφατη συνέντευξή του στον ίδιο σταθμό ο κυβερνητικός εκπρόσωπος Στέλιος Πέτσας είχε αναφέρει πως το κοινωνικό μέριστα θα διατεθεί «στις πιο ευάλωτες κοινωνικές ομάδες και σε αυτούς που σήκωσαν το βάρος της κρίσης και της δημοσιονομικής προσαρμογής».</p>
      <p>Υπενθυμίζεται ότι κυβερνητικά στελέχη έχουν «φωτογραφίσει» ένα ποσό της τάξεως των 400-500 εκατ. ευρώ για τη χορήγηση του έκτακτου κοινωνικού μερίσματος.</p>
      <p>
        <b>Για το επίδομα θέρμανσης</b>
      </p>
      <p>Στη συνέντευξή του ο ΥΠΟΙΚ άφησε ανοιχτό το ενδεχόμενο να δοθεί επίδομα θέρμανσης και τον Ιανουάριο. «Έχουμε βάλει καταληκτική ημερομηνία στο τέλος του έτους για τη χορήγηση του επιδόματος θέρμανσης, αλλά ανάλογα πώς θα εξελιχθεί η κατάσταση θα δούμε τι περιθώρια έχουμε και για τον Ιανουάριο» είπε συγκεκριμένα.</p>
      <p>
        <b>Τον Μάιο 2020 θα εξεταστεί νέα μειωση του ΕΝΦΙΑ</b>
      </p>
      <p>Σε ό,τι αφορά τον ΕΝΦΙΑ σημείωσε ότι η άσκηση με χρονικό ορίζοντα τον Μάιο του 2020 σε ό,τι αφορά τις αντικειμενικές αξίες και τις ζώνες μπορεί να οδηγήσει με μεγαλύτερο δημοσιονομικό χώρο. «Εκτιμούμε από τα πρώτα στοιχεία που έχουμε δει ότι μπορει να προκύψει σημαντικός δημοσιονομικός χώρος, ακόμη μεγαλύτερος χώρος από αυτόν που λέγαμε προεκλογικά, για να μειώσουμε τον ΕΝΦΙΑ σε αυτούς που σήκωσαν τον βάρος τα προηγούμενα χρόνια» είπε.</p>
      <p>Πρόσθεσε ακόμη πως «αν καταφέρουμε - όπως προσδοκούμε να μειώσουμε και τα πρωτογενή πλεονάσματα από το 2021 και μετά δημιουργείται ακομη μεγαλύτερος δημοσιονομικός χώρος για ακόμη περισσότερες και μεγαλύτερες μειώσεις φόρων».</p>
      <p>naftemporiki.gr</p>
    </article>
  </body>
</html>