<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/vinteo-sok-stigmi-trochaioy-sti-lamia-poy-stoichise-ti-zoi-ston-37chrono-polytekno-patera/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T16:45:13+00:00"/>
    <meta property="og:title" content="Βίντεο – σοκ: Η στιγμή του τροχαίου στη Λαμία που στοίχισε τη ζωή στον 37χρονο πολύτεκνο πατέρα"/>
    <meta property="og:description" content="Βίντεο - σοκ: Η στιγμή του τροχαίου στη Λαμία που στοίχισε τη ζωή στον 37χρονο πολύτεκνο πατέρα. Βίντεο - σοκ: Η στιγμή του τροχαίου στη Λαμία"/>
  </head>
  <body>
    <article>
      <h1>Βίντεο – σοκ: Η στιγμή του τροχαίου στη Λαμία που στοίχισε τη ζωή στον 37χρονο πολύτεκνο πατέρα</h1>
      <address><time datetime="2019-11-24T16:45:13+00:00">24 Nov 2019, 16:45</time> by <a rel="author">ΣΥΝΕΙΔΗΣΗ</a></address>
      <p>
        <b>Σοκ προκαλεί το βίντεο που έχει δει το φως της δημοσιότητας από τη στιγμή του τραγικού τροχαίου που κόστισε την ζωή στον 37χρονο πατέρα 4 παιδιών στη Λαμία.</b>
      </p>
      <p>Το τροχαίο δυστύχημα σημειώθηκε τα ξημερώματα της Κυριακής στην είσοδο της πόλης.</p>
      <p>Ο απολογισμός της σύγκρουσης των δύο οχημάτων τραγικός. Ο 37χρονος Νίκος Μπαρμπέρης, πατέρας 4 παιδιών νεκρός, η σύζυγός του σε άσχημη κατάσταση στο νοσοκομείο της Λαμίας και τα δύο από τα τέσσερα παιδιά της οικογένειας, 5 και 4 ετών, στο νοσοκομείο παίδων της Αθήνας, με κατάγματα, χωρίς όμως να κινδυνεύει η ζωή τους.</p>
      <p>Το tvstar.gr εξασφάλισε βίντεο από την στιγμή της σφοδρής σύγκρουσης των δύο οχημάτων, όπως καταγράφηκε από κλειστό κύκλωμα παρακολούθησης γειτονικού καταστήματος.</p>
      <p>Η μαύρη Mercedes κινούνταν στον παράδρομο της εισόδου από την Αθήνα. Στην οδό Αγίου Τρύφωνα κινούνταν μία BMW.</p>
      <p>Ο 37χρονος επέστρεφε από γάμο στην Αθήνα όπου είχε μεταβεί με τη γυναίκα του και τα δύο μεγαλύτερα παιδιά του. Μάλιστα τα δύο κορίτσια ήταν παρανυφάκια. Τα άλλα δύο παιδιά της οικογένειας τριών και ενάμιση περίπου ετών, είχαν μείνει στην Λαμία.<br/>Η μαύρη παλιά Mercedes, την οποία οδηγούσε ο Νίκος Μπαρμπέρης συγκρούστηκε με την BMW, με οδηγό έναν 36χρονο και συνοδηγό έναν φίλο του από την Στυλίδα, οι οποίοι δεν τραυματίστηκαν και όπως φαίνεται και στο βίντεο βγαίνουν μόνοι τους από το αυτοκίνητό τους.</p>
      <p>Η είδηση έπεσε σαν βόμβα στο ΚΤΕΛ Φθιώτιδας καθώς ο Νίκος Μπαρμπέρης ήταν πρόεδρος του Σωματείου Ιδιοκτητών Αυτοκινητιστών και όλοι οι συνάδελφοί του είναι συγκλονισμένοι.</p>
      <p>Τον 37χρονο νεκρό οδηγό και την οικογένειά του απεγκλώβισαν άνδρες της 7ης ΕΜΑΚ, της ΠΥ Λαμίας μαζί με το πλήρωμα του ΕΚΑΒ που τους μετέφερε στο νοσοκομείο.</p>
      <p>Προανάκριση για τους λόγους που οδήγησαν στο δυστύχημα διενεργεί το Τμήμα Τροχαίας Λαμίας.</p>
      <p>Ο Δημήτρης Παπαναγιώτου, πρόεδρος του υπεραστικού ΚΤΕΛ Φθιώτιδας μίλησε στο protothema.gr για τον άτυχο φίλο του Νίκο Μπαρμπέρη.</p>
      <p>“Ο Νίκος μας ήταν πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας και πατέρας τεσσάρων παιδιών. Έχασε τη ζωή του ένα χιλιόμετρο λίγο πριν φτάσει στο σπίτι του. Επέστρεφε από ένα γάμο που είχε πάει στην Αθήνα μαζί με τη γυναίκα του και τα δυο μεγαλύτερα παιδάκια του και λίγο πριν φτάσουν στο σπίτι τους οι άνθρωποι έγινε το μοιραίο. Ευτυχώς τα δυο μικρότερα παιδάκια τους δεν τα είχαν πάρει μαζί τους στο γάμο.</p>
      <p>Η γυναίκα του θα χειρουργηθεί σε λίγο γιατί έχει πολλαπλά κατάγματα στο ισχίο ,στα πόδια,στο χέρι και μάλλον έχει τραυματιστεί και ο πνεύμονας από μια πρώτη ενημέρωση που έχουμε από τους γιατρούς. Τα δυο παιδάκια θα μεταφερθούν στην Αθήνα για να χειρουργηθούν γιατί έχουν σπασίματα χωρίς να κινδυνεύει η ζωή τους»λέει στο protothema.gr ο Δημήτρης Παπαναγιώτου.</p>
      <figure>
        <iframe src="https://www.youtube.com/embed/R68ys4ZkdWA" width="702" height="395" data-service="Youtube" scrolling="no"/>
      </figure>
      <p>protothema.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/antirrio-nekros-o-enas-gallos-to-istioploiko-video/"/>
        <a href="http://sinidisi.gr/tragodia-dyo-nekroys-antirrio-voyliaxe-varka-logo-ton-ischyron-anemon/"/>
        <a href="http://sinidisi.gr/pano-to-ionio-o-giryonis-kokkino-zakynthos-ileia-kleisti-porthmeiaki-grammi-tis-kyllinis/"/>
        <a href="http://sinidisi.gr/antikapnistikos-to-proto-prostimo-epese-se-katastima-rioy/"/>
        <a href="http://sinidisi.gr/thema-igesias-ethese-o-geroylanos-synedrio-pasok/"/>
        <a href="http://sinidisi.gr/epitychimeni-paroysia-tis-epicheirimatikis-apostolis-epimelitirioy-aitoloakarnanias-stin-matera-tis-italias-foto/"/>
      </related>
    </article>
  </body>
</html>