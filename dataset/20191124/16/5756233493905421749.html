<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623182/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%87%D9%85%DA%86%D9%86%D8%A7%D9%86-%D8%AB%D8%A7%D8%A8%D8%AA-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T16:17:00+00:00"/>
    <meta property="og:title" content="استاندار تهران: قیمت کالاها همچنان ثابت است"/>
    <meta property="og:description" content="استاندار تهران گفت: بر اساس رصد انجام شده از ۱۲۶ قلم کالای اساسی، طبق قیمت ۲ آذر ماه قیمت کالاها ثابت بوده و افزایش قیمت گوجه فرنگی نیز به سبب تغییر فصل بوده و در مورد آهن آلات و فلزات نیز افزایش قیمت با عرضه کالا تعدیل می‌شود."/>
  </head>
  <body>
    <article>
      <h1>استاندار تهران: قیمت کالاها همچنان ثابت است</h1>
      <address>
        <time datetime="2019-11-24T16:17:00+00:00">24 Nov 2019, 16:17</time>
      </address>
      <p>
        <i>استاندار تهران گفت: بر اساس رصد انجام شده از ۱۲۶ قلم کالای اساسی، طبق قیمت ۲ آذر ماه قیمت کالاها ثابت بوده و افزایش قیمت گوجه فرنگی نیز به سبب تغییر فصل بوده و در مورد آهن آلات و فلزات نیز افزایش قیمت با عرضه کالا تعدیل می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>انوشیروان محسنی بندپی در جلسه تنظیم بازار با اشاره به اینکه ساماندهی و بهینه‌سازی مصرف سوخت و افزایش قیمت بنزین رویکرد استراتژیک بوده است، اظهار کرد: منابع حاصل از طرح ساماندهی قیمت بنزین در اختیار ۱۸ تا ۲۰ میلیون خانوار یعنی ۵۷ تا ۶۰ میلیون نفر قرار می‌گیرد.</p>
      <p>وی ادامه داد: در مورد برخی سهمیه‌ها بازنگری صورت می‌گیرد البته حق بیان اظهارنظر برای اتحادیه‌ها فراهم شده و استانداری تهران این آمادگی را دارد تا پذیرای دیدگاه‌ها و نظرات اتحادیه ها باشد تا بتوان تصمیم‌هایی اتخاذ کرد که وضعیت مدیریت شود.</p>
      <p>استاندار تهران اضافه کرد: در مورد سهمیه سوخت آبان ماه همه خودروها وزیر کشور تکلیف کرده که سهمیه سوخت آبان ماه همه خودروها به قوت خود باقی است و در این زمینه از هیئت دولت مصوبه گرفته می‌شود.</p>
      <p>محسنی بندپی با اشاره به لزوم برگزاری هفتگی جلسات تنظیم بازار گفت: با حضور همه اعضای کارگروه به صورت هفتگی جلسات کارگروه تنظیم بازار برگزار شود و رصد و پایش صورت گیرد تا چه اقلامی ناشی از افزایش قیمت بنزین افزایش پیدا می‌کنند.</p>
      <p>وی همچنین عنوان کرد: بر اساس رصد انجام شده از ۱۲۶ قلم کالای اساسی طبق قیمت ۲ آذرماه قیمت کالاها ثابت بوده است و افزایش قیمت گوجه فرنگی نیز به سبب تغییر فصل بوده و در مورد آهن آلات و فلزات نیز افزایش قیمت با عرضه کالا تعدیل می‌شود.</p>
      <p>استاندار تهران با اشاره به ثابت بودن قیمت اقلام پروتئینی، لبنیات و لاستیک ادامه داد: برای سایر اقلام نیز تدابیر لازم اتخاذ می‌شود به علاوه مشوق‌هایی برای تاکسی داران و تاکسی‌های شهری تعلق می‌گیرد همچنین وضعیت بیمه تاکسی داران از سازمان تامین اجتماعی کشور پیگیری می‌شود.</p>
      <p>محسنی بندپی با اشاره به اینکه سهمیه سوخت ون‌ها پیگیری می شود تأکید کرد: گشت‌های مشترک و نظارت تشدید می‌شود تا به مردم اطمینان داده شود و آرامش و ثبات بازار حفظ شود همچنین در میادین میوه و تره‌بار، میوه و صیفی‌جات ۲۴ درصد پایین تر از خرده فروشی‌ها عرضه می شود.</p>
      <p>وی ادامه داد: طبق نظر کارشناسان افزایش قیمت بنزین تنها ممکن است ۳ درصد تورم ایجاد کند که جهت تامین کالاهای اساسی دولت دلار ۴۲۰۰ تومانی اختصاص می‌دهد تا ۱۲۶ قلم کالای اساسی افزایش قیمت نداشته باشد.</p>
      <p>استاندار تهران عنوان کرد: نسبت به احتکار و عدم عرضه کالا نیز نظارت کافی انجام می‌شود تا عرضه به موقع انجام شود و آرامش و ثبات بازار حفظ شود.</p>
      <p>محسنی بندپی با اشاره به اختصاص سهمیه بنزین به تاکسی‌های اینترنتی گفت: با توجه به اختصاص سهمیه بنزین به تاکسی‌های اینترنتی جلسه‌ای با حضور نمایندگان این شرکت ها برگزار شود تا افزایش قیمت نداشته باشند همچنین در مورد اختصاص جایگاه سی ان جی برای تاکسی‌ها نیز اقدامات لازم پیگیری می‌شود.</p>
    </article>
  </body>
</html>