<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/linkoping-missade-publikrekordet-mot-lulea/"/>
    <meta property="og:site_name" content="DN.SE"/>
    <meta property="article:published_time" content="2019-11-24T16:35:05+00:00"/>
    <meta property="og:title" content="Linköping missade publikrekordet mot Luleå"/>
    <meta property="og:description" content="Inget publikrekord – och till råga på det en storförlust i SM-finalreprisen mot Luleå."/>
  </head>
  <body>
    <article>
      <h1>Linköping missade publikrekordet mot Luleå</h1>
      <address><time datetime="2019-11-24T16:35:05+00:00">24 Nov 2019, 16:35</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Inget publikrekord – och till råga på det en storförlust i SM-finalreprisen mot Luleå.<br/>Linköping hade dubbel anledning att lämna Saab arena med besvikna känslor.<br/>– Det är ett svårt rekord att slå, säger skadade stjärnspelaren Pernilla Winberg till C More.</b>
      </p>
      <p>Inför stormötet mellan Linköping och Luleå satsade hemmalaget på att nå svensk damhockeys högsta publiksiffra genom tiderna och behövde därmed komma upp i åtminstone 6 221 åskådare.</p>
      <p>Men LHC var inte i närheten av någon rekordartad tillströmning trots en förhållandevis hög publiksiffra i SDHL-sammanhang; 3 622 personer kom för att se reprisen av vårens SM-final i Saab arena.</p>
      <p>– Kul att det är så många som har tagit sig hit. Det är ett svårt rekord att slå och vi hade hoppats på att slå det i dag, men tyvärr så lyckades vi inte, säger Linköpings Pernilla Winberg som ännu inte är spelklar efter den hjärnskakning hon ådrog sig förra månaden.</p>
      <p>– Klubben får väl ta tag i det och prova igen nästa år, fortsätter hon.</p>
      <p><b>Inte heller på isen</b> motsvarades Linköpings förväntningar. Luleå tog ledningen genom supertalangen Wilma Sjölund, född 2003, som ensam framför målet stänkte in 1–0 i den första perioden.</p>
      <p>Jenni Hiirikoski ökade sedan på till 2–0 i powerplay innan Linn Peterson fastställde slutresultatet genom att i tredje perioden göra 3–0 och sedan 4–0 i tom bur.</p>
      <p>I en haltande tabell ligger Linköping på en blygsam sjundeplats medan Luleå är kvar som fyra.</p>
      <p>Senare på söndagen tog Leksand en välbehövlig seger med 3–1 hemma mot femman AIK och tog sig därmed upp på säker mark i tabellen, från nionde till tionde plats.</p>
    </article>
  </body>
</html>