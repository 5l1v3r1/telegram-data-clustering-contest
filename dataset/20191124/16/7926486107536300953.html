<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013152/%D9%86%DA%A9%D9%88%D9%86%D8%A7%D9%85-%D8%AF%D8%A7%D9%88%D8%B1-%D9%BE%D9%86%D8%A7%D9%84%D8%AA%DB%8C-%DB%B2%DB%B0%DB%B0-%D8%AF%D8%B1%D8%B5%D8%AF%DB%8C-%D9%85%D8%A7-%D8%B1%D8%A7-%D9%86%DA%AF%D8%B1%D9%81%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T16:53:13+00:00"/>
    <meta property="og:title" content="نکونام: داور پنالتی ۲۰۰ درصدی ما را نگرفت"/>
    <meta property="og:description" content="سرمربی تیم فوتبال فولاد خوزستان گفت: فولاد در ۳ بازی متوالی به پیروزی رسید و ما را با ذوب آهن مقایسه نکنید. ذوب آهن امروز روی تک موقعیت به گل رسیدند."/>
  </head>
  <body>
    <article>
      <h1>نکونام: داور پنالتی ۲۰۰ درصدی ما را نگرفت</h1>
      <address>
        <time datetime="2019-11-24T16:53:13+00:00">24 Nov 2019, 16:53</time>
      </address>
      <p>
        <i>سرمربی تیم فوتبال فولاد خوزستان گفت: فولاد در ۳ بازی متوالی به پیروزی رسید و ما را با ذوب آهن مقایسه نکنید. ذوب آهن امروز روی تک موقعیت به گل رسیدند.</i>
      </p>
      <p>به گزارش مشرق، <b>جواد نکونام </b>بعد از شکست یک بر صفر <b>فولاد خوزستان </b>مقابل <b>ذوب آهن اصفهان </b>در نشست خبری گفت:  نیمه اول بازی را بد شروع کردیم و بد بودنمان بخاطر دو بازیکن جوانی بود که در میدان حاضر شدند و متاسفانه روی تک موقعیت هم ذوب آهن به گل رسید و شرایط برای ما سخت شد.</p>
      <blockquote>بیشتر بخوانید:<br/><a href="https://www.mashreghnews.ir/news/1013140/%D8%B0%D9%88%D8%A8-%D9%81%D9%88%D9%84%D8%A7%D8%AF-%D8%AF%D8%B1-%D8%A7%D8%B5%D9%81%D9%87%D8%A7%D9%86-%D8%AA%D9%88%D8%B3%D8%B7-%D8%B4%D8%A7%DA%AF%D8%B1%D8%AF%D8%A7%D9%86-%D9%85%D9%86%D8%B5%D9%88%D8%B1%DB%8C%D8%A7%D9%86"><i>ذوب</i> فولاد در اصفهان توسط شاگردان منصوریان</a></blockquote>
      <p>وی افزود: نیمه دوم با تغییراتی که دادیم تحت کنترل ما بود که ۲-۳ موقعیت گلزنی داشتیم که از دست دادیم. دو نکته را دوست دارم بگویم که مثل بازی قبل که با یک پنالتی اشتباه گل خوردیم و امروز هم داور پنالتی ۲۰۰ درصدی ما را نگرفت که اشتباهات داوری واقعا به ما ضربه می زند. مساله دیگر هم اینکه یکی از بازیکنان مان را شب گذشته از دست دادیم و به خاطر شرایط بدی که داشتیم مجبور به تغییر ترکیب شدیم و چندین بازیکن اصلی خودمان را مثل آبشک در اختیار نداشتیم اما گلایه‌ای نکردیم و با تمام این مشکلاتی که داشتیم باید پیروز می شدیم و حداقل نتیجه منصفانه مساوی بود که هم با اشتباه داور  و هم اشتباه خودمان باختیم.</p>
      <p>وی در مورد اینکه  شما هم مثل ذوب آهن خوب بازی می‌کنید اما نتیجه نمی‌گیرید، گفت: ما را با ذوب آهن مقایسه نکنید شرایط ما خوب است ما دوبازی را بخاطر اشتباه‌های سهوی داوری از دست داده ایم و سه برد متوالی داشته ایم و تیمی نتوانسته بود ما را شکست بدهد اما شرایط ما در این دوبازی فرق می‌کرد و بازیکنانی که قدر لباس تیم فولاد را ندانند از این تیم کنار می‌گذارم. باشگاه فولاد باشگاه بزرگی است و از نام ها می‌گذرم و آنها را کنار می‌گذارم. آنهایی که برای فولاد زحمت می‌کشند می‌مانند. شرایط ما در این روزها با توجه به مصدومیت و مریضی بازیکنان سخت بوده  ولی در نیم فصل دوم جبران خواهیم کرد. بیت سعید شب قبل مریض شد و نیمه دوم مجبور شدیم به میدان بفرستیم و صالح حردانی هم سه روز با ما بخاطر مریضی با ما تمرین نکرد.</p>
      <p>نکونام  در مورد بازیکنان باتجربه تیم شان گفت: برخی بازیکنان مفیدتری برای ما هستند با توجه به تغییراتی که می‌خواستیم بدهیم ۶ بازیکن هم بیشتر نمی‌توانستیم جذب کنیم. در نیم فصل شرایط تیم را بهتر خواهیم کرد. آینده باشگاه فولاد فوق‌العاده روشن است و راحت به هیچ تیمی باج نمی‌دهیم. فوتبال خوبی بازی می کنیم در این دو بازی هم اگر اشتباهات داوری نبود با امتیاز از زمین بیرون می آمدیم.</p>
      <p>سرمربی فولاد در مورد اعتراضش به داوری گفت: یک پنالتی بدون شک و شبهه بود که داور نگرفت و در نیمه دوم قبل از اینکه سوت بازی زده شود بازیکنان ذوب آهن به زمین ما آمدند و داور خطا به نفع ذوب آهن گرفت که کمک داور این موضوع را به داور گفت. وقتی توپ به بازیکنان ذوب آهن می‌خورد می افتادند. توپ است دیگر نه تیر،  خجالت می‌کشم در مورد برخی مسایل صحبت کنم. اینکه بگوییم همه چیز خوب است  درست نیست.</p>
      <p>منبع: فارس</p>
    </article>
  </body>
</html>