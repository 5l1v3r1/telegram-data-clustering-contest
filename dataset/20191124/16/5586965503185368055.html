<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/barbat-cercetat-de-politisti-dupa-ce-a-rupt-buletinul-de-vot-pe-motiv-ca-a-votat-gresit-in-dolj-18611759"/>
    <meta property="og:site_name" content="Gândul"/>
    <meta property="article:published_time" content="2019-11-24T16:35:18+00:00"/>
    <meta property="og:title" content="Bărbat cercetat de poliţişti după ce a rupt buletinul de vot, pe motiv că a votat greşit în Dolj"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Bărbat cercetat de poliţişti după ce a rupt buletinul de vot, pe motiv că a votat greşit în Dolj</h1>
      <h2>Un bărbat din Craiova a sunat duminică la Poliţie şi l-a reclamat pe preşedintele unei secţii de votare că nu-l lasă să-şi exercite dreptul la vot. Când au sosit la secţia de votare, poliţiştii au constatat că bărbatul rupsese buletinul de vot, iar preşedintele nu a vrut să îi dea altul.</h2>
      <address><time datetime="2019-11-24T16:35:18+00:00">24 Nov 2019, 16:35</time> by <a rel="author" href="https://www.gandul.info/autor/luiza-paraschivu" target="_blank">Luiza Paraschivu</a></address>
      <p>Potrivit IPJ Dolj, poliţiştii au fost sesizaţi de un bărbat de 47 de ani că nu este lăsat să voteze la o secţie din Craiova.</p>
      <p>Când au ajuns la faţa locului, oamenii legii au constatat că acesta îşi rupsese buletinul de vot, după ce îşi exercitase acest drept, iar preşedintele secţiei nu a vrut să îi dea altul. Atât alegătorul, cât şi preşedintele secţiei de votare s-au ales cu dosare penale.</p>
      <p>„Un bărbat de 47 de ani ar fi rupt buletinul de vot, după ce ar fi votat. Bărbatul, din Craiova a reclamat şi faptul că preşedintele secţiei respective, în vârstă de 61 de ani, nu i-ar fi înlocuit buletinul de vot, la solicitarea acestuia.</p>
      <p>Având în vedere aspectele sesizate, poliţiştii au întocmit dosare penale sub aspectul săvârşirii infracţiunilor de sustragerea sau distrugerea de înscrisuri, respectiv împiedicarea exercitării drepturilor electorale”, a declarat Cosmin Grădinaru, purtătorul de cuvânt IPJ Dolj.</p>
      <p>Surse din rândul anchetatorilor susţin că bărbatul şi-a rupt buletinul de vot, pe motiv că a votat greşit.</p>
      <p>Acesta nu este un caz singular. Potrivit Poliţiei Dolj, un alt bărbat, din localitatea Gherceşti, este cercetat penal pentru sustragerea sau distrugerea de înscrisuri, după ce şi el ar fi rupt buletinul de vot, după ce a votat.</p>
    </article>
  </body>
</html>