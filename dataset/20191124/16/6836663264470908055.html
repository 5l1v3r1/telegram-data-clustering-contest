<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/burzy-a-trhy/bilionovy-burzovni-vstup-saudi-aramco-pripravi-apple-o-prvenstvi-v-zebricku-nejhodnotnejsich-firem-1364488"/>
    <meta property="og:site_name" content="E15.cz"/>
    <meta property="article:published_time" content="2019-11-24T16:00:00+00:00"/>
    <meta property="og:title" content="Bilionový burzovní vstup. Saudi Aramco připraví Apple o prvenství v žebříčku nejhodnotnějších firem"/>
    <meta property="og:description" content="Dlouho očekávané a zároveň několikrát odkládané IPO nejhodnotnější firmy světa se blíží do velkého finále. V prosinci se na saúdskoarabské burze Tadawul začne obchodovat s akciemi společnosti Saudi Aramco. Firma dosahující téměř dvojnásobného zisku oproti Applu cílí na valuaci až 1,7 bilionu dolarů, což je pro představu sedminásobek českého HDP."/>
  </head>
  <body>
    <article>
      <h1>Bilionový burzovní vstup. Saudi Aramco připraví Apple o prvenství v žebříčku nejhodnotnějších firem</h1>
      <address><time datetime="2019-11-24T16:00:00+00:00">24 Nov 2019, 16:00</time> by <a rel="author">Josef Navrátil</a></address>
      <p>
        <b>Dlouho očekávané a zároveň několikrát odkládané IPO nejhodnotnější firmy světa se blíží do velkého finále. V prosinci se na saúdskoarabské burze Tadawul začne obchodovat s akciemi společnosti Saudi Aramco. Firma dosahující téměř dvojnásobného zisku oproti Applu cílí na valuaci až 1,7 bilionu dolarů, což je pro představu sedminásobek českého HDP.</b>
      </p>
      <p>Zájem o akcie však zaostal za očekáváním a nynější cenové pásmo pro úpis akcií na burze je stanoveno v přepočtu přibližně na 8–8,5 dolaru za akcii. To by znamenalo ocenění vlastního kapitálu firmy na úrovni 1,6 až 1,71 bilionu dolarů. Vláda chce v první fázi prodat „pouhé“ tři miliardy akcií, tedy 1,5procentní podíl ve společnosti.</p>
      <p>Zklamáním je fakt, že akcie se nebudou obchodovat na žádné vyspělé burze ani nebudou nabízeny individuálním investorům západního světa. Naopak Aramco se výrazně spoléhá na zájem lokálních investorů, ať už z řad bohatých domácností, či institucí.</p>
      <related>
        <a href="https://www.e15.cz/byznys/prumysl-a-energetika/historicky-upis-akcii-se-blizi-sili-pochyby-zda-jej-mlada-saudska-burza-ustoji-1364210"/>
      </related>
      <p>Akcie totiž nebudou vůbec propagovány v rámci typické roadshow ve Spojených státech, v Evropě ani Japonsku. Jde o reakci na to, že většina investorů považuje cenu v rámci IPO za přemrštěnou.</p>
      <p>Pokud by se podařilo akcie upsat na horní hranici stanoveného pásma, byli bychom svědky největšího primárního úpisu v dějinách. V současnosti toto prvenství drží čínská Alibaba, která v roce 2014 od investorů získala 25 miliard dolarů. Aramco by mohlo tuto hranici lehce překonat. S jistotou však v tomto ohledu firma převýší úpis akcií japonské SoftBank, která v roce 2018 od investorů získala 23,5 miliardy dolarů.</p>
      <related>
        <a href="https://www.e15.cz/byznys/burzy-a-trhy/cina-chce-investovat-miliardy-do-akcii-ropneho-gigantu-saudi-aramco-1363968"/>
      </related>
      <p>Rozhodně však půjde o největší veřejně obchodovanou společnost světa dle tržní kapitalizace. Z pomyslného trůnu tak Saudi Aramco sesadí americký Apple, který aktuálně o prvenství soupeří s Microsoftem.</p>
      <p>Výtěžek z IPO nepůjde na rozvoj firmy, jak tomu většinou bývá, nýbrž v zájmu snahy o snížení závislosti země na ropě poteče do vládního investičního fondu. Ten investuje mimo jiné i do růstových firem typu Uber. </p>
      <related>
        <a href="https://www.e15.cz/byznys/prumysl-a-energetika/utoky-dronu-snizily-tezbu-ropy-v-saudske-arabii-o-polovinu-eu-varovala-pred-nestabilitou-v-regionu-1362365"/>
      </related>
      <p> </p>
      <related>
        <h4>Související články</h4>
        <a href="https://www.e15.cz/byznys/prumysl-a-energetika/droni-utok-dve-ropna-zarizeni-v-saudske-arabii-byla-zasazena-strelami-1362359"/>
        <a href="https://www.e15.cz/zahranicni/saudska-arabie-zvazuje-odvetu-za-utok-na-ropna-pole-1362455"/>
        <a href="https://www.e15.cz/byznys/prumysl-a-energetika/ropny-obr-saudi-aramco-dostal-povoleni-vstoupit-na-domaci-burzu-bude-to-nejvetsi-ipo-na-svete-1363845"/>
        <a href="https://www.e15.cz/byznys/prumysl-a-energetika/utoky-dronu-snizily-tezbu-ropy-v-saudske-arabii-o-polovinu-eu-varovala-pred-nestabilitou-v-regionu-1362365"/>
        <a href="https://www.e15.cz/byznys/prumysl-a-energetika/saudi-aramco-odstartuje-ipo-zacatkem-listopadu-ropny-gigant-miri-k-burzovnimu-prvenstvi-1363694"/>
      </related>
    </article>
  </body>
</html>