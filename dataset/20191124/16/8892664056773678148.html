<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/majdnem-belehalt-szokol-peter-az-akupunkturas-kezelesbe-eletveszely-amputacio/zgvsztl"/>
    <meta property="og:site_name" content="Blikk.hu"/>
    <meta property="article:published_time" content="2019-11-24T16:06:04+00:00"/>
    <meta property="og:title" content="Életmentő műtétet kellett végrehajtani a magyar szinkronszínészen - majdnem belehalt az akupunktúrás kezelésbe"/>
    <meta property="og:description" content="Az 59 éves Szokol Péter színész és szinkronszínész megrázó történetéről számolt be."/>
  </head>
  <body>
    <article>
      <h1>Életmentő műtétet kellett végrehajtani a magyar szinkronszínészen - majdnem belehalt az akupunktúrás kezelésbe</h1>
      <address><time datetime="2019-11-24T16:06:04+00:00">24 Nov 2019, 16:06</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Az 59 éves Szokol Péter színész és szinkronszínész megrázó történetéről számolt be.</b>
        </i>
      </p>
      <p>Leginkább a Budaörsi Játékszínből lehet sokak által ismerős Szokol Péter neve, de több mozifilmhez, sorozathoz és anime rajzfilmhez is adta már a hangját, többek között a hazánkban is nagy sikerű Pokémon meséhez is.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Az <a href="http://www.atv.hu/belfold/20191122-majdnem-belehalt-az-akupunkturas-kezelesbe-a-magyar-szinkronszinesz/hirkereso">ATV csatornájának</a> Napló című műsorában árulta el milyen rosszul végződött számára egy fővárosi akupunktúrás központban a kezelése, amire azért vállalkozott, mert fájta a válla és zsibbadt a jobb karja. Az első kezelés során már tapasztalta, hogy nem minden a vártak szerint végződött, a második kezelés után pedig belázasodott és karja is a duplájára dagadt.</p>
      <p>Ezért azonnal orvoshoz fordult, ahol kiderült, hogy orbánca, vagyis fertőző bőrgyulladása lett, ami miatt még az is felvetődött, hogy amputálni kell majd a beteg kart.</p>
      <p><i>„Megállapították, hogy orbánc. Másnap elvittek a bőrgyógyászatra, iszonyatos fájdalmaim voltak, gennyes csomók lettek. Egyre rosszabbul voltam, egy idősebb nővér egy kötözésnél megnyomta és ömlött belőle. Átvittek a sebészetre és pár órán belül egy életmentő műtétet kellett csinálni, majdnem meghaltam. Vérmérgezést kaptam és veseelégtelenséget. Azt mondták a műtét után, hogy annyi genny volt a vállüregemben, hogy ők még ilyet nem láttak” </i>- árulta el Szokol Péter, majd folytatta:<i> </i><b><i>„Sokáig úgy volt, hogy le kell amputálni a karomat. Mondták, hogyha az ízületi tokot átvágja ez a genny, akkor tuti, hogy amputáció, meg hát az életem is eléggé… a kaszás ott lebegett felettem.”</i></b></p>
      <p>Azt is tudni, hogy mi okozhatta a kar ilyen szintű elfertőződését, az orvosi vélemény alapján vagy eleve a bőrén voltak ezek a baktériumok és nem lettek eltávolítva a kezelés előtt, vagy pedig a másik eshetőség szerint maguk az akupunktúrás tűk voltak fertőzőek, amivel a kezelést folytatták.</p>
      <p>A teljes riportot itt nézhetitek meg:</p>
      <figure>
        <iframe src="https://www.youtube.com/embed/UpBrgN9kuwU" width="640" height="360" data-service="Youtube" scrolling="no"/>
      </figure>
    </article>
  </body>
</html>