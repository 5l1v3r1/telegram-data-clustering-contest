<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/televize/jak-si-nepodelat-zivot-film-ceska-televize-tereza-kopacova-jan-hrebejk-alice_1911241616_kro"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T16:16:00+00:00"/>
    <meta property="og:title" content="Jak si nepodělat život? Poradí čtveřice komediálních filmů z nového cyklu České televize"/>
    <meta property="og:description" content="Každý z příběhů je jiný. Spojuje je ale přesvědčení, že „vždycky je lepší problém řešit, než se před ním schovávat. Vždycky stojí za to bojovat o lepší život, byť třeba sám se sebou, než to vzdát.“"/>
  </head>
  <body>
    <article>
      <h1>Jak si nepodělat život? Poradí čtveřice komediálních filmů z nového cyklu České televize</h1>
      <address><time datetime="2019-11-24T16:16:00+00:00">24 Nov 2019, 16:16</time> by <a rel="author">Kristina Roháčková</a></address>
      <p>
        <a href="https://www.irozhlas.cz/fotogalerie/8114046?fid=9135006">Viz kompletní galerie</a>
      </p>
      <p>
        <b>Mladá učitelka, bankovní úřednice, stárnoucí majitel lahůdek a muž přežívající v lesích. Hlavní postavy nového cyklu filmů, které bude Česká televize uvádět následující měsíc vždy v neděli od 20.15, mají jedno společné. Dostanou se do situace, kdy musí přehodnotit svůj život a rozhodnout se, jak pokračovat dál. Protože krok zpátky není možný. První část s názvem Až budou krávy lítat odvysílá televize 24. listopadu.</b>
      </p>
      <p>Hrdinka snímku Bětka (Eva Hacurová) učí na prvním stupni základní školy. Kvůli kilům navíc denně snáší poznámky své matky (Sabina Remundová) i okolí z řad starších žáků. Nejraději proto svou postavu schovává ve volném oblečení. </p>
      <p>Všechno změní až kurz burlesky a jeho lektorka Salomé (Jana Burkiewiczová), která Bětce pomůže najít ztracené sebevědomí a postrčí ji k tomu, aby přijala sebe sama takovou, jaká je. Jak totiž tvrdí: „Kdo se drží po straně, ten má život pos*anej.“ </p>
      <p>„Já jsem postavě Bětky rozuměla naprosto. V podstatě celý život jsem poslouchala, že na profesi herečky jsem tlustá. I moje vztahy s chlapy byly opředeny neustálými debatami o mojí nadváze. Jak jsem procházela životem, nabírala jsem nánosy přesvědčení, že tlustí lidé nemají stejný nárok na život jako ti hubení,“ říká představitelka Bětky Eva Hacurová.</p>
      <p>„Naše profese i společnost je povrchní, ale je třeba nezapomínat, že i my ‚jinak prostorově řešení‘ máme city, a že ta hroší kůže může být tlustá jen navenek.“</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fceskatelevize%2Fvideos%2F590203568384995%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>V poetické komedii, jak snímek Nonstop lahůdky nazývá jeho režisér Jan Hřebejk, se k nočnímu rozhovoru v jedné prodejně v Nuslích sejde Eliška Křenková a Miroslav Krobot.</p>
      <p>Můj bezvadnej život zase ukáže, jakou neplechu dokáže v životě Terezy Brodské napáchat vyrážka na obličeji, s níž si doktoři nevědí rady. V poslední části s názvem Beze stopy se Ondřej Vetchý v roli tuláka musí vyrovnat s koncem samoty. </p>
      <h3>Komediální filmy o ženách</h3>
      <p>Za tetralogií Jak si nepodělat život stojí filmařka Tereza Kopáčová. „(Přišla za mnou) s tím, že by České televizi slušely komediální filmy, které jsou více o ženách. Respektive ženy jsou v nesnázích či nesnází pro jiné. Chtěla lehčí formou vyprávět o strachu z pokaženého života, o naději, která je spojena s odhodláním poprat se o kvalitu vlastního života,“ popisuje kreativní producent Michal Reitler.</p>
      <p>
        <b>Jak si nepodělat život</b>
      </p>
      <ul>
        <li><b>Až budou krávy lítat</b> (režie Tereza Kopáčová, scénář Pavel Gotthard a Michal Reitler) - 24. 11. od 20.15 na ČT1</li>
        <li><b>Nonstop lahůdky</b> (režie Jan Hřebejk, scénář Tomáš Pavlíček) - 1. 12. od 20.15 na ČT1</li>
        <li><b>Můj bezvadnej život</b> (režie Tereza Kopáčová, scénář Alice Nellis) - 8. 12. od 20.15 na ČT1</li>
        <li><b>Beze stopy</b> (režie Vít Karas, scénář Tomáš Holeček) - 15. 12. od 20.15 na ČT1</li>
      </ul>
      <p>„Každého z nás totiž občas silně zasáhne podezření, že jsme si (málem) podělali život. Kdy se definitivně naše pracně a úzkostlivě budovaná stabilita navěky zhroutí. No a tam někde začínají naše filmy.“</p>
      <p>Kopáčová už v minulosti pracovala na podobných cyklech Nevinné lži a Soukromé pasti. Čtyřdílný Jak si nepodělat život vychází podle jejích slov z pocitu, že je „Česká televize momentálně docela testosteronová a že by se divákům mohlo hodit chvilkové osvěžení v podobě vztahových filmů“. </p>
      <p>Každý z příběhů je jiný. Podle režisérky je ale spojuje přesvědčení, že „vždycky je lepší problém řešit, než se před ním schovávat. Vždycky stojí za to bojovat o lepší život, byť třeba sám se sebou, než to vzdát.“</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fceskatelevize%2Fvideos%2F1435083919986693%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/kultura/televize/princip-slasti-serial-ceska-televize-karel-roden-polsko-ukrajina_1910141745_kro"/>
        <a href="https://www.irozhlas.cz/kultura/televize/z-lasky-nenavist-3-dokument-nasili-na-seniorech-ceska-televize_1910081346_kro"/>
        <a href="https://www.irozhlas.cz/kultura/televize/sever-miniserie-ceska-televize-jiri-madl-korupce-policie_1909022100_kro"/>
      </related>
    </article>
  </body>
</html>