<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/24/news/le_lampade_di_flos_alla_sfida_del_passaggio_dal_patron_alla_logica_dei_fondi-241819533/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T16:16:00+00:00"/>
    <meta property="og:title" content="Le lampade di Flos alla sfida del passaggio dal &quot;patron&quot; alla logica dei fondi"/>
    <meta property="og:description" content="Donne Impresa 164 è Roberta Silva, da sei mesi ceo del marchio di lampade noto per l'Arco di Castiglioni. È stata in Kraft foods per 20 anni e in Bose per dieci. Nata a Parma, 55 anni, laurea in Economia, tre figli, ha il compito di portare modernità e sviluppo in Flos nel mondo dopo l'uscita dello storico patron, Pietro Gandini"/>
  </head>
  <body>
    <article>
      <h1>Le lampade di Flos alla sfida del passaggio dal "patron" alla logica dei fondi</h1>
      <h2>Donne Impresa 164 è Roberta Silva, da sei mesi ceo del marchio di lampade noto per l'Arco di Castiglioni. È stata in Kraft foods per 20 anni e in Bose per dieci. Nata a Parma, 55 anni, laurea in Economia, tre figli, ha il compito di portare modernità e sviluppo in Flos nel mondo dopo l'uscita dello storico patron, Pietro Gandini</h2>
      <address><time datetime="2019-11-24T16:16:00+00:00">24 Nov 2019, 16:16</time> by <a rel="author">PATRIZIA CAPUA</a></address>
      <p>Nel mondo industriale della luce Roberta Silva è entrata sei mesi fa, ricevendo il testimone di ceo di Flos, fiore in latino, direttamente dalle mani del suo storico patron Piero Gandini, art director e creatore dell'iconico brand di lampade, che proprio allora stava per lasciare l'azienda. Gandini era presidente di Design Holding, compagnia che oltre a Flos comprende B&amp;B Italia, Louis Poulsen e Arclinea. Quindici giorni prima di uscire definitivamente dall'impresa di famiglia di cui è stato un fortissimo leader per più di 30 anni, ora controllata da due fondi di investimento, ha selezionato la professionalità di Roberta Silva per guidare la società verso un nuovo percorso di crescita, con un approccio manageriale moderno ma rispettoso dell'heritage e dell'identità distintiva del marchio.<br/><br/>Un passaggio di consegne insolito. "Gandini mi ha chiamato e mi ha comunicato che andava via. Un personaggio affascinante per la sua capacità di interpretare questo settore e dare vita a una collezione di lampade che sono nella storia del design italiano, come la mitica Arco firmata da Pier Giacomo e Achille Castiglioni nel 1962. Mi sono trovata amministratore delegato in una realtà completamente diversa e con modalità lontane dal consumer electronics, settore da cui provengo. È come se avessi incominciato da zero: conoscere il mondo della luce, dell'home design, operare nell'area prodotti, progettare il loro sviluppo. Per costruire visione e strategia".<br/><br/>Nel distretto industriale di Bovezzo, a sette chilometri da Brescia, nasce la produzione Flos, con 650 dipendenti e 226 milioni di euro di fatturato 2018. Flos è nel mondo, un must tra i brand di lampade e nel campo dell'illuminotecnica. "Un mix di altissima qualità e di originalità. E quest'anno ci sarà una bella crescita. In quanti Paesi siamo? Dappertutto. Abbiamo filiali e distributori, cinque negozi diretti, due in Italia, due in Francia e uno negli States. È una parte limitata del business, il grosso viene fatto con negozi di arredamento e parte importante è il contract. Più il settore custom, lampade costruite su disegni di architetti e fatte su misura".<br/>Roberta Silva, nata a Parma il 12 agosto del 1964, ha lavorato prima per venti anni alla Kraft, regina Usa del mercato alimentare e altri dieci in Bose, un'azienda privata americana specializzata nella produzione di altoparlanti e sistemi audio, con sede a Framingham, nel Massachusetts, dove ha ricoperto la carica di amministratore delegato per l'Italia, a capo di tutta la rete di vendita retail.<br/><br/>"La luce è un mondo che mi piace moltissimo, è un po' come essere tornata in famiglia". La top manager nasce da genitori parmensi trasferiti a Milano, terza di quattro fratelli, mamma casalinga, un papà architetto, Fausto, del quale da ragazzina forse sognava di seguire le orme. "Mi sedevo accanto a lui nel suo studio e progettavo col tecnigrafo, facevo dei lay out di casa. Ho una sorella più grande che ha fatto architettura, e un po' tutti si aspettavano che imboccassi quella strada".<br/>Invece dopo il liceo scientifico, si iscrive a Economia e Commercio, all'università Cattolica e frequenta un master alla Bocconi in general management della distribuzione. "È stato un po' un tradimento. Mi sono appassionata al lavoro del fidanzato di mia sorella, impiegato in un'azienda di largo consumo. A me piace il cambiamento e quello del marketing era un mondo che volevo scoprire. Con il professore Giorgio Walter Scott avevo fatto una tesi sul franchising nell'abbigliamento e a quel punto ho seguito un master per essere più ferrata e trovare lavoro in tempi veloci".<br/><br/>Tra le aziende che attraverso il master cercavano stagisti, nel 1990 le capitò Kraft foods, 'cose buone dal mondo'. "Era una sorta di università del marketing strategico, con una serie di persone molto interessanti. Mi sono fatta le ossa partendo dal grado junior e ho continuato per undici anni, fino a seguire tante categorie e brand forti come Sottilette, Philadelphia, Maionese, poi il caffè Hag, Toblerone, la carne in scatola, come brand manager e poi direttore". Nove anni dopo Silva entra nel board dell'azienda. "A quel punto ho dovuto decidere se continuare una carriera molto verticale e andare all'estero in una delle categorie, o imparare qualcos'altro, perché il mio obiettivo era diventare quello che sono oggi".<br/><br/>Chiede perciò di passare alle vendite, è il 2001. Un lavoro prevalentemente maschile quello di director marketing. "Il mio capo scelse di assegnarmi a un canale più ridotto che per Kraft era il mondo del fuori casa: bar, ristoranti, catering. Una piccola business unit in cui ho dovuto operare un cambio totale di approccio; la forza vendita era formata da un gruppo di collaboratori diretti e indiretti, magari più vecchi di me che si vedevano guidati da una persona alle prime armi per quel settore. È stato un periodo di grande maturazione personale. Quell'ottimo team mi ha dato un notevole supporto, ho imparato tanto e anche applicato tutto quello che avevo appreso nelle precedenti fasi della mia attività, quando mi occupavo di marketing: per esempio nell'interscambio con l'Europa, e nella capacità di portare innovazione di processo".<br/><br/>I risultati erano talmente buoni che tutti, team e agenti, erano contenti di Silva. Il business era diventato così profittevole che fu deciso di affidarle anche tutto il mondo delle catene, in pratica il grosso delle vendite di Kraft, e si è trovata a capo di una platea di collaboratori in maggioranza uomini. Tra i personali successi che Roberta Silva cita con orgoglio, uno riguarda il caffè Hag. "Giravo nelle varie postazioni estere dove c'erano centri di eccellenza del caffè e sviluppavo le strategie. Il decaffeinato a quei tempi era vissuto come un prodotto per persone con problemi di salute. Lavorando sulle ricerche di mercato abbiamo agito su una formula che partiva dall'assunto contrario: Hag era adatto a una persona sana che però voleva bere più caffè al giorno e siccome il prodotto era di qualità molto buona e allineato a un espresso normale, si è ribaltato il gioco. Il risultato è stato: il piacere del caffè ogni volta che vuoi. Ha raddoppiato le vendite nel giro di qualche anno, e questa strategia ha fatto centro anche in Europa". <br/><br/>Nel 2003 Roberta Silva conquista la promozione a direttore delle vendite e poi di direttore generale di Fattorie Osella, 49 per cento Osella e 51 per cento Kraft. E arriva anche Valentina, figlia adottata che adesso ha 17 anni. La stagione della maternità continua con la nascita di due gemelli, Matteo e Tommaso nel 2008. "Mi godo i miei figli e mi prendo un anno. Quando stavo per rientrare, sarei dovuta andare in Svizzera. Mio marito non si poteva spostare". Era venuto il momento di pensare a qualcosa di diverso. "Ho valutato la possibilità di uscire del tutto dal mondo consumer per entrare nel comparto elettronico". Attraverso un head hunter s'imbatte in Bose. La sede era a Roma "ma stava andando molto male e il capo europeo voleva spostarla a Milano per farla ripartire". Ha preparato il progetto. Per tre anni era tre giorni a Roma e due a Milano, grazie all'aiuto in famiglia di un bravissimo marito. Come in una start up in corsa, l'azienda che perdeva e stava per essere chiusa, nel capoluogo lombardo ha ricominciato a crescere e a diventare profittevole, ha raddoppiato il fatturato in cinque anni. "Tante persone non sono venute, specie i manager. In un processo di change management molto forte e difficile, la mia soddisfazione più grande è stato il team creato. Quando ho iniziato ad andare all'estero, dopo che l'Italia ha ripreso a marciare in positivo, mi è stata data l'opportunità di dirigere in tutta Europa sell, retail, e-commerce e sono andata a capo di tutti i negozi diretti di Bose. In quel mondo un po'vecchio stile ho fatto tanto coaching, ho portato la mia capacità di avere una visione e di mettere in atto strategie che avevo imparato nel grande consumo, in una logica di costruzione di business. All'inizio era anche quello un contesto molto maschile poi nel team sono entrate tantissime donne. È stato un periodo di grande crescita per tutti".<br/><br/>Modularsi verso gli altri con equilibrio, portare le persone a essere guidate e motivate. Silva applica comportamenti e metodo, da un lato determinata e assertiva, dall'altro accorta e vigile per coinvolgere al massimo i suoi collaboratori. Dall'Europa, dopo quasi un anno, Bose ha deciso di diventare globale, con tre canali a livello mondiale, e base a Boston. "Viaggiavo tantissimo, in tutto il mondo, in America, Europa, Asia Pacific, un'esperienza meravigliosa per conoscere culture diverse".<br/>Tutte le fasi del suo percorso professionale, dalla prima all'ultima, hanno elementi in comune e sono trasversali in quanto a gestione dello sviluppo strategico e delle persone. "Bisogna stare attentissimi, e anche qui è il patrimonio culturale dell'azienda e del brand che non va intaccato e tradito. Si parte da qui, conservarlo è fondamentale, e diventa un'ancora fortissima. Il metodo deve essere adattato. Ci vogliono sensibilità e curiosità. Con Flos incontro persone in tutto il mondo, sto visitando stabilimenti, negozi, per capire analogie e differenze. Per puntare a strategie che possono funzionare. Abbiamo un'altra azienda Flos vicino a Monza che produce il catalogo per out door, una terza in Spagna, a Valencia che fa tutto il su misura, e una analoga in America, a Long Island, che realizza per il mercato americano. Altri aspetti primari sono l'attenzione verso chi abbiamo di fronte e l'abilità a motivarlo".<br/><br/>È appena tornata dalla Cina. Stanca? "Trovo la mia energia nel piacere di lavorare, di costruire, sviluppare insieme agli altri. Ciò che mi stava mancando in Bose era l'aspetto anche umano che qui ho ritrovato e mi piace. Fare tante video call nella giornata rischia di essere alienante, invece è bello lavorare con persone presenti e questo mi dà molta energia, sento che le cose sono positive. Arriva la sera, ho i miei ragazzi, anche loro da seguire, da ascoltare nei week end. Non mi annoio. Un po' viaggiamo, però mi godo la famiglia, gli amici, è un momento di ripresa nel turbinio della settimana. Mi piace molto fare ginnastica, pilates, leggo anche se ho poco tempo e lo impiego per le altre cose, magari un minimo di vita sociale. I figli li educhiamo in modo molto attento, in questo sono meno decisionista che in azienda, faccio la mamma, uso un po'di morbidezza e la strategia della coccola. Per loro è importante avere riferimenti sicuri".<br/><br/>Anche in Flos ha trovato un mondo per lo più maschile, ma accanto a Silva c'è una  chief financial officer e così pure la direttrice marketing. "Ci vuole il giusto equilibrio anche in questo, un approccio aperto, e soprattutto collaboratori bravi che si trovino bene. Il mio difetto è che sono egocentrica, devo lavorarci sopra. Il mio pregio è la capacità di insegnare che mi è stata riconosciuta; tanti mi chiedono consigli. I miei mentori sono persone con cui ho lavorato anni fa, capaci di farmi ragionare, dei counseling che mi aiutano a schiarirmi le idee quando c'è la nebbia. Capire e ripartire".   </p>
    </article>
  </body>
</html>