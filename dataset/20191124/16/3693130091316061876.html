<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bomba-iddia-suudi-arabistan-in-parmagi-var-1211271.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-24T16:51:00+00:00"/>
    <meta property="og:title" content="Bomba iddia! Suudi Arabistan'ın parmağı var..."/>
    <meta property="og:description" content="İran Polis Gücü Din ve Siyaset Birim Başkanı Ali Rıza Edyani, ülkesindeki benzin zammını protesto gösterilerini Suudi Arabistan'ın desteklediğini öne sürdü."/>
  </head>
  <body>
    <article>
      <h1>Bomba iddia! Suudi Arabistan'ın parmağı var...</h1>
      <h2>İran Polis Gücü Din ve Siyaset Birim Başkanı Ali Rıza Edyani, ülkesindeki benzin zammını protesto gösterilerini Suudi Arabistan'ın desteklediğini öne sürdü.</h2>
      <address>
        <time datetime="2019-11-24T16:51:00+00:00">24 Nov 2019, 16:51</time>
      </address>
      <p>Tasnim Haber Ajansı'na göre, <b>Edyani,</b> "Gözaltına alınan kişilerin sorgusunda, bazılarının<b> Suudi Arabistan, Münafıklar (Halkın Mücahitleri Örgütü) </b>ve <b>Şah </b>yanlılarıyla irtibatı olduğu ortaya çıktı. Olaylarda başı çekenlerden 182 kişiyi düşmanlar yönlendiriyordu." dedi.</p>
      <p>Gösterilerde emniyet güçleriyle eylemciler arasında çıkan çatışmaları "güvenlik savaşı" olarak nitelendiren <b>Edyani</b>, ülke düşmanlarının hedefinin İran'ı Suriye ve Irak'a çevirmek olduğunu sözlerine ekledi.</p>
      <p>İran'da şahlık rejimini devirmek amacıyla 1965 yılında muhafazakar gençler tarafından kurulan silahlı örgüt, daha sonra Halkın Mücahitleri Örgütü olarak anılmaya başlandı. Devrim sonrası ülkede rejime karşı silahlı mücadeleye girişen örgütün merkezi <b>Fransa'nın </b>başkenti Paris'te bulunuyor.</p>
      <p>
        <b>İran'da benzin zammı şiddetli protestolara yol açtı</b>
      </p>
      <p><b>ABD </b>yaptırımlarının da etkisiyle <b>ekonomik </b>açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolar başlamıştı.</p>
      <p>Gösterilerde, birçok kentte kamu binaları da tahrip edilmiş, <b>Tahran yönetimi</b>, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p><b>İranlı yetkililer </b>ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan <b>Tahran </b>yönetimi, <b>ABD</b>, <b>İsrail </b>ve <b>Suudi Arabistan'ı </b>suçluyor.</p>
    </article>
  </body>
</html>