<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/aji-pawar-thanks-modi-aassures-him-of-stable-govt-in-maharashtra.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T16:43:00+00:00"/>
    <meta property="og:title" content="‘എന്നും എൻസിപി അംഗം, ശരദ് പവാർ എന്റെ നേതാവ്’; എല്ലാം ഭദ്രമെന്നും അജിത് പവാർ"/>
    <meta property="og:description" content="അടുത്ത അ‍ഞ്ച് വർഷം ബിജെപി–എൻസിപി സർക്കാർ തന്നെ മഹാരാഷ്ട്ര ഭരിക്കുമെന്ന് അജിത് പവാർ. താൻ ഇപ്പോഴും എൻസിപി അംഗമാണ്, എപ്പോഴും അങ്ങനെ തന്നെയായിരിക്കും..Latest News. Malayalam News. Malayala Manorama. Manorama Online.അജിത് പവാർ. സുപ്രിയ സുളെ. എൻസിപി. Ajit Pawar. Supriya Sule. NCP. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘എന്നും എൻസിപി അംഗം, ശരദ് പവാർ എന്റെ നേതാവ്’; എല്ലാം ഭദ്രമെന്നും അജിത് പവാർ</h1>
      <address><time datetime="2019-11-24T16:43:00+00:00">24 Nov 2019, 16:43</time> by <a rel="author">മനോരമ ലേഖകൻ</a></address>
      <p>മുംബൈ ∙ അടുത്ത അ‍ഞ്ച് വർഷം ബിജെപി–എൻസിപി സർക്കാർ തന്നെ മഹാരാഷ്ട്ര ഭരിക്കുമെന്ന് അജിത് പവാർ. താൻ ഇപ്പോഴും എൻസിപി അംഗമാണ്, എപ്പോഴും അങ്ങനെ തന്നെയായിരിക്കും. ശരദ് പവാറാണു തന്റെ നേതാവ്. ആശങ്കപ്പെടേണ്ട സാഹചര്യമില്ല, എല്ലാം ഭദ്രമാണ്. കുറച്ചു ക്ഷമ ആവശ്യമാണെന്നും അജിത് പറഞ്ഞു. വൻ രാഷ്ട്രീയ കരുനീക്കങ്ങൾക്കൊടുവിൽ ഉപമുഖ്യമന്ത്രിയായി സത്യപ്രതിജ്ഞ ചെയ്തതിനു പിന്നാലെ ട്വിറ്ററിൽ നിന്ന് ഒരു ദിവസത്തെ ‘അവധി’യെടുത്താണ് ഇപ്പോൾ പ്രസ്താവനയുമായി അജിത് പവാർ രംഗത്തെത്തിയിരിക്കുന്നത്.</p>
      <p>അതിനിടെ തന്നെ പിന്തുണച്ച നേതാക്കൾക്കും അഭിനന്ദിച്ചവർക്കും ട്വിറ്ററിൽ അജിത് പവാറിന്റെ ‘കൂട്ട നന്ദിപറച്ചിൽ’. പ്രധാനമന്ത്രി നരേന്ദ്ര മോദി ഉൾപ്പെടെയുള്ളവർക്ക് അജിത് നന്ദി അറിയിച്ചു. മഹാരാഷ്ട്രയിലെ ജനങ്ങളുടെ ക്ഷേമത്തിനായി കഠിനമായി പരിശ്രമിക്കുന്ന സുസ്ഥിരമായ ഒരു സർക്കാർ ഉറപ്പാക്കും എന്ന വാക്കുകളോടെയാണ് അജിത് പവാർ പ്രധാനമന്ത്രിയുടെ ആശംസയ്ക്കു നന്ദി അറിയിച്ചത്.</p>
      <p>കേന്ദ്ര ആഭ്യന്തര മന്ത്രിയും ബിജെപി അധ്യക്ഷനുമായി അമിത് ഷാ, ബിജെപി വർക്കിങ് പ്രസിഡന്റ് ജെ.പി.നഡ്ഡ, കേന്ദ്ര മന്ത്രിമാരായ രാജ്നാഥ് സിങ്, നിർമല സീതാരാമൻ, നിതിൻ ഗഡ്കരി, സ്മൃതി ഇറാനി, പീയൂഷ് ഗോയൽ, മുഖ്യമന്ത്രി ദേവേന്ദ്ര ഫഡ്നാവിസിന്റെ ഭാര്യ അമൃത ഫഡ്നാവിസ് തുടങ്ങിയവർക്കും അജിത് പവാർ കൃതജ്ഞ അറിയിച്ചു. ശനിയാഴ്ച രാവിലെ ഉപമുഖ്യമന്ത്രിയായി സത്യപ്രതിജ്‍ഞ ചെയ്ത ശേഷം അജിത് പവാർ ഇതുവരെ പ്രതികരിച്ചിരുന്നില്ല. വെള്ളിയാഴ്ച സർക്കാർ രൂപീകരണ ചർച്ചകൾ സംബന്ധിച്ച എൻസിപിയുടെ യോഗത്തെക്കുറിച്ചായിരുന്നു അജിത് പവാറിന്റെ അവസാന ട്വീറ്റ്.</p>
      <figure>
        <iframe data-src="https://twitter.com/AjitPawarSpeaks/status/1198549352396013568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>അജിത് പവാറിനെ തിരികെ കൊണ്ടുവരാനുള്ള നീക്കങ്ങൾ ഉപേക്ഷിച്ചതായി അദ്ദേഹത്തിന്റെ ട്വീറ്റുകൾക്കു പിന്നാലെ എൻസിപി വൃത്തങ്ങൾ അറിയിച്ചു. ശനിയാഴ്ച രാത്രി മുംബൈയിലെ വൈ.ബി. ചവാൻ സെന്ററിൽ ചേർ‌ന്ന എൻസിപി നിയമസഭാകക്ഷി യോഗത്തിൽ അജിത് പവാറിനെ പാർട്ടിയുടെ നിയമസഭാ കക്ഷി നേതാവ് സ്ഥാനത്തുനിന്നു നീക്കിയിരുന്നു. ജയന്ത് പാട്ടീലിനാണു ചുമതല.</p>
      <p>പാർട്ടിയുടെ 49 എംഎൽഎമാരാണു യോഗത്തിൽ‌ പങ്കെടുത്തത്. അജിത് പവാറുൾപ്പെടെ 5 എൻസിപി എംഎൽഎമാർ പങ്കെടുത്തില്ല. ബിജെപിക്കൊപ്പം സുസ്ഥിരമായ സർക്കാർ ഉറപ്പാക്കുമെന്ന് അജിത് പവാർ പറഞ്ഞത്, താൻ ശരദ് പവാർ പക്ഷത്തിനൊപ്പം ചേരാനില്ലെന്നതിന്റെ സൂചന കൂടിയായാണു രാഷ്ട്രീയ നിരീക്ഷകർ കാണുന്നത്.</p>
      <p><b>English Summary</b>: I am with NCP, Sharad Pawar our leader: Ajit Pawar</p>
    </article>
  </body>
</html>