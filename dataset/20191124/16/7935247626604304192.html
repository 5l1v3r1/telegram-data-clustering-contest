<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yargitay-gurultu-yapanlar-2-yil-hapisle-yargilanmali-216112h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T16:24:36+00:00"/>
    <meta property="og:title" content="Yargıtay: Gürültü yapanlar 2 yıl hapisle yargılanmalı"/>
    <meta property="og:description" content="Yargıtay 18. Ceza Dairesi, gürültünün insan sağlığını olumsuz etkilediğine dikkat çekerek, 'gürültüye sebep olma' suçundan açılan davalara ilişkin emsâl bir karara imza attı. "/>
  </head>
  <body>
    <article>
      <h1>Yargıtay: Gürültü yapanlar 2 yıl hapisle yargılanmalı</h1>
      <h2>Yargıtay 18. Ceza Dairesi, gürültünün insan sağlığını olumsuz etkilediğine dikkat çekerek, 'gürültüye sebep olma' suçundan açılan davalara ilişkin emsâl bir karara imza attı. </h2>
      <address>
        <time datetime="2019-11-24T16:24:36+00:00">24 Nov 2019, 16:24</time>
      </address>
      <p>Yüksek mahkeme, gürültü suçuna karışanların mağdur aranmaksızın 2 yıla kadar hapis cezası talebiyle yargılanmasına hükmetti.</p>
      <p>Bursa 8. Asliye Ceza Mahkemesi'nde görülen 'gürültüye sebep olmak' davasından çıkan beraat kararı temyiz edilmişti. Yargıtay 18. Ceza Dâiresi, 'gürültüye sebep olmak' suçunun Türk Ceza Kanunu'nun 183. maddesinde düzenlendiğine dikkat çekerek, şu emsal kararı verdi:</p>
      <p>‘‘Gürültüye sebep olma suçunun belli bir mağduru yoktur. Toplumda yaşayan herkes bu suçun mağduru olabilir. Gürültünün belli olmayan bir kimseye karşı yapılması bu suçu TCK'nın 123. maddesindeki kişilerin huzur ve sükûnunu bozma suçundan ayırmaktadır. TCK'nın 123. maddesindeki suçun faili belli bir kimseyi hedef almakta iken, TCK'nın 183. maddesindeki suçun faili belli bir kimseyi hedef almamaktadır. Bu suçun oluşması için sanığın ilgili kanunlarda belirlenen yükümlülüklere aykırı olarak başka bir kimsenin sağlığının zarar görmesine elverişli bir şekilde gürültüye sebep olması yeterlidir. TCK'nın 183'teki suç somut tehlike suçudur. Suçun oluşması için gürültüye mâruz kalan kişinin sağlığının bozulması gerekmez, gürültünün insan sağlığını tehlikeye düşürmeye elverişli olması yeterlidir. Açıklamalar ışığında somut olayda gürültü seviyesinin insan sağlığının zarar görmesine elverişli olup olmadığı yönünde değerlendirme içeren bilirkişi raporu alınarak sonucuna göre sanığın hukuki durumunun belirlenmesi gerektiği gözetilmeden, yetersiz bilirkişi raporuna dayanılarak beraat kararı verilmesi kanuna aykırıdır. Mahkeme kararının bozulmasına oy birliği ile hükmedilmiştir.''</p>
      <p>'Gürültüye sebep olmak' suçunu kapsayan TCK'nın 183. maddesi, 2 yıla kadar hapis cezası öngörülyor.</p>
    </article>
  </body>
</html>