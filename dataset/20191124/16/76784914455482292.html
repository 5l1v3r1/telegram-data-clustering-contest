<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2019/11/24/tallya-ozd_29-0_nb_3_keleti_csoport_varhidi_peter_lemondas/"/>
    <meta property="og:site_name" content="Index.hu"/>
    <meta property="article:published_time" content="2019-11-24T16:34:00+00:00"/>
    <meta property="og:title" content="29-0-ra verték az NB III.-as ózdi futballklubot"/>
    <meta property="og:description" content="Az Ózdi Kohásznak mínusz 11 pontja van. Várhidi Péter is elhagyta a zavaros helyzetű klubot."/>
  </head>
  <body>
    <article>
      <h1>29-0-ra verték az NB III.-as ózdi futballklubot</h1>
      <address><time datetime="2019-11-24T16:34:00+00:00">24 Nov 2019, 16:34</time> by <a rel="author" href="https://index.hu/szerzo/feher_janos" target="_blank">fj</a></address>
      <p>Az NB III.-as Ózdi Kohász futballcsapata elég nagy bajban van, amit még nyilvánvalóbbá tett a vasárnapi bajnoki meccsük: a Tállya SE-től 29-0-ra kapott ki csapat, ami 0 ponttal, igazából mínusz 11-gyel az utolsó helyen áll.</p>
      <p>Az Ózdot korábban azért büntette a Magyar Labdarúgó Szövetség, mert háromszor nem tudta kiállítani a kötelezően előírt U7-es és U9-es csapatokat. Az MLSZ kétszer hatpontos büntetést szabott ki ezért a klubra. </p>
      <p>A klubelnök Gál László korábban arról beszélt <a href="http://www.nemzetisport.hu/labdarugo_nb_ii/nb-iii-12-pontos-levonas-koltozes-es-kaosz-mi-lesz-az-ozddal-2728995">a Nemzeti Sportnak</a>, hogy egy focisuli ellopkodta a gyerekeket, ezért kerültek nehéz helyzetbe. A helyzetet csak súlyosbítja, hogy az infrastrukturális feltételek sem megfelelőek, ezért nem is játszhatott hazai pályán a Kohász, többnyire Hatvanban tartották a bajnoki fordulókat. Mindeközben az ózdi önkormányzat és a klub között vita van, hogy kinek kéne felújítani a stadiont.</p>
      <p>Az elég bizonytalan helyzet miatt két hete távozott a klubtól Várhidi Péter, a magyar válogatott korábbi szövetségi kapitánya, aki szakmai igazgatóként és edzőként is dolgozott az Ózdi Kohásznál. Amikor távozott ezt írta:</p>
      <blockquote>
        <i>„Sajnos azonban látni kell, hogy az egyesület egyre lehetetlenebb helyzetbe kerül, így az általam eltervezett szakmai munkát immár nem tudjuk elvégezni, sem az alaposan megcsappant létszámú utánpótlásban, sem a felnőtt korosztályban. Nem használhatjuk a városi stadiont, egyáltalán nem tudunk edzeni, nem tudjuk egyben tartani a keretet. Ebben a helyzetben részemről vállalhatatlan a folytatás, hiszen ilyen körülmények között nem tudok segíteni a klubnak."</i>
      </blockquote>
      <p>Várhidi mellett több játékos is távozott, mert nem kapták meg a fizetésüket. Az Ózd gyakorlatilag az ifjúsági csapatával állt ki a Tállya ellen, a kezdő felét 16 évesek alkották, a legidősebb játékos is csak 21 éves volt.</p>
      <p>A Tállya nem kímélte az ellenfelet, a kapuson kívül <a href="https://adatbank.mlsz.hu/match/52/0/20794/16/1447063.html">minden pályára lépő játékosa gólt szerzett</a>. Kelemen Gergő lőtte a legtöbbet, hat találatig jutott. </p>
      <related>
        <h4>Kapcsolódók (3)</h4>
        <a href="https://index.hu/sport/futball/2019/04/11/mlsz_varhidi_peter_mosonmagyarovar/"/>
        <a href="https://index.hu/sport/futball/2018/10/13/varhidit_kirugtak_az_nb_ii.-bol/"/>
        <a href="https://index.hu/sport/futball/2018/vb/2018/07/05/szovetsegi_kapitany_edzo_valogatott_magyarorszag_nemetorszag_argentina_brazilia/"/>
      </related>
    </article>
  </body>
</html>