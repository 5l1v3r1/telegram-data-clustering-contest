<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Vulin-Verujem-da-Putin-i-Sojgu-nisu-znali-za-aferu/570272?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T16:18:57+00:00"/>
    <meta property="og:title" content="Vulin: Verujem da Putin i Šojgu nisu znali za aferu"/>
    <meta property="og:description" content="BEOGRAD - Ministar odbrane Srbije Aleksandar Vulin ocijenio je da pokrenuta &quot;špijunska afera&quot; neće ugroziti odnose s Moskvom i istakao da dijeli uvjerenje predsjednika Aleksandra Vučića da za posljednju aferu nisu znali ni predsjednik Vladimir Putin, niti ministar odbrane Sergej Šojgu."/>
  </head>
  <body>
    <article>
      <h1>Vulin: Verujem da Putin i Šojgu nisu znali za aferu</h1>
      <address><time datetime="2019-11-24T16:18:57+00:00">24 Nov 2019, 16:18</time> by <a rel="author">N.N.</a></address>
      <p>BEOGRAD - Ministar odbrane Srbije Aleksandar Vulin ocijenio je da pokrenuta "špijunska afera" neće ugroziti odnose s Moskvom i istakao da dijeli uvjerenje predsjednika Aleksandra Vučića da za posljednju aferu nisu znali ni predsjednik Vladimir Putin, niti ministar odbrane Sergej Šojgu.</p>
      <p>"Siguran sam da ovo nije politika Ruske Federacije prema Srbiji i da Rusija Srbiju doživljava kao zemlju koja je bliska, prijateljska i bratska. Mi na isti način mislimo o Ruskoj Federaciji, ruskom narodu, o predsedniku Putinu i ministru Šojguu", rekao je Vulin u intervjuu za Radio Beograd.</p>
      <p>On je istakao da se mora štititi svoja zemlja, ali da se mora voditi računa i o tome da "istorija srpskog i ruskog naroda ne počinje od danas".</p>
      <p>"Mi smo vekovima bili zajedno i jesmo zajedno. Ne možemo da zaboravimo kada je 2015. godine predsednik Putin na molbu predsednika Vučića sprečio Rezoluciju Velike Britanije u UN po kojoj je srpski narod trebalo da bude prvi genocidni narod u istoriji civilizacije, da budemo označeni kao silovatelji, kao masovne ubice, kao narod koji je počinio genocid. Ne mogu da zaboravim, ne samo politiku prema Kosovu i Metohiji, gde Rusija vrlo dosledno štiti naš stav i štiti međunarodno pravo, već da nije bilo ni jedne jedine molbe predsednika Vučića predsedniku Putinu koja nije odmah ispunjena", rekao je ministar.</p>
      <p>Dodao je i da ne postoji molba o vojno-tehnička saradnji koju je uputio ruskom kolegi Šojguu, a da ona nije odmah ispunjena.</p>
      <p>"Predsednik Vučić i predsednik Putin su lični prijatelji. Ja ministra Šojgua doživljavam kao svog druga. Ne može sve tek tako da nestane zbog ovoga što se desilo. Naravno, mi iz ovoga izvlačimo pouke, beskompromisno čuvamo bezbednost svoje zemlje ne pitajući od koga je ta bezbednost ugrožena. Ali, potpuno je nemoguće da predsednik Vučić promeni svoju politiku, on je to rekao, to je njegov stav, njegova volja, njegova politička i lična hrabrost, da ne promeni politiku prema Ruskoj Federaciji i da ne promeni politiku odnosa srpskog i ruskog naroda", rekao je Vulin u intervjuu za Radio Beograd.</p>
    </article>
  </body>
</html>