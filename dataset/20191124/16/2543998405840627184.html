<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170950/ilija-gromovnik-zvezda-moze-opet-srusi-bajern-verujem"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T16:14:00+00:00"/>
    <meta property="og:title" content="&quot;Ilija Gromovnik&quot;: Zvezda može opet da sruši Bajern, ja verujem u to!"/>
    <meta property="og:description" content="Ilija Najdoski, član najslavnije generacije Crvene zvezde koja se popela na krov Evrope i sveta, zadovoljan je povratkom kluba na elitnu fudbalsku mapu."/>
  </head>
  <body>
    <article>
      <h1>"Ilija Gromovnik": Zvezda može opet da sruši Bajern, ja verujem u to!</h1>
      <h2>Ilija Najdoski, član najslavnije generacije Crvene zvezde koja se popela na krov Evrope i sveta, zadovoljan je povratkom kluba na elitnu fudbalsku mapu.</h2>
      <address><time datetime="2019-11-24T16:14:00+00:00">24 Nov 2019, 16:14</time> by <a rel="author">Republika</a></address>
      <p>Evocirajući uspomene na one antologijske utakmice protiv Bajerna 1991, "Ilija gromovnik" veruje da će izabranici Vladana Milojevića moći u grotlu stadiona "Rajko Mitić" da se suprotstave nemačkom šampionu i da će uspeti da obezbede klubu evropsko proleće.</p>
      <p>Treća uzastopna jesen u Evropi, druga u Ligi šampiona, za nekadašnjeg, kao britve oštrog, defanzivca domet je kakav se u današnjim konstalacijama snaga u fudbalskoj Evropi meri fantastičnim uspehom.</p>
      <p>- Ova generacija je nas sve zvezdaše učinila ponosnim, vratila je klub u sam krem evropskog fudbala što Liga šampiona svakako jeste. Taj kontinuitet, pa i iskustvo koje se stiče od neprocenjivog je značaja za klub, igrače, a nama navijačima donosi nezaboravne momente. Bajern je oduvek bio institucija, jedan od najboljih klubova na planeti i svaki pozitivan rezultat biće pravo bogatstvo za onaj cilj, kome se svi tako nadamo, a to je proleće u Evropi. Zvezda je ulaskom u Ligu šampiona sezonu već učinila uspešnom, sve više od toga biće bonus, ali i znak da klub iz dana u dan raste- smatra Najdoski.</p>
      <p>Veruje da će igrači koje na teren pošalje trener Vladan Milojević uz pomoć 12. igrača sa tribina učiniti tu noć nezaboravnom.</p>
      <p>- Zvezda može opet da sruši Bajern, ja verujem u to. Bez obzira što se fudbal u poslednje vreme podelio na one bogate i sve ostale, nije sve u novcu. Moraće naši igrači da budu i hrabi i mudri, da ubede sebe da to mogu jer oni nose dres kluba koji se nikad nikoga nije plašio, nikome uzmicao i unapred priznavao da je bolji. Imaće i tu najveću snagu sa tribina, najbolje navijače na svetu. Kad je mogao da padne Liverpul, a većina igrača iz sadašnjeg tima je igrala i prošle godine, može i Bajern koji će sigurno igrati punom snagom jer oni u svojoj genetici ne umeju drugačije. Ako daju maksimum a ne uspeju da pobede Bajern ne treba da se pokolebaju jer ja sam prilično uveren da smo bolji od Olimpijakosa i da ćemo u Atini doći do cilja- dodao je Najdoski.</p>
      <p>Noć kada je neka čudna sila loptu poslala iz leđa Aumana aprila 1991, priznaje Ilija, ostala mu je zauvek urezana u sećanju iz jednog razloga.</p>
      <p>- Zbog žutih kartona nisam igrao taj meč i gledao sam ga sa tribina. Nikad mi teže nije bilo u životu, jer kad si na terenu koncentrišeš se na posao i trudiš da ga odradiš što bolje možeš. Ali, gledati taj meč bio je pravi pakao. Sama atmosfera je bila fenomenalna, kakvu samo naši navijači umeju da je naprave, a uz sve to osećao se i neki pritisak jer smo pobedili u Minhenu. Kad je lopta ušla u mrežu pao mi je kamen sa srca, bilo je nezapamćeno slavlje. Fudbal ceni hrabre i poštene. Naša generacija je bila takva zato nam se sve vratilo te noći a kasnije i u Bariju. Zato i savetujem igračima da u utorak izađu čistog srca, hrabro, odvažno, a da budu i pametni, smireni, da ih ne ponese atmosfera već da im ta energija sa tribina da dodatnu snagu da dodju do svog cilja i sve nas obraduju. Imam osećaj da će uspeti- optimsta je Zvezdin "Ilija gromovnik".</p>
      <p>Crvena zvezda i minhenski Bajern sastaju se u utorak od 21.00 na stadionu "Rajko Mitić".</p>
      <related>
        <h4>Pročitajte još:</h4>
        <a href="http://republika.rs/sport/fudbal/170796/Milojevic-Ima-dosta-stvari-popravku-razmisljamo-jos-Bajernu"/>
        <a href="http://republika.rs/sport/fudbal/170882/Protiv-Bajerna-ocekujem-punu-Marakanu"/>
        <a href="http://republika.rs/sport/fudbal/170926/Jedan-najboljih-najpoznatijih-centru-Marakane-Milioner-glavni-arbitar-susreta-Zvezde-Bajerna"/>
      </related>
    </article>
  </body>
</html>