<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/yokten-yeni-duzenleme-tez-danismanlarina-ogrenci-siniri-geldi-1393610"/>
    <meta property="og:site_name" content="Karar.com"/>
    <meta property="article:published_time" content="2019-11-24T16:29:00+00:00"/>
    <meta property="og:title" content="YÖK'ten yeni düzenleme: Tez danışmanlarına öğrenci sınırı geldi"/>
    <meta property="og:description" content="YÖK, tez danışmanlarına öğrenci sınırlaması getiren düzenlemenin gerekçesini açıkladı. Düzenleme ile ilgili karar, YÖK tarafından son yıllarda bazı üniversitelerde tez danışmanı öğretim üyesine yüzlerce öğrenci düşecek şekilde kayıtlar yapılmaya başlandığı tespiti üzerine alındı."/>
  </head>
  <body>
    <article>
      <h1>YÖK'ten yeni düzenleme: Tez danışmanlarına öğrenci sınırı geldi</h1>
      <address>
        <time datetime="2019-11-24T16:29:00+00:00">24 Nov 2019, 16:29</time>
      </address>
      <p>
        <b>YÖK, tez danışmanlarına öğrenci sınırlaması getiren düzenlemenin gerekçesini açıkladı. Düzenleme ile ilgili karar, YÖK tarafından son yıllarda bazı üniversitelerde tez danışmanı öğretim üyesine yüzlerce öğrenci düşecek şekilde kayıtlar yapılmaya başlandığı tespiti üzerine alındı.</b>
      </p>
      <p>Yükseköğretim Kurulu (YÖK), tez danışmanlarına öğrenci sınırlaması getiren düzenlemenin, bazı öğretim üyelerine yüzlerce öğrenci düşecek şekilde kayıt alındığı tespitinin ardından yapıldığını açıkladı.</p>
      <p>Lisansüstü Eğitim ve Öğretim Yönetmeliğinde Değişiklik Yapılmasına Dair Yönetmelik, 2 gün önce Resmi Gazete'de yayımlanmış ve öğretim üyelerine tez danışmanlığı için öğrenci sınırlaması getirilmişti. Bu kapsamda, tezli yüksek lisans ve doktora programlarında tez danışmanlığı için öğretim üyesi başına düşen öğrenci sayısı en fazla 14, tezsiz yüksek lisans programları için ise en fazla 16 öğrenci olarak belirlenmişti. </p>
      <p>
        <b>ÖZEL ÖĞRENCİLERLE İLGİLİ DE DÜZENLEME</b>
      </p>
      <p>Düzenlemeye ilişkin karar, YÖK tarafından son yıllarda bazı üniversitelerde tez danışmanı öğretim üyesine yüzlerce öğrenci düşecek şekilde kayıtlar yapılmaya başlandığı tespiti üzerine alındı.</p>
      <p>Lisansüstü Eğitim ve Öğretim Yönetmeliğinde yapılan değişikliklerle, üniversiteler tarafından özellikle tezsiz yüksek lisans programları için öğretim üyesi sayısı dikkate alınmadan öğrencilere fazla kontenjan ayrılmasının önüne geçilmesi amaçlandı.</p>
      <p>YÖK'ün düzenlemesiyle, öğretim üyesi sayısı dikkate alınarak öğrencilerin nitelikli eğitim alması ve suistimallerin başladığı lisansüstü programlarda özel öğrencilik dahil asgari kriterleri sağlamaları hedeflendi. Yönetmelik ile ayrıca lisansüstü programlarda kayıtlı öğrencilerin diğer üniversitelerde özel öğrenci olarak eğitim alabilmesinin önü açılmış oldu.</p>
      <p>
        <b>ANKARA/AA</b>
      </p>
      <related>
        <a href="https://www.karar.com/guncel-haberler/devlet-universiteleri-icin-ayni-unvanli-kadro-duzenlemesi-1371478"/>
      </related>
    </article>
  </body>
</html>