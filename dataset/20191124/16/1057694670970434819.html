<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2050855/amaliada-edioxan-apo-to-scholio-ton-15chrono-pou-macherothike-apo-simmathiti-tou.html"/>
    <meta property="og:site_name" content="News.gr"/>
    <meta property="article:published_time" content="2019-11-24T16:40:47+00:00"/>
    <meta property="og:title" content="Αμαλιάδα: Έδιωξαν από το σχολείο τον 15χρονο που μαχαιρώθηκε από συμμαθητή του"/>
    <meta property="og:description" content="«Του δίνουν άλλο ένα μαχαίρωμα» λέει η μητέρα του"/>
  </head>
  <body>
    <article>
      <h1>Αμαλιάδα: Έδιωξαν από το σχολείο τον 15χρονο που μαχαιρώθηκε από συμμαθητή του</h1>
      <address>
        <time datetime="2019-11-24T16:40:47+00:00">24 Nov 2019, 16:40</time>
      </address>
      <h3>«Του δίνουν άλλο ένα μαχαίρωμα» λέει η μητέρα του</h3>
      <p>Μια πρωτοφανή απόφαση πήρε το συμβούλιο διδασκόντων του σχολείου στην Αμαλιάδα, όπου φοιτούσε ο μαθητής που του <b><a href="https://www.news.gr/tag/epithesh">επιτέθηκε</a></b> συμμαθητής του με μαχαίρι.</p>
      <p>Όπως αναφέρει η εκπομπή Μαζί σου Σαββατοκύριακο με την Τατιάνα Στεφανίδου στον ΣΚΑΙ, το συμβούλιο αποφάσισε να<b><a href="https://www.news.gr/ellada/article/2012945/sok-stin-amaliada-macherosan-mathiti-mesa-sto-scholio-tou.html"> διώξει τον 15χρονο από το σχολείο αλλά και τον συμμαθητή του που του επιτέθηκε.</a></b></p>
      <p>Τα νέα σχολεία που καλούνται να πάνε πλέον οι δύο μαθητές είναι σε απόσταση 20 και 30 χιλιομέτρων από εκεί που μένουν.</p>
      <p>Η μητέρα του 15χρονου κατήγγειλε στην εκπομπή, πως ενημερώθηκε ότι ο γιος της πρέπει να αλλάξει σχολικό περιβάλλον, χωρίς να της πουν τον λόγο που πάρθηκε αυτή η απόφαση. Της είπαν απλώς να απευθυνθεί στη δευτεροβάθμια εκπαίδευση. Η μητέρα έκανε αίτηση για να λάβει τα πρακτικά της απόφασης, τα οποία θα της σταλούν ταχυδρομικά.</p>
      <p>Όπως ανέφερε επίσης κατά τη διάρκεια του συμβουλίου ζήτησαν τον λόγο από το παιδί της γιατί το συμβάν πήρε τόσο μεγάλη έκταση στα μέσα ενημέρωσης ενώ <b><a href="https://www.news.gr/ellada/article/2013221/epithesi-se-mathiti-stin-amaliada-o-kavgas-me-ton-simmathiti-efere-to-macheroma.html">τον ρώτησαν γιατί ισχυρίστηκε ότι το σχολείο πιθανόν να μην έκανε κάτι αν γνώριζε τη συμπεριφορά του συμμαθητή του. Ο μικρός σύμφωνα μάλιστα με τη μητέρα του απολογήθηκε για τις δηλώσεις του.</a></b></p>
      <p>Ο μαθητής πλέον θα πρέπει να παίρνει καθημερινά ταξί από το χωριό στο οποίο μένει με προορισμό αρχικά την Αμαλιάδα και από εκεί θα μπαίνει σε λεωφορείο που θα τον μεταφέρει σε άλλο χωριό όπου βρίσκεται το σχολείο που καλείται να φοιτήσει. Μάλιστα το ίδιο λεωφορείο θα παίρνει και ο δράστης της επίθεσης.</p>
      <p>Σύμφωνα με τη μητέρα του ο μαθητής <b><a href="https://www.news.gr/ellada/article/2014430/epithesi-se-aniliko-stin-amaliada-irthe-pisoplata-ke-mou-erixe-dio-macheries.html">δεν γνωρίζει κανέναν στο νέο αυτό σχολικό περιβάλλον και η αλλαγή αυτή κάθε άλλο παρά τον βοηθά να ξεπεράσει αυτό που συνέβη.</a></b></p>
      <p>«Του δίνουν άλλο ένα μαχαίρωμα» είπε χαρακτηριστικά η μητέρα του.</p>
      <p>Ο δικηγόρος της οικογένειας είπε ότι αφού λάβουν τα πρακτικά και εξετάσουν το σκεπτικό της απόφασης και την αιτιολογία ενδέχεται να προσφύγουν στα ποινικά αλλά και τα αστικά δικαστήρια.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2045135/16chroni-apo-tin-tzortzia-schediaze-epithesi-enantion-mias-afroamerikanikis-ekklisias.html"/>
        <a href="https://www.news.gr/ellada/article/2044646/mathitis-lipothimise-apo-alkool-se-scholiko-parti.html"/>
        <a href="https://www.news.gr/ellada/article/2042624/macherosan-antra-exo-apo-kafenio-ston-pirea.html"/>
      </related>
    </article>
  </body>
</html>