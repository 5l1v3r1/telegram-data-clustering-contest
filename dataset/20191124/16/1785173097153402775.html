<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/una-dintre-prietenele-lui-r-kelly-care-i-a-luat-apararea-cand-a-fost-acuzat-de-abuzuri-sexuale-impotriva-minorelor-spune-ca-i-a-fost-victima-1922403224442019111619179244"/>
    <meta property="og:site_name" content="News.ro"/>
    <meta property="article:published_time" content="2019-11-24T16:32:44+00:00"/>
    <meta property="og:title" content="Una dintre prietenele lui R. Kelly, care i-a luat apărarea când a fost acuzat de abuzuri sexuale împotriva minorelor, spune că i-a fost victimă"/>
    <meta property="og:description" content="Joycelyn Savage, una dintre tinerele care au apărut la televiziunea americană pentru a-i lua apărarea lui R. Kelly, acuzat de abuzuri sexuale, îl descrie acum pe cântăreţ drept un bărbat &quot;autoritar&quot;."/>
  </head>
  <body>
    <article>
      <h1>Una dintre prietenele lui R. Kelly, care i-a luat apărarea când a fost acuzat de abuzuri sexuale împotriva minorelor, spune că i-a fost victimă</h1>
      <address><time datetime="2019-11-24T16:32:44+00:00">24 Nov 2019, 16:32</time> by <a rel="author">News.ro</a></address>
      <p>
        <b>Joycelyn Savage, una dintre tinerele care au apărut la televiziunea americană pentru a-i lua apărarea lui R. Kelly, acuzat de abuzuri sexuale, îl descrie acum pe cântăreţ drept un bărbat "autoritar".</b>
      </p>
      <p>Femeia în vârstă de 24 de ani descrie o relaţie abuzivă în mesajul publicat pe site-ul Patreon, citat de Variety.</p>
      <p>Joycelyn Savage a apărut în compania unei alte femei care este partenera cântăreţului, Azriel Clary (22 de ani), într-un interviu pentru CBS anul trecut. Amândouă au asigurat-o pe jurnalistă de dragostea lor pentru starul în vârstă de 52 de ani, negând acuzaţiile potrivit cărora el le-ar fi folosit pe femele cu care a avut o relaţie drept sclave sexuale.</p>
      <p>În acest nou mesaj, Joycelyn Savage povesteşte că l-a întâlnit pe cântăreţ în 2015, pe când avea 48 de ani, în timpul unui concert.</p>
      <p>"Robert mă privea întotdeauna într-o manieră sexuală la primele întâlniri. Îmi spunea: Baby, vei deveni următoarea Aaliyah", referindu-se la cântăreaţa cu care ar fi avut o legătură pe când era minoră.</p>
      <p>Savage povesteşte că s-a îndrăgostit de el, după care comportamentul lui s-a schimbat. Potrivit aluziilor sale, el îi cerea să-l numească "maestru" sau "tătic". "Lucrurile au început să se înrăutăţească. Ridica vocea dacă nu-l strigam aşa. Dacă Robert mă striga, trebuia să-i răspund "Da, tăticule" sau "Te rog, tăticule", era atât de autoritar".</p>
      <p>Potrivit Variety, avocatul lui R.Kelly îi ia apărarea clientului său într-un comunicat: "Jocelyn încearcă acum să câştige bani exploatând relaţia sa amoroasă cu Robert şi este regretabil". El spune că sunt "minciuni" inventate pentru "beneficiul personal".</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>