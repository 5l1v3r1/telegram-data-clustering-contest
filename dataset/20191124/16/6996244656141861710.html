<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709833?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T16:31:02+00:00"/>
    <meta property="og:title" content="ביהמ&quot;ש בשוויץ קבע: התנדבות בצה&quot;ל אינה בגידה"/>
    <meta property="og:description" content="שווייץ: בתום הליך משפטי ארוך דחה ביהמ&quot;ש ערעור נגד זיכוי אזרח שהתנדב בבסיסי צה&quot;ל והואשם ב&quot;בגידה חמורה&quot;אירופה"/>
  </head>
  <body>
    <article>
      <h1>ביהמ"ש בשוויץ קבע: התנדבות בצה"ל אינה בגידה</h1>
      <h2>בתום הליך משפטי ארוך דחה ביהמ"ש בשוויץ ערעור נגד זיכוי אזרח שהתנדב בבסיסי צה"ל והואשם ב"בגידה חמורה" • לפסיקה משמעויות לכל אזרחי האיחוד האירופי</h2>
      <address><time datetime="2019-11-24T16:31:02+00:00">24 Nov 2019, 16:31</time> by <a rel="author" href="https://www.israelhayom.co.il/writer_articles?tid=22701" target="_blank">אריאל כהנא</a></address>
      <p><b>פסק דין תקדימי בשוויץ: </b>בית המשפט הצבאי זיכה את אזרח המדינה, אנדראה מוטה, מאשמת בגידה במדינה – לאחר שעמד בפני עונש מאסר בעקבות התנדבותו בבסיסים בצה"ל. </p>
      <p>מדובר בפסק דין בעל משמעויות נרחבות לאזרחי מדינות האיחוד האירופי בכלל, יהודים ונוצרים כאחד, המעוניינים להתנדב בצה"ל.   </p>
      <p>במהלך שלוש השנים האחרונות התנהל משפטו של אנדראה מוטה ((André Mottet, שהתנדב דרך עמותת "שר-אל" בשלושה בסיסים צבאיים שונים, בערכאות השונות של בית המשפט הצבאי בשוויץ. מוטה זומן למשפט באשמת בגידה חמורה, עבירה שהעונש עליה יכול להגיע לעד 20 שנים בכלא. התביעה הצבאית התבססה על סעיף 9 בחוק השוויצרי, האוסר על אזרחי שוויץ לשרת בצבאות זרים מלבד צבא שוויץ.      </p>
      <p>עמותת "שר-אל" התגייסה להגנה על הנאשם ולשם כך נעזרה בשירותיו של אדי קוקירמן, פעיל ותיק וחבר בוועד המנהל בעמותה. קוקירמן, שהיה האזרח הישראלי היחיד במשפט שהתנהל בבית המשפט הצבאי בעיר סיון בשנה שעברה, השתמש בניסיונו כקצין לשעבר ומשירותו במילואים בדובר צה"ל, ויחד עם עורך הדין וינסנט שפירא, טענו בבית המשפט השוויצרי שלא מדובר בחיילים אלא באזרחים שעובדים בבסיסי צה"ל כאזרחים מתנדבים.     </p>
      <p>
        <b>עוד בנושא: </b>
      </p>
      <p>
        <a href="https://www.israelhayom.co.il/article/652079">שוויץ מממנת פעילות משפטית נגד ישראל  </a>
      </p>
      <p>
        <a href="https://www.israelhayom.co.il/article/694991">קריאה לאיחוד האירופי: הוציאו את ה-BDS  מחוץ לחוק </a>
      </p>
      <p>הטיעון המשפטי זכה לתמיכת הפרקליט הצבאי בישראל, וכהוכחה תורגמו לצרפתית עשרות מסמכים שתמכו בטענתם. בסיום המשפט החליט חבר המושבעים בבית המשפט הצבאי לשחרר את מוטה ולזכות אותו מכל אשמה.</p>
      <p>ולמרות זאת, לאחר הזיכוי הזדרזה התביעה הצבאית בשוויץ להגיש ערעור על ההחלטה. בתום הליך משפטי נוסף, שארך כשנה, החליט בית המשפט לדחות את הערעור ולזכות סופית את מוטה. </p>
      <p>לדברי קוקירמן, ההכרעה בשוויץ חשובה במיוחד בכך שהיא קובעת תקדים עבור שאר 200 אלף מתנדבי "שר-אל מאחר" -  במיוחד מאחר ובמדינות נוספות באירופה, כמו אנגליה וגרמניה, קיים סעיף הדומה לסעיף 9 השוויצרי האוסר על שירות בצבאות זרים.   </p>
      <p>"ההחלטה לדחות את הערעור מחזקת מסר חשוב לקהילות היהודיות ולתומכי ישראל שיוכלו להמשיך ולתמוך בישראל בביטחון, ללא השוואות לארגוני טרור", אמר קוקירמן.  </p>
      <p>ראשיתו של המקרה הייתה לפני 3 שנים, לאחר שאחד המתנדבים התראיין לעיתון מקומי בשוויץ וסיפר על תקופת התנדבותו בשר-אל. הכתבה תפסה כאש בשדה קוצים ופתחה דיון ציבורי ער בשוויץ, כולל תגובות רבות שקראו להעניש את המתנדבים. חלק מהטוקבקים לכתבות אף השוו בין המתנדבים בבסיסי צה"ל למתנדבים שוויצרים בארגון דאע"ש ובאל קאעידה בסוריה ובעיראק, שנכנסים לכלא באשמת בגידה, וקראו להשית עליהם עונש דומה. היום, כאמור, דחה ביהמ"ש הצבאי את הערעור על ההחלטה לזכות את מוטה, ובכך קבע עמדה לפיה התנדבות בבסיסי צה"ל לא מהווה בגידה במדינה. </p>
      <p>על פי ההערכות, מאות מתנדבים משוויץ בלבד הגיעו בשנים האחרונות להתנדב בבסיסי צה"ל באמצעות עמותת שר-אל. המתנדבים משוויץ נחלקים לצעירים יהודים ומבוגרים, נוצרים אוהבי ישראל, שהואשמו במשפט האחרון. מאז הקמת העמותה ב- 1983, התנדבו בבסיסי צה"ל יותר מ-200 אלף מתנדבים מ- 56 מדינות ברחבי העולם, וכ– 4,000 מתנדבים מדי שנה. כ-80% מהמתנדבים הם יהודים, בעוד השאר הם נוצרים אוהבי ישראל. המתנדבים המגיעים לבסיסי צה"ל מונעים מאהבה עזה לישראל ועוסקים בעבודות לוגיסטיות כמו מיון בגדים ומזון, אריזה ועוד, ואסור להם לגעת בנשק.  </p>
    </article>
  </body>
</html>