<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/shcho_potribno_znaty_pro_subsydii_pislya_togo_yak_ih_pochaly_vydavaty_ponovomu_104693.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-24T16:54:00+00:00"/>
    <meta property="og:title" content="Усе нове про субсидії або Що робити, якщо у вас субсидія, а у платіжці — повна сума"/>
    <meta property="og:description" content="З листопада цього року львів’яни отримуть платіжки за компослуги, де вказано повний розмір платежу."/>
  </head>
  <body>
    <article>
      <h1>Усе нове про субсидії або Що робити, якщо у вас субсидія, а у платіжці — повна сума</h1>
      <address>
        <time datetime="2019-11-24T16:54:00+00:00">24 Nov 2019, 16:54</time>
      </address>
      <p>
        <b>З листопада цього року львів’яни отримуть платіжки за компослуги, де вказано повний розмір платежу.</b>
      </p>
      <p>Раніше субсидії нараховували підприємства-надавачі послуг. Тепер пільгу на ЖКП у грошовій формі перераховує орган соцзахисту на банківський рахунок людини, або у «Ощадбанк». У ефірі<a href="http://tvoemisto.tv/"> Tvoemisto.tv</a> під час ток-шоу «Наші реформи» про нюанси нової системи розповідала Галина Семків, заступниця начальника відділу пільг управління соцзахисту ЛМР. А про те, як мільярдні видатки на субсидії впливають на економіку країни, пояснював економіст Ярослав Грудзевич.</p>
      <p>
        <b>Чому люди могли не отримати субсидію?</b>
      </p>
      <p><b>Галина Семків</b>: Перерахунок субсидій на опалювальний сезон відбувся в жовтні. При здійсненні цього перерахунку особи, які отримували субсидію за рішенням комісії, мали звернутися повторно у комісію і подати документи, щоб комісія ще раз прийняла рішення. Хто не звернувся, той не отримав субсидії у жовтні, тому мусить звернутися в орган з соцзахисту із документами.</p>
      <related>
        <h4>Читайте також:</h4>
        <a href="http://tvoemisto.tv/news/zakryty_likarnyanyy_mozhna_bude_onlayn_104147.html"/>
      </related>
      <p>З 1 жовтня змінився механізм видачі пільг. Раніше знижки нараховувалися підприємствами-надавачами послуг. Тепер нарахування здійснює орган соцзахисту у межах соціальних норм. І скеровує реєстр з нарахованими пільгами в інформаційно-обчислювальний центр Мінсоцполітики, вони суми скеровують або в «Ощадбанк», якщо кошти отримують безготівково, або на рахунок людини у банку. Щоб отримувати субсидію готівково, потрібно звернутися із заявою до 15 жовтня. Платіжки за компослуги вже приходять без знижок.</p>
      <p>
        <b>Які могли бути причини того, що хтось не отримав субсидію?</b>
      </p>
      <p><b>Галина Семків</b>: Для того, щоб нарахували пільги для сім‘ї, повинні були бути внесені персональні дані всіх членів сім‘ї, на яких розповсюджується пільга. Якщо ці дані не були внесені — обрахунок пільги на сім‘ю не відбувався, система викидала її у протокол розбіжності. Працівники обдзвонювали такі сім‘ї, щоб надали інформацію. Особливо бракувало індентифікаційних кодів дітей.</p>
      <p>Хочу заспокоїти тих, хто не отримав пільги за жовтень. При внесенні додатковоі інформації у Єдиний державний реєстр пільговиків, їм нарахують пільги і вони отримають їх у листопаді за два місяці.</p>
      <p>Коли ми пільгу нарахували і відправили в реєстр інформаційно-аналітичного центру Мінсоцполітики, тоді вмикається механізм взаємодії «Ощадбанку» з цим відомством. Якщо пільга була нарахована, але вона не дійшла до свого отримувача, потрібно телефонувати на "гарячу лінію" Ощадбанку і з‘ясовувати ці нюанси. Такі випадки є, але їх небагато. </p>
      <p>
        <b>Якщо людина отримує безготівковим способом субсидію, чи може вона змінити спосіб і отримувати готівкою?</b>
      </p>
      <p><b>Галина Семків</b>: Є декілька нюансів. Тому, що субсидію у готівковій формі отримували ті мешканці, які станом на 1 січня 2019 року мали оформлену субсидії. Тоді, якщо наступного опалювального сезону у мешканця виникла заборгованість понад 340 грн, він не оплачував всі рахунки за компослуги, субсидія припинялась. Якщо людина укладала угоду про реструктуризацію (поділ на рівномірні платежі) або гасила заборгованість, сім‘я переводилася на безготівкову форму отримання для так званого адаптаціного періоду.</p>
      <p>
        <b>Видатки на субсидії з держбюджету є великими, але щороку вони зменшуються. На 2018 рік це 72 млрд, а на 2019 — 55 млрд. Як це впливає на держбюджет?</b>
      </p>
      <p><b>Ярослав Грудзевич:</b> Субсидії потрібні для людей, які за межею бідності в першу чергу. Те, що у нас сталося, починаючи з 2014-2015, стало великою «міною» підкладеною у економіку країни. На жаль, тоді Арсеній Яценюк пішов на поступки МВФ, в країні різко підняли тарифи на компослуги. І тоді третина сімей отримала субсидію. Тоді видатки на субсидії перевищували 100 млрд, а бюджет був 700-800 млдр. Зараз видатки зменшуються, бо нарешті держава серйозніше взялася за верифікацію людей, які отримували субсидію. Тих, хто використовує субсидію у шахрайських цілях, стає менше.</p>
      <related>
        <h4>Читайте також:</h4>
        <a href="https://www.google.com/url?client=internal-uds-cse&amp;cx=011818682029206095056:3lmn7r4cw08&amp;q=http://tvoemisto.tv/news/uryad_zapustyv_zakonoproiekt_pro_skasovuvannya_trudovyh_knyzhok_shcho_zminytsya_103645.html&amp;sa=U&amp;ved=2ahUKEwivgvH2vMblAhWqw4sKHYtFDFMQFjAAegQIABAC&amp;usg=AOvVaw0GZojTwiC1CUxyjrmlps2a"/>
      </related>
      <p>Ми маємо другу біду — тіньову економіку. Коли з‘явились субсидії, то була інформація, що збільшилась кількість зарплати в тіні. Було 15 млн працюючих в Україні, а платили Єдиний соціальний внесок лише 10 млн. Виходить, 5 млн отримували зарплату у конверті. Деякі працедавці самі казали: до нас приходять люди і не хочуть працювати на «білу зарплату», хочуть мати «мінімалку» і отримувати субсидію.</p>
      <p>На 2020 рік 48 млрд виділили на субсидію. Монетизація субсидії і виплата на персональні рахунки має допомагати зменшувати кількість шахраїв.</p>
      <p>
        <b>Скільки мешканців Львова отримує субсидію у цьому році? Скільки отримувало минулого року?</b>
      </p>
      <p><b>Галина Семків</b>: Я скажу кількість сімей, які отримували субсидію впродовж року, бо це найстабільніша цифра. 2017 рік — 135 813 родин, 2018 — 135 426 родин. На 1 січня 2019 року - 58 510 сімей. Тобто кількість зменшилась майже втричі.</p>
      <p>
        <b>Це наслідки перевірки субсидіантів?</b>
      </p>
      <p><b>Галина Семків</b>: Ні, це змінилися правила для  отримувачів субсидій, вони стали жорсткішими. Якщо у родинах є особи працездатного віку, які не працюють, там можуть призначити субсидію лише за рішенням комісії. Звісно, при наявності пом‘якшуючих факторів: людина хворіє, доглядає за кимось.</p>
      <p>Тепер для субсидії обраховують не тільки доходи всіх членів сім‘ї, зареєстрованих у житлі, а й чоловіка чи дружини, які можуть бути зареєстровані за іншими адресами.</p>
      <p>
        <b>Щодо комісії, яка розглядає особливі випадки у сім‘ях, які хочуть отримувати субсидію. Чи якось унеможливлюють зловживання у комісіях?</b>
      </p>
      <p><b>Галина Семків:</b> Комісія не розглядає безпідставно випадки. Заявник мусить мати підтверджуючі документи. Комісії створюють при районних адміністраціях, туди входять представники різних установ. Я не можу аналізувати їхню роботу, але у таких справах є суб‘єктивний фактор рішення комісії. Не можна прописати у нормативно-правовому акті всі особливості. Їх надзвичайно багато. Тому ці комісії мусять існувати.</p>
      <p>
        <b>Чи монетизація може вплинути на те, щоб люди ощадливіше використовували ресурси? Адже тепер можна економити субсидійні гроші і залишок раз в рік отримувати на свої потреби?</b>
      </p>
      <p><b>Галина Семків</b>: Якщо людина економно організує свій побут, буде економити світло, газ, воду, то зможе раз в рік зняти залишок і використати на свої потреби. Нагадаю нормативи на особу: при гарячому водопостачанні — 2 куб. м, при відсутності гарячого водопостачання — 3,6 куб. м на одну особу (коли є газова колонка). Норма споживання газу: при наявності газової плити та централізованого гарячого водопостачання — 3,3 куб. м. А коли є газова плита і відсутнє централізоване гаряче водопостачання, є газовий водонагрівач  — 5,4 куб. м. Якщо стоїть газова плита і газовий водонагрівач то норма - 10,5 куб. м на особу. Для опалення 4 куб. мна підігрів 1 кв. м житлового приміщення. Площа Щодо електроенергії: на сім‘ю з двох осіб норма споживання 70 кВт/год + 30кВт/год на кожного наступного члена сім‘ї, але не більше, ніж 190 кВт/год загалом.</p>
      <p>
        <b>Якщо у людини була заборгованість за сплату компослуг і вона уклала договір про ростермінування боргу, то вона може отримати субсидію?</b>
      </p>
      <p><b>Галина Семків</b>: Заборгованості потрібно або погасити, або реструктуризувати. Людина має укласти договір з підприємством надавачем послуг на розтермінування боргу на певний період. Тоді копію договору подати у відділ соцзахисту і буде розглянуте питання відновлення надання субсидії.</p>
      <related>
        <h4>Читайте також:</h4>
        <a href="http://tvoemisto.tv/news/dostupni_liky_vydavatymut_lyshe_za_elektronnymy_retseptamy_99479.html"/>
      </related>
      <p>
        <b>Пане Ярославе, то ж що потрібно робити державі, аби субсидії не ставали «чорною дірою» бюджету? Наприклад, на енергоефективні програми на 2019 рік з бюджету виділяли всього 2 млрд.</b>
      </p>
      <p><b>Ярослав Грудзевич</b>: По-перше, люди мають бути достатньо проінформовані, бо у нас рівень фінансової грамотності низький, особливо у пенсіонерів. Тобто дехто може подумати, що 10 куб. м - це не граничний показник, а обов‘язковий до використання. Тобто якщо все не використаю — субсидію не отримаю. Навпаки, це ж чим більше зекономиш, тим більше зможеш забрати готівкою собі.</p>
      <p>По-друге, потрібно активізувати роботу держорганів, які будуть перевіряти отримувачів субсидії. Щоб не отримували ті, хто бере зарплату у конверті.</p>
      <p>По-третє, потрібно працювати над енергобезпекою держави. Все, що нам потрібно є у наших надрах.</p>
      <p>Галина Семків: Ми як соцзахист намагаємося доносити до людей інформацію, але й підприємствам-надавачам послуг теж потрібно пояснювати людям. </p>
      <p>
        <b>
          <i>Наталя Лазарович</i>
        </b>
      </p>
      <p>
        <b>Цей медіа-продукт створено<a href="http://tvoemisto.tv/"> TvoeMisto.tv</a> за підтримки Агентства США з міжнародного розвитку (USAID). Зміст продукту належить виключно<a href="http://tvoemisto.tv/"> TvoeMisto.tv</a> і не завжди відображає погляди USAID або Уряду США. Відтворення та використання будь-якої частини цього продукту в будь-якому форматі, в тому числі графічному та електронному, копіювання або використання у будь-який інший спосіб без відповідного посилання на оригінальне джерело та письмової згоди редакції<a href="http://tvoemisto.tv/"> TvoeMisto.tv</a> заборонено.</b>
      </p>
      <p>
        <b>This media product was produced by<a href="http://tvoemisto.tv/"> TvoeMisto.tv</a> with the support of the United States Agency for International Development (USAID). The product content is solely<a href="http://tvoemisto.tv/"> TvoeMisto.tv</a> and does not necessarily reflect the views of USAID or the US Government. Reproduction and use of any part of this product in any format, including graphic, electronic, copying or use in any other way without the corresponding reference to the original source and written approval from<a href="http://tvoemisto.tv/"> TvoeMisto.tv</a>, shall be prohibited.</b>
      </p>
      <p> </p>
      <related>
        <h4>Читайте також:</h4>
        <a href="http://tvoemisto.tv/news/eksperty_nazvaly_prychyny_chomu_lvivyany_mogly_ne_otrymaty_subsydiy_104679.html"/>
        <a href="http://tvoemisto.tv/news/shcho_zminylos_v_otrymanni_subsydiy_104651.html"/>
        <a href="http://tvoemisto.tv/news/subsydiya_i_monetyzatsiya_pilg_yak_pratsyuie_ta_vplyvaie_na_ekonomiku_nova_systema_104609.html"/>
        <a href="http://tvoemisto.tv/news/uryad_zbilshyv_rozmir_obovyazkovogo_platezhu_yakyy_subsydiant_maie_zaplatyty_za_komunalku_103947.html"/>
        <a href="http://tvoemisto.tv/news/v_uryadi_sprostyly_pryznachennya_subsydiy_dytbudynkam_simeynogo_typu_i_viyskovosluzhbovtsyam_103879.html"/>
        <a href="http://tvoemisto.tv/news/ukraintsiv_ne_shtrafuvatymut_za_ne_pravylno_oformlenni_subsydii_103770.html"/>
        <a href="http://tvoemisto.tv/news/kudy_u_lvovi_zvertatys_z_pytannyamy_pro_subsydiyu_kontakty_103587.html"/>
        <a href="http://tvoemisto.tv/news/yak_oformyty_subsydiyu_onlayn_pokrokova_instruktsiya_103521.html"/>
        <a href="http://tvoemisto.tv/news/v_uryadi_obitsyayut_subsydii_vsim_hto_platyt_za_komunalku_bilshe_15_vid_svogo_dohodu_103433.html"/>
        <a href="http://tvoemisto.tv/news/na_pilgy_ta_subsydii_nastupnogo_roku_v_ukraini_peredbachyly_ponad_47_milyardiv_gryven_103161.html"/>
      </related>
    </article>
  </body>
</html>