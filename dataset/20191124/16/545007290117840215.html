<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/bec-peste-800-000-de-romani-au-votat-in-strainatate/"/>
    <meta property="og:site_name" content="Europa FM"/>
    <meta property="article:published_time" content="2019-11-24T16:17:14+00:00"/>
    <meta property="og:title" content="BEC: Peste 800.000 de români au votat în străinătate"/>
    <meta property="og:description" content="Potrivit datelor Biroului Electoral Central, 814.606 de români au votat în străinătate până duminică, la ora 18.00, în cadrul celui de-al doilea tur al alegerilor prezidențiale."/>
  </head>
  <body>
    <article>
      <h1>BEC: Peste 800.000 de români au votat în străinătate</h1>
      <address>
        <time datetime="2019-11-24T16:17:14+00:00">24 Nov 2019, 16:17</time>
      </address>
      <p>Potrivit datelor Biroului Electoral Central, 814.606 de români au votat în străinătate până duminică, la ora 18.00, în cadrul celui de-al doilea tur al alegerilor prezidențiale.</p>
      <p>La primul tur, până la aceeași oră, votaseră în diaspora 585.110 alegători.</p>
      <p>Cei mai mulți votanți, până în prezent, sunt la o secție din Londra, și anume 6.917 de votanți. Multe persoane au votat și la Bruxelles – 5.457 și respectiv în Chișinău – 4.117.</p>
      <p>La polul opus se află Teheran (Iran), unde nu s-a prezentat niciun votant, în Phenian (Republica Populară Democrată Coreeană) și Harare (Zimbabwe) s-au prezentat șapte oameni, iar în Luanda (Angola) au venit la urne opt persoane.</p>
      <p>Până la ora 17.00, cei mai mulți românii au votat în Italia – 168.243, Marea Britanie – 137.771, în Germania – 137.455 și în Spania – 108.576, potrivit datelor furnizate de BEC. De asemenea, în Republica Moldova au votat 48.015 de persoane, în Franța – 40.019, iar în Austria – 25.367.</p>
      <p>Votul pentru cel de-al doilea tur al alegerilor pentru desemnarea șefului statului a început în străinătate, vineri, 22 noiembrie, la Auckland, în Noua Zeelandă, la ora 01.00, ora României (ora 12.00 ora locală), la secția de votare nr. 17, cea mai îndepărtată secție de votare organizată în afara granițelor României.</p>
      <p>Votul în cadrul celor 838 de secții organizate în străinătate se desfășoară pe parcursul a trei zile, duminică fiind ultima zi de vot.</p>
    </article>
  </body>
</html>