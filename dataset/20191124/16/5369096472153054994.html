<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778607/olybiakos-afta-ta-myala-protathlima-den-echi/"/>
    <meta property="og:site_name" content="to10.gr"/>
    <meta property="article:published_time" content="2019-11-24T16:48:51+00:00"/>
    <meta property="og:title" content="Ολυμπιακός: Με αυτά τα μυαλά, πρωτάθλημα δεν έχει…"/>
    <meta property="og:description" content="Αν ήταν η πρώτη φορά η κουβέντα θα ήταν διαφορετική. Ήταν όμως η πολλοστή. Τσαλιμάκια, τακουνάκια, φρου-φρου και αρώματα. Παίκτες και προπονητής προφανώς κάτι δεν έχουν καταλάβει καλά…"/>
  </head>
  <body>
    <article>
      <h1>Ολυμπιακός: Με αυτά τα μυαλά, πρωτάθλημα δεν έχει…</h1>
      <h2>Αν ήταν η πρώτη φορά η κουβέντα θα ήταν διαφορετική. Ήταν όμως η πολλοστή. Τσαλιμάκια, τακουνάκια, φρου-φρου και αρώματα. Παίκτες και προπονητής προφανώς κάτι δεν έχουν καταλάβει καλά…</h2>
      <address><time datetime="2019-11-24T16:48:51+00:00">24 Nov 2019, 16:48</time> by <a rel="author">Γιώργος Νοικοκύρης</a></address>
      <p>Ο Ολυμπιακός διαθέτει μια πολύ καλή ομάδα, ένα πανίσχυρο ρόστερ, ένα πολύ καλό προπονητή. Από το καλοκαίρι που ξεκίνησε την σεζόν πέτυχε πολλά. Λογικά ήρθε και μια περίοδος ντεφορμαρίσματος. Μέσα στο παιχνίδι είναι και οι κακές βραδιές, οι «γκέλες», οι ήττες. Ο Ολυμπιακός όμως γνωρίζει πως για να πάρει το πρωτάθλημα πρέπει να ελαχιστοποιήσει τα λάθη του.</p>
      <p>Να είναι σοβαρή ομάδα, συγκεντρωμένη στον στόχο και στο αγωνιστικό της πλάνο. Να κάνει αυτός αυτά που πρέπει και οι εξωγενείς παράγοντες είναι άλλο κομμάτι. Αν αυτό είναι καλά συνήθως βρίσκει τον τρόπο.</p>
      <p>
        <a href="https://www.to10.gr/podosfero/superleague/778629/penalti-pou-zitai-ael-sto-cheri-tou-ingkason-vid/">
          <i>Το πέναλτι που ζητάει η ΑΕΛ στο χέρι του Ινγκασον (vid)</i>
        </a>
      </p>
      <p>Ο Ολυμπιακός όμως μακριά από το Καραϊσκάκη δείχνει μια ομάδα soft. Μια ομάδα χωρίς την απαιτούμενη σοβαρότητα.</p>
      <p>Ο Μπουχαλάκης είπε χθες πως «πρέπει να βάζουμε όλη πάνω από όλα την ομάδα». Γιατί το είπε; Γιατί και αυτός βλέπει, και σίγουρα νοιώθει πολύ περισσότερο από τους ξένους της ομάδας.</p>
      <p>Και σίγουρα κατάλαβε περισσότερο από κάθε άλλο που έπαιξε χθες στη Νέα Σμύρνη το μέγεθος της γκέλας. Δεν είναι οι δύο χαμένοι βαθμοί. Συμβαίνουν και αυτά στο ποδόσφαιρο. Είναι ο τρόπος που ήρθε το 1-1. Ένας Ολυμπιακός ασόβαρος, ξανά μακριά απ το Καραϊσκάκη. Όπως ήταν στο ΟΑΚΑ με τον Παναθηναϊκό και τελικά ισοφαρίστηκε στο 90΄, κάνοντας κάκιστο συνολικό ματς. Με υφάκι μπλαζέ και υπεράνω. Αλλά λες εκεί είναι και ο Παναθηναϊκός απέναντι του. Έστω και αυτός ο Παναθηναϊκός που δεν έχει καμία σχέση με το πραγματικό μέγεθός του.</p>
      <p>Στην Ξάνθη βγήκαν τα «άρματα», δεν δόθηκε καθαρό πέναλτι αλλά και πάλι ο Ολυμπιακός από την πλευρά του ήταν… χαλαρός.</p>
      <p>Στη Νέα Σμύρνη ήταν να τα… σπας από τα νεύρα σου. 75%-25% κατοχή, 14 κόρνερ, 26 τελικές και τελικά 1-1. Τσαλιμάκια, τακουνάκια και φρου-φρου και αρώματα την στιγμή που το ματς είναι στο 0-0 και στο 0-1. Χαλαρότητα, μη σοβαρότητα, μια εκνευριστική απάθεια. Έπαιξαν ξανά με την φωτιά και κάηκαν. Γιατί το έκαναν; Να το βρει η «διεύθυνση». Δεν είναι δικιά μου δουλειά, εγώ βλέπω και κρίνω πως αυτό το πράγμα δεν μπορεί να συνεχιστεί.</p>
      <p>Ο Ολυμπιακός χάρισε την κορυφή του στον ΠΑΟΚ και πλέον θα τον υποδεχθεί ισόβαθμος στο Καραισκάκη. Θα έχει αυτός την πίεση, αυτός την υποχρέωση να νικήσει πάση θυσία. Ο ΠΑΟΚ έρχεται με τις καλύτερες για αυτόν συνθήκες στο Καραισκάκη.</p>
      <p>Και αυτό δεν είναι δικιά του επιτυχία. Είναι «δώρο» των «χαλαρών» παικτών του Ολυμπιακού αλλά και της ανικανότητας του Μαρτίνς να τους τσιτώσει επιτέλους!</p>
      <p>Με αυτή την εικόνα εκτός έδρας και με αυτά τα μυαλά, σε αυτό το περιβάλλον του ελληνικού ποδοσφαίρου μάλιστα (βλέπε «εξυγίανση) πρωτάθλημα δεν έχει. Ο Ολυμπιακός έως τώρα προσφέρει την κορυφή και το πλεονέκτημα για το πρωτάθλημα στον ΠΑΟΚ. Μετά το 2-2 με τον Άρη, ο Ολυμπιακός αντί να καθαρίσει το ντέρμπι με τον ΠΑΟ έκανε… αγγαρεία και έμεινε στο 1-1.</p>
      <p>Στην Ξάνθη δεν μπόρεσε να νικήσει με τον Παναθηναϊκό να του διατηρεί το +2 και τώρα μια αγωνιστική πριν το ντέρμπι με τον ΠΑΟΚ, οι ερυθρόλευκοι του Μαρτίνς αποδεικνύονται μεγαλόκαρδοι!</p>
      <p>Αφήνουν δυο βαθμούς στην Νέα Σμύρνη με τον τελευταίο Πανιώνιο και υποδέχονται τον ΠΑΟΚ στο Καραϊσκάκη ισόβαθμοι.</p>
      <p>Σε όλα αυτά το μερίδιο του Μαρτίνς για όλα όσα συμβαίνουν το τελευταίο διάστημα, ειδικά εκτός έδρας, είναι μεγάλο. Έχω εκφραστεί επανηλλειμένως, και μετά από απώλειες, ανοικτά υπέρ του Μαρτίνς. Τον πίστευα και τον πιστεύω. Αλλά αν δεν «ξεθολώσει» το μυαλό του και δεν διαχειριστεί καλύτερα το ρόστερ του, αν δεν κάνει κατανοητό σε όλους πως τα ματς στην Ελλάδα δεν είναι… επίδειξης αλλά είναι «πόλεμος» τότε δεν θα πετύχει στον Ολυμπιακό.</p>
      <p>Ο Ολυμπιακός μπήκε στο πρώτο κρίσιμο διάστημα της σεζόν με τον χειρότερο τρόπο. Με νοοτροπία τραγική και υφάκι από παίκτες που νομίζουν ότι τους είναι too much να πιέζονται στο ελληνικό πρωτάθλημα.</p>
      <p>Ο Ολυμπιακός αδικεί τον εαυτό του, αδικεί την ποιότητα και την δυναμική που έχει ως ομάδα. Και αν συνεχίσει έτσι θα δει τον ΠΑΟΚ, που τα έχει όλα στρωμένα μέσα και έξω από τον αγωνιστικό χώρο να παίρνει το πρωτάθλημα.</p>
      <p>Υ.Γ. Δικαιώθηκαν οι «γνωστοί-άγνωστοι» για άλλη μια φορά με το… 1.14 του διπλού στη Νέα Σμύρνη και με τα αφιερώματα με τα υπονοούμενα λάσπης για την πολύ καλή προϊστορία του Ολυμπιακού στα εκτός έδρας ματς με τον Πανιώνιο.</p>
      <p>
        <b>
          <a href="https://www.to10.gr/podosfero/superleague/778607/olybiakos-afta-ta-myala-protathlima-den-echi/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>