<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/rukomet/Sirco-AEK-kvalitetniji-okrecemo-se-nasoj-ligi/570276?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T16:34:20+00:00"/>
    <meta property="og:title" content="Sirćo: AEK kvalitetniji, okrećemo se našoj ligi"/>
    <meta property="og:description" content="Rukometaši Vogošća Poljine Hillsa završili su učešće u trećem kolu Čelendž kupa eliminacijom od grčkog AEK-a i sada se okreću borbi za bodove u Premijer ligi BiH."/>
  </head>
  <body>
    <article>
      <h1>Sirćo: AEK kvalitetniji, okrećemo se našoj ligi</h1>
      <address><time datetime="2019-11-24T16:34:20+00:00">24 Nov 2019, 16:34</time> by <a rel="author">Maja Predragović</a></address>
      <p>Rukometaši Vogošća Poljine Hillsa završili su učešće u trećem kolu Čelendž kupa eliminacijom od grčkog AEK-a i sada se okreću borbi za bodove u Premijer ligi BiH.</p>
      <p>Oba evropska meča su igrana u Atini. AEK je u petak slavio sa ubjedljivih 41:22, a subotu 33:27. U drugoj utakmici prvi strijelac grčkog tima bio je Danas Lars Jakobsen sa šest golova, a u Vogošći se izdvojio Strahinja Travar sa devet golova. Iz Vogošće su istakli dobre nastupe "svoje djece". Šesnaestogodišnji Brkir Čordalija je u prvoj utakmici branio 25 minuta i upisao šest odbrana, od toga tri penala, a u drugoj je za 23 minute sakupio sedam odbrana. U subotu je Harun Hadžić, kapiten ekipe Vogošća PH 2, dobio priliku i zaigrao četiri minuta i postigao gol iz penala.</p>
      <p>"Poslije dvije utakmice osjećanja su podijeljena. Nismo ništa spektakularno očekivali u dvomeču sa AEK-om, koji je ozbiljna ekipa sa velikim ambicijama. AEK nas je u prvoj utkamici pregazio. Protivnik je bio puno kvalitetniji od nas, to je ekipa koja je sastavljena od zaista kvalitetnih igrača i tu posebno mislim na strance. Drugu utakmicu smo mnogo bolje odigrali, oni su malo promiješali karte i bili smo ravnopravan protivnik čitavu utkamicu", rekao je Edhem Sirćo, trener Vogošće, i istakao da njegovom timu slijedi borba za bodove u domaćem prvenstvu.</p>
      <p>Drugi bh. predstavnik u Čelendž kupu Gračanica sinoć je na svom terenu igrala revanš meč trećeg kola. U prvom meču u Pragu Dukla je slavila 26:21.</p>
    </article>
  </body>
</html>