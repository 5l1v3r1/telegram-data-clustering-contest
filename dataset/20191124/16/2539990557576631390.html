<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409513,Ekstraklasa-cierpliwosc-poplaca-Jagiellonia-lepsza-od-Arki"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T16:55:00+00:00"/>
    <meta property="og:title" content="Ekstraklasa: cierpliwość popłaca. Jagiellonia lepsza od Arki"/>
    <meta property="og:description" content="Piłkarze Jagiellonii Białystok pokonali na własnym boisku Arkę Gdynia 2:0 (0:0) w niedzielnym meczu szesnastej kolejki Ekstraklasy. Bramki dla zwycięzców zdobyli Patryk Klimala oraz Bodvar Bodvarsson. "/>
  </head>
  <body>
    <article>
      <h1>Ekstraklasa: cierpliwość popłaca. Jagiellonia lepsza od Arki</h1>
      <address>
        <time datetime="2019-11-24T16:55:00+00:00">24 Nov 2019, 16:55</time>
      </address>
      <p>
        <b>Piłkarze Jagiellonii Białystok pokonali na własnym boisku Arkę Gdynia 2:0 (0:0) w niedzielnym meczu szesnastej kolejki Ekstraklasy. Bramki dla zwycięzców zdobyli Patryk Klimala oraz Bodvar Bodvarsson. </b>
      </p>
      <ul>
        <li>
          <b>Mecz zaczął się od szybkich akcji obu drużyn, ale z czasem tempo gry znacznie spadło </b>
        </li>
        <li>
          <b>Białostoczanie mieli optyczną przewagę, ale dobrze w bramce przyjezdnych spisywał się Pavels Steinbors </b>
        </li>
        <li>
          <b>Kibice żółto-czerwonych na gole swoich ulubieńców musieli poczekać do drugiej połowy</b>
        </li>
        <li>
          <b>Wygrana pozwoliła "Dumie Podlasia" awansować na siódme miejsce w tabeli Ekstraklasy </b>
        </li>
      </ul>
      <p>Obie drużyny potrzebowały punktów. Po sobotnich meczach Jagiellonia wypadła z czołowej ósemki tabeli, natomiast gdynianie znaleźli się w strefie spadkowej po tym, jak Korona Kielce pokonała Raków Częstochowa (3:0).</p>
      <figure>
        <iframe data-src="https://twitter.com/_Ekstraklasa_/status/1198602291047280640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Jaga w natarciu </b>
      </p>
      <p>Gospodarze pierwszą niezłą okazję do zdobycia gola stworzyli sobie już w drugiej minucie. Dośrodkowanie Tomasa Prikryla z prawej strony sprawiło spore trudności Pavelsowi Steinborsowi, który odbił piłkę na rzut rożny.</p>
      <p>Po stałym fragmencie gry do sytuacji strzeleckiej doszedł Taras Romanczuk, jednak łotewski bramkarz Arki poradził sobie ze strzałem głową kapitana Jagiellonii. </p>
      <figure>
        <iframe data-src="https://twitter.com/marcin_gdynia/status/1198611587902390272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Cztery minuty później po raz pierwszy w opałach znalazł się wracający do bramki gospodarzy po dłuższej przerwie Grzegorz Sandomierski. Strzał Michała Nalepy był jednak minimalnie niecelny. Mecz początkowo toczył się w niezłym tempie. W ósmej minucie świetną dwójkową akcję wyprowadzili Prikryl z Jesusem Imazem, ale strzał Hiszpana w ostatniej chwili zablokował Christian Maghoma. </p>
      <p>
        <b>Steinbors ratownikiem </b>
      </p>
      <p>W jedenastej minucie po raz pierwszy na bramkę gości uderzył Patryk Klimala, który przed rozpoczęciem meczu odebrał nagrodę dla najlepszego młodzieżowca października w Ekstraklasie. Z jego strzałem pewnie poradził sobie jednak Steinbors.</p>
      <figure>
        <iframe data-src="https://twitter.com/Adam_KaminskiGA/status/1198614950236819457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Trzy minuty później Martin Pospisil ponownie dośrodkował z rzutu rożnego na głowę Romanczuka i ponownie piłka wylądowała w rękach łotewskiego golkipera gości.</p>
      <figure>
        <iframe data-src="https://twitter.com/Liderazzo/status/1198609701291855873?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Z czasem tempo gry spadło, a mecz się wyrównał. Żadna z drużyn nie potrafiła zaskoczyć przeciwnika. W 29. minucie piłkę przez kilkanaście metrów poprowadził Juan Camara, jednak strzał hiszpańskiego skrzydłowego Jagi był bardzo niecelny.</p>
      <p>Siedem minut później Camara miał dużo lepszą okazję do zdobycia bramki. Po składnej akcji gospodarzy Hiszpan zatańczył z piłką w polu karnym i oddał strzał, ale Steinbors z najwyższym trudem sparował futbolówkę na rzut rożny. </p>
      <figure>
        <iframe data-src="https://twitter.com/ArkaGdyniaSSA/status/1198611769964605440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Camara się starał </b>
      </p>
      <p>W czterdziestej minucie ponownie uderzał Camara i znowu skończyło się tylko rzutem rożnym dla Jagi. Bardzo aktywny tego dnia Hiszpan zacentrował z kornera, co... o mało nie zakończyło się golem. Steinbors sparował jednak piłkę na kolejny rzut rożny.</p>
      <figure>
        <iframe data-src="https://twitter.com/RobertB1906/status/1198615879090606080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W końcówce pierwszej połowy Łotysz obronił jeszcze strzał Imaza i śmiało mógł zostać nazwany bohaterem pierwszych 45 minut, w trakcie których kibice zasiadający na trybunach przy ulicy Słonecznej nie doczekali się goli. </p>
      <figure>
        <iframe data-src="https://twitter.com/Jagiellonia1920/status/1198614014990925824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Klimala szukał bramki </b>
      </p>
      <p>Jagiellonia ruszyła do ataków zaraz po przerwie, ale strzał Imaza zablokowali obrońcy gości. Siedem minut później wydawało się, że piłkarze z Podlasia powinni prowadzić. Bodvar Bodvarsson znakomicie dograł z lewej strony do Klimali, ale ten przegrał pojedynek ze Steinborsem. Sędzia Łukasz Szczech i tak odgwizdał jednak spalonego napastnika białostoczan. </p>
      <p>W 58. minucie Steinbors pokazał, że utrzymał dyspozycję z pierwszej połowy. Z prawej strony dośrodkował Jakub Wójcicki, ale łotewski bramkarz przeniósł piłkę nad poprzeczką po strzale Romanczuka. </p>
      <p>
        <b>...i znalazł </b>
      </p>
      <p>Napór Jagiellonii nie słabł. W 65. minucie podopieczni Ireneusza Mamrota wreszcie dopięli swego. Na listę strzelców wpisał się Klimala, który zamienił na bramkę podanie Prikryla z prawej strony boiska. Arbiter poczekał jeszcze na sygnał z wozu VAR, ale ostatecznie uznał gola dla gospodarzy. Dla młodzieżowego reprezentanta Polski to już siódme trafienie w sezonie. </p>
      <figure>
        <iframe data-src="https://twitter.com/_Ekstraklasa_/status/1198623565735743494?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Goście bardzo niemrawo zareagowali na stratę bramki. W 71. minucie skarcić mógł ich Camara, ale Steibors poradził sobie z uderzeniem Hiszpana z narożnika pola karnego. Pięć minut później wynik podwyższyć powinien Klimala. Napastnik uciekł obrońcom, ale do końca przeszkadzał mu Maghoma. Ostatecznie stoper Arki do spółki ze Steinborsem zatrzymali białostockiego snajpera.</p>
      <p>Podopieczni Aleksandra Rogicia byli bezradni. Sprawiali wrażenie jakby nie bardzo chcieli wyrównać. Ich apatię wykorzystał Bodvarsson. W 82. minucie Islandczyk podwyższył wynik, lobując Steinborsa. Zagadką pozostaje, czy lewy obrońca chciał strzelać, czy jednak dośrodkować. Efekt bramkowy nie budził jednak żadnej wątpliwości. </p>
      <figure>
        <iframe data-src="https://twitter.com/Jagiellonia1920/status/1198627889413083137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mimo pięciu minut doliczonych przez sędziego, więcej bramek już nie padło. Wygrana pozwoliła gospodarzom awansować na siódme miejsce w ligowej tabeli. Arka pozostała na zagrożonej spadkiem czternastej pozycji. </p>
      <p><b>Jagiellonia Białystok - Arka Gdynia 2:0 (0:0)</b><br/><br/><b>Bramka:</b> 1:0 Patryk Klimala (66-głową), 2:0 Bodvar Bodvarsson (83).<br/><br/><b>Żółta kartka</b> - Jagiellonia: Bodvar Bodvarsson. Arka: Adam Deja, Marcin Budziński.<br/><br/><b>Sędzia</b>: Łukasz Szczech (Kobyłka). <b>Widzów</b>: 6 275.</p>
      <p><b>Jagiellonia:</b> Grzegorz Sandomierski - Jakub Wójcicki, Ivan Runje, Zoran Arsenic, Bodvar Bodvarsson - Taras Romanczuk, Martin Pospisil - Tomas Prikryl (72. Bartosz Bida), Jesus Imaz, Juan Camara (90. Ognjen Mudrinski) - Patryk Klimala (85. Marko Poletanovic)<br/><br/><b>Arka:</b> Pavels Steinbors - Damian Zbozień, Christian Maghouma, Adam Danch, Adam Marciniak - Mateusz Młyński (67. Marcus Da Silva), Marko Vejinovic, Amer Busuladzic (57. Adam Deja), Michał Nalepa (75. Marcin Budziński), Kamil Antonik - Maciej Jankowski</p>
      <p><i>Paweł Majewski, </i>PolskieRadio24.pl  </p>
      <related>
        <a href="https://www.polskieradio.pl/5/4147/Artykul/2409219,Ekstraklasa-spotkanie-na-szczycie-dla-Pogoni-Szczecin-Wielki-mecz-Adama-Buksy"/>
      </related>
      <related>
        <a href="https://www.polskieradio.pl/5/4147/Artykul/2409286,Ekstraklasa-Lechia-Gdansk-wraca-na-zwycieski-szlak-LKS-na-samym-dnie"/>
      </related>
    </article>
  </body>
</html>