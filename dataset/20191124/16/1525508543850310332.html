<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779944/%D8%AC%D9%86%DB%8C%D9%86%D9%87-%D8%A2%D9%86%D8%B2-%D9%82%D8%A7%D9%86%D9%88%D9%86-%D8%AC%D8%AF%DB%8C%D8%AF-%D8%B9%D9%84%DB%8C%D9%87-%D9%85%D9%88%D8%B1%D8%A7%D9%84%D8%B3-%D8%B1%D8%A7-%D8%A7%D9%85%D8%B6%D8%A7%D8%A1-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T16:31:53+00:00"/>
    <meta property="og:title" content="«جنینه آنز» قانون جدید علیه مورالس را امضاء کرد"/>
    <meta property="og:description" content="رئیس جمهوری موقت بولیوی قانون جدید علیه مورالس را امضاء کرد."/>
  </head>
  <body>
    <article>
      <h1>«جنینه آنز» قانون جدید علیه مورالس را امضاء کرد</h1>
      <address>
        <time datetime="2019-11-24T16:31:53+00:00">24 Nov 2019, 16:31</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از رویترز، جنینه آنز رئیس جمهوری موقت بولیوی امروز یکشنبه قانون مربوط به برگزاری انتخابات ریاست جمهوری و پارلمانی جدید بدون حضور ایوو مورالس رئیس جمهوری پیشین این کشور را امضاء کرد.</p>
      <p>این در حالیست که پارلمان بولیوی چندی پیش طرح جدید انتخابات ریاست جمهوری که به موجب آن ایوو مورالس رئیس جمهوری پیشین این کشور حق نامزدی در انتخابات آتی نخواهد داشت را تصویب کرد.</p>
      <p>دیوان عالی انتخابات بولیوی تاریخ انتخابات جدید ریاست جمهوری را تعیین خواهد کرد.</p>
      <p>گفتنی است پس از انتخابات ریاست جمهوری بولیوی در تاریخ ۲۰ اکتبر اپوزیسیون دولت این کشور مدعی تقلب در انتخابات شده و از حامیان خود خواست که به خیابان‌ها بیایند. مخالفان در اعتراض به نتایج انتخابات در خیابان‌ها تظاهرات و خواستار برگزاری مجدد انتخابات بدون حضور ایوو مورالس شدند.</p>
      <p>در ادامه این دسیسه، ویلیامز کالیمان، رئیس ستاد کل نیروهای مسلح بولیوی خواستار استعفای مورالس شده و اعلام کرد: توصیه می‌کنیم مورالس برای حفظ امنیت مردم و عدم افزایش درگیری در بولیوی استعفا کند. مردم و معترضان نیز به خشونت پایان دهند تا به خونریزی کشیده نشود.</p>
      <p>مورالس نیز این درخواست را کودتا دانست و گفت که تصمیم استعفا را برای جلوگیری از آسیب رساندن کارلوس مسا و لوئیس فرناندو کاماچو رهبران مخالف اتخاذ کرده است.</p>
      <p>جوزف بورل وزیر خارجه اسپانیا پس از این رویداد اعلام کرد که کشورش نگران خلأ قدرت در بولیوی است.</p>
      <p>وزیر خارجه اسپانیا در این باره به خبرنگاران گفته بود: نگرانیم چرا که نمی دانیم چه کسی قرار است این فرایند را ادامه دهد. نگرانیم چرا که دخالت ارتش بود که از رئیس جمهوری بولیوی خواسته شد تا استعفا دهد.</p>
      <p>در این رابطه، دونالد ترامپ رئیس جمهوری آمریکا و برخی از مقامات این کشور از این کودتا استقبال کردند.</p>
    </article>
  </body>
</html>