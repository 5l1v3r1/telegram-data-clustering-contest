<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/24/7232884/"/>
    <meta property="og:site_name" content="Українська правда"/>
    <meta property="article:published_time" content="2019-11-24T16:58:18+00:00"/>
    <meta property="og:title" content="Прем'єр-Ліга: &quot;Динамо&quot; в Києві громить ФК &quot;Маріуполь&quot;"/>
    <meta property="og:description" content="У матчі 15 туру української Прем’єр-Ліги київське “Динамо” з рахунком 3:0 розібралося з ФК “Маріуполь”."/>
  </head>
  <body>
    <article>
      <h1>Прем'єр-Ліга: "Динамо" в Києві громить ФК "Маріуполь"</h1>
      <address>
        <time datetime="2019-11-24T16:58:18+00:00">24 Nov 2019, 16:58</time>
      </address>
      <p>У матчі 15 туру української Прем'єр-Ліги київське "Динамо" з рахунком 3:0 розібралося з ФК "Маріуполь".</p>
      <p>Матч пройшов у неділю 24 листопада на НСК "Олімпійський".</p>
      <p>З хвилини 15-ї першого тайму кияни мали тотальну ігрову перевагу і з десяток гольових моментів біля воріт гостей. Рахунок був відкритий ще в першому таймі. Після класної передачі від Віктора Циганкова Віталій Буяльський з метрів восьми пробив під поперечку воріт - 1:0.</p>
      <p>До завершення першого тайму воротар маріупольців Євгеній Гальчук кілька разів рятував свою команду після ударів Буяльського та Миколенка.</p>
      <p>У другому таймі знову повна перевага динамівців. Чудово у кількох епізодах знову відіграв Гальчук. Після удару Сергія Сидорчука ворота "Маріуполя" рятує стійка воріт.</p>
      <figure>
        <img src="https://img.pravda.com/images/doc/d/9/d9451c0-table-foot-original.jpg"/>
      </figure>
      <p>На 77-й хвилині "Динамо" забиває другий гол. Після пасу від Володимира Шепелєва Циганков з кількох метрів спокійно переправив м`яча у ворота - 2:0. Через чотири хвилини рахунок стає розгромним. Після пасу від Сидорчука Беньямін Вербич переграє Гальчука - 3:0.</p>
      <p>До закінчення матчу "Динамо" продовжувало атакувати, а в маріупольців майже не було моментів біля воріт Георгія Бущана. Можна згадати лише удар В`ячеслава Чурка в першому таймі. У другому таймі Бущан не дав залетіти м`ячу у кут воріт після подачі кутового.</p>
      <p>Інші матчі 15 туру завершилися з такими результатами: "Шахтар" - "Львів" - 4:1, "Олександрія" - "Зоря" - 1:0, "Дніпро-1" - "Ворскла" - 1:0, "Карпати" - "Олімпік" - 1:2, "Колос" - "Десна" - 2:0.</p>
      <p>
        <b>
          <i>Читайте також: <a href="https://www.pravda.com.ua/articles/2019/08/2/7222538/">"У нас тут не армія", або Як виховують майбутніх зірок київського "Динамо"</a></i>
        </b>
      </p>
      <footer>Микола Аврамчук, УП</footer>
      <related>
        <a href="https://www.pravda.com.ua/news/2019/11/22/7232774/"/>
        <a href="https://www.pravda.com.ua/news/2019/11/21/7232643/"/>
        <a href="https://www.pravda.com.ua/news/2019/11/17/7232230/"/>
      </related>
    </article>
  </body>
</html>