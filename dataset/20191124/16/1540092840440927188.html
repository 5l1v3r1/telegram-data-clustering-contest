<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198402/oxi-sta-kleista-kentra-fylakes-gia-toys-prosfyges-apo-toys-gxs"/>
    <meta property="og:site_name" content="CNN.gr"/>
    <meta property="article:published_time" content="2019-11-24T16:34:49+00:00"/>
    <meta property="og:title" content="«Όχι» στα κλειστά κέντρα – «φυλακές» για τους πρόσφυγες από τους ΓΧΣ"/>
    <meta property="og:description" content="Με μελανά χρώματα περιέγραψε την κατάσταση των προσφύγων στα νησιά ο νέος διεθνής πρόεδρος των Γιατρών χωρίς Σύνορα Χρήστος Χρήστο υ, σε συνέντευξη τύπου που..."/>
  </head>
  <body>
    <article>
      <h1>«Όχι» στα κλειστά κέντρα – «φυλακές» για τους πρόσφυγες από τους ΓΧΣ</h1>
      <h2>Με μελανά χρώματα περιέγραψε την κατάσταση των προσφύγων στα νησιά ο νέος διεθνής πρόεδρος των Γιατρών χωρίς Σύνορα Χρήστος Χρήστου, σε συνέντευξη τύπου που παραχώρησε σε Έλληνες και ξένους δημοσιογράφους, ενώ εξέφρασε τις αντιρρήσεις των ΓΧΣ του για το νέο σχέδιο της κυβέρνησης για κλειστά κέντρα υποδοχής.</h2>
      <figure>
        <img src="https://cdn.cnngreece.gr/media/com_news/users/630/kostas-pliakos-avatar.jpg"/>
      </figure>
      <p>Κώστας Πλιάκος, CNN Greece 18:34 , 24 November 2019 - 18:35</p>
      <p>Όπως είπε ο κ. Χρήστου, τέσσερα χρόνια μετά την εφαρμογή της συμφωνίας Ευρωπαϊκής Ένωσης- Τουρκίας, το μεγαλύτερο μέρος των υπηρεσιών περίθαλψης στους πρόσφυγες στα νησιά παραμένει υπόθεση των εθελοντών, οι οποίοι δεν έχουν δυνατότητα εργασίας όλη την ημέρα γεγονός που προκαλεί προβλήματα στην αντιμετώπιση πολλών περιστατικών.</p>
      <p>«Αυτή είναι μία κατάσταση που έχει παγιωθεί και αυτό που με τρομάζει περισσότερο είναι ότι έχουμε αποδεχτεί αυτή την κατάσταση ως φυσιολογική» είπε ο κ. Χρήστου.</p>
      <blockquote>«Περισσότεροι από <b>35.000 άνθρωποι</b> έχουν παγιδευτεί σε ένα απίστευτο χάος, σε μία κατάσταση η οποία μπορεί να συγκριθεί μόνο με τα χειρότερα μέρη στον κόσμο στα οποία οι Γιατροί χωρίς Σύνορα έχουν δουλέψει».</blockquote>
      <figure>
        <img src="https://cdn.cnngreece.gr/images/news/2019/11/23/IMG_20191122_112157211_HDR.jpg"/>
      </figure>
      <p>Συγκεκριμένα στη <a href="https://www.cnn.gr/eidhseis/tag/5439/moria"><b>Μόρια</b></a>, σε κάποια σημεία στο Κέντρο Υποδοχής και Ταυτοποίησης προσφύγων, υπάρχει μία τουαλέτα ανά 200 άτομα και στη <a href="https://www.cnn.gr/eidhseis/tag/2120/samos"><b>Σάμο</b> </a>μία ανά 300 άτομα ενώ πολλοί άνθρωποι ζουν σε σκηνές για μήνες ακόμα και χρόνια χωρίς πρόσβαση σε καθαρό νερό.</p>
      <p>Τους τελευταίους έξι μήνες όπως τόνισε ο κ. Χρήστου, σχεδόν τ<b>ο 20% των ασθενών</b> με ψυχικά προβλήματα που επισκέφθηκαν τους ΓΧΣ έκαναν <b>απόπειρα αυτοκτονίας</b>, σχεδόν οι μισοί από τους ασθενείς είναι θύματα βασανιστηρίων, ενώ το 30% έχουν υποστεί <b>σεξουαλική βία.</b><br/>Ιδιαίτερη αίσθηση προκάλεσε η αποκάλυψη από τον κύριο Χρήστου ότι πολλά από τα παιδιά ασθενείς που περιθάλπουν οι ΓΧΣ έχουν κάνει <b>απόπειρα αυτοκτονίας</b> κάποια από αυτά σε ηλικία μικρότερη ακόμη και των <b>10 ετών.</b></p>
      <p>Ειδικά για τις περιπτώσεις ασθενών με ψυχολογικά προβλήματα οι ΓΧΣ τα τελευταία δύο χρόνια έχουν κάνει ε<b>πανειλημμένα εκκλήσεις</b> στην κυβέρνηση και στις ευρωπαϊκές αρχές και έχουν εισπράξει μόνο σιωπή, ενώ η κατάσταση πάει από το κακό στο χειρότερο</p>
      <p>Τόνισε την ανάγκη να φύγουν από τα νησιά άμεσα όλες οι ευάλωτες ομάδες ιδιαίτερα τα παιδιά και οι άνθρωποι που χρειάζονται επείγουσα ιατρική περίθαλψη και παρακολούθηση. Η <b>μετακίνηση ανθρώπων</b> αυτή τη στιγμή από τα νησιά προς την ενδοχώρα δεν είναι αρκετή σύμφωνα με τους ΓΧΣ και στην Ελλάδα δεν υπάρχουν αρκετοί χώροι ασφαλείς για τους πρόσφυγες.</p>
      <p>
        <b>Το 40% των θυμάτων βασανιστηρίων που περιθάλπουν οι γιατροί χωρίς σύνορα στα ιατρεία τους στην Αθήνα είναι άστεγοι.</b>
      </p>
      <p>Αναφορικά με τις πρόσφατες ανακοινώσεις της κυβέρνησης για τα μέτρα που πρόκειται να ληφθούν για το <a href="https://www.cnn.gr/eidhseis/tag/496/prosfgiko"><b>προσφυγικό</b></a>, ο κύριος Χρήστου είπε ότι για τους ΓΧΣ το κλείσιμο αυτών των κέντρων υποδοχής που υπάρχουν αυτή τη στιγμή είναι στη σωστή κατεύθυνση, αλλά με την προϋπόθεση ότι οι άνθρωποι θα μετακινηθούν σε ασφαλείς χώρους και με πρόσβαση σε παροχές υγείας.</p>
      <p>Τόνισε ότι η λύση στο πρόβλημα αυτή τη στιγμή δεν μπορεί να είναι το κλείσιμο των hot spots και η αντικατάσταση τους με κλειστά κέντρα το οποίο θα μπορούσαν να χαρακτηριστούν «<b>φυλακές</b>».</p>
      <p>Αναφορικά με τις εξαγγελίες για γρήγορες διαδικασίες επαναπροώθησης, ο κύριος Χρήστου είπε ότι οι ΓΧΣ φοβούνται πως είναι στην ίδια κατεύθυνση με τις πρόσφατες αλλαγές με τις οποίες θα επιτρέπεται να επαναπροωθηθούν στην <a href="https://www.cnn.gr/eidhseis/tag/629/toyrkia"><b>Τουρκία</b> </a>ευάλωτες ομάδες ανθρώπων.</p>
      <p>Οι ΓΧΣ σύμφωνα με τον κύριο Χρήστου θεωρούν ότι η<b> Ευρώπη έχει αποφασίσει να κλείσει τα μάτια στο πρόβλημα.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198486/mytilini-16-prosfyges-kai-metanastes-diasothikan-to-teleytaio-24oro">Μυτιλήνη: 16 πρόσφυγες και μετανάστες διασώθηκαν το τελευταίο 24ωρο</a>
        </li>
        <li>
          <a href="https://www.cnn.gr/news/kosmos/story/198463/asfales-limani-gia-apovivasi-62-metanaston-zita-ploio-tis-open-arms-en-meso-thalassotaraxis">Ασφαλές λιμάνι για αποβίβαση 62 μεταναστών ζητά πλοίο της Open Arms εν μέσω θαλασσοταραχής</a>
        </li>
        <li>
          <a href="https://www.cnn.gr/news/politiki/story/198452/gerapetritis-h-kyvernisi-proxora-se-simantikes-meioseis-foron-gia-to-2020">Γεραπετρίτης: Η κυβέρνηση προχωρά σε σημαντικές μειώσεις φόρων για το 2020</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/33/prosfyges">ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4096/prosfygiki-krisi">ΠΡΟΣΦΥΓΙΚΗ ΚΡΙΣΗ</a>
        </li>
        <li>
          <a href="https://www.cnn.gr/eidhseis/tag/316/mytilini">ΜΥΤΙΛΗΝΗ</a>
        </li>
        <li>
          <a href="https://www.cnn.gr/eidhseis/tag/2120/samos">ΣΑΜΟΣ</a>
        </li>
        <li>
          <a href="https://www.cnn.gr/eidhseis/tag/414/giatroi-xoris-synora">ΓΙΑΤΡΟΙ ΧΩΡΙΣ ΣΥΝΟΡΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198488/snapshot/2767105.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198484/snapshot/2757079.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198444/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198483/snapshot/euro-2427195_1280.jpg"/>
      </figure>
    </article>
  </body>
</html>