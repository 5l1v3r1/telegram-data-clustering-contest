<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/najblizhchij-soratnik-poroshenka-viznav-shcho-teper-jomu-blizka-prorosijska-opzzh-medvedchuka-642070.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T16:05:08+00:00"/>
    <meta property="og:title" content="Найближчий соратник Порошенка визнав, що тепер йому близька проросійська ОПЗЖ Медведчука"/>
    <meta property="og:description" content="Райнін намагається нагадати, що є впливовим гравцем, принаймні, на регіональному рівні"/>
  </head>
  <body>
    <article>
      <h1>Найближчий соратник Порошенка визнав, що тепер йому близька проросійська ОПЗЖ Медведчука</h1>
      <address>
        <time datetime="2019-11-24T16:05:08+00:00">24 Nov 2019, 16:05</time>
      </address>
      <h4>Райнін намагається нагадати, що є впливовим гравцем, принаймні, на регіональному рівні</h4>
      <p>Харківський політикум охопили чутки, що у велику гру в області повертається колишній губернатор та екс-голова Адміністрації президента Порошенка Ігор Райнін. Йдеться про те, що Ігор Львович має очолити обласну парторганізацію «Опозиційної платформи «За життя» Віктора Медведчука, Вадима Рабиновича, Юрія Бойка та Сергія Льовочкіна.</p>
      <p>Колишній голова Харківської облдержадміністрації і ексглава президентської адміністрації часів Порошенка Ігор Райнін висловився із симпатією до «ОПЗЖ».</p>
      <p>«Запорукою політичного майбутнього країни є мир. І тут позиція «Опозиційною платформи – За життя» є найбільш зрозумілою і послідовною, і я не соромлюся про це сказати. Вони багато і говорять, і роблять для встановлення миру. Хоча ярликів на партію навішено досить. Однак очевидно, що мова про здачу будь-яких національних інтересів не йде, Донбас і Крим – це Україна. Все інше можна обговорювати. Тут, до речі, у Зеленського – схожа позиція, і це нормально. Тому я підтримую дії президента зі встановлення миру», – сказав Райнін.</p>
      <p>Те, що колишній соратник Порошенка Райнін, може перебігти до лав ідейних противників, не має надто дивувати. Місцева харківська політика давно живе за іншими правилами, ніж столична. Наприклад, просто зараз більшість в обласній раді складає міжфракційна група «Єдність та розвиток Харківщини», до якої належать три чверті депутатів. Це – солянка з БПП «Солідарності», «Відродження» (аномальна популярність цього бренду в регіоні пояснюється його прив’язкою до мера Харкова Геннадія Кернеса), «Нашого краю», великою частини Опозиційного блоку («канонічного», а не ОПЗЖ) і пари депутатів з «Батьківщини». За бортом цього об’єднання – лише більша частина «Батьківщини» та «Самопоміч». Очолює групу близька до Райніна ексгубернаторка Юлія Світлична.</p>
      <p>Тепер завданням Райніна, який досі є депутатом облради від БПП та контролює більшість, буде створити фракцію, яка стане базою для ОПЗЖ для участі в наступних місцевих виборах.</p>
      <blockquote>Нагадаємо, що «Опозиційну платформу – За життя» представляють переважно колишні соратники Віктора Януковича, політики, які відкрито висловлюються за відновлення політичних та економічних зв’язків з Росією, виступають за скасування законів про декомунізацію, захист української мови. Представники «ОПЗЖ» під час виборчої кампанії неодноразово їздили в Росію, де зустрічалися із керівництвом «Газпрому», прем’єрміністром РФ Дмитром Медведєвим, президентом РФ Володимиром Путіним.</blockquote>
      <related>
        <a href="https://glavcom.ua/economics/finances/v-ukrajini-odin-z-najvishchih-pokaznikiv-dinamiki-rozvitku-aviatsiji-v-jevropi-642064.html"/>
        <a href="https://glavcom.ua/country/incidents/p-jana-mazhorka-na-porsche-vlashtuvala-zhahlivu-dtp-u-kijevi-642061.html"/>
        <a href="https://glavcom.ua/world/observe/u-trampa-zajavili-shcho-vstup-ukrajini-do-nato-ne-stojit-na-porjadku-dennomu-cherez-vijnu-z-rosijeju-642057.html"/>
      </related>
    </article>
  </body>
</html>