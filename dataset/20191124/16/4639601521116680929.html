<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/world/elon-mask-gia-cybertruck-tis-tesla-exei-idi-150-000-paraggelies/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T16:26:58+00:00"/>
    <meta property="og:title" content="Έλον Μασκ για Cybertruck της Tesla : Εχει ήδη 150.000 παραγγελίες"/>
    <meta property="og:description" content="Παρά το φιάσκο κατά τη διάρκεια της παρουσίασής του, ο Έλον Μασκ ισχυρίζεται ότι το Cybertruck της Tesla έχει δεχθεί σχεδόν 150.000 παραγγελίες."/>
  </head>
  <body>
    <article>
      <h1>Έλον Μασκ για Cybertruck της Tesla : Εχει ήδη 150.000 παραγγελίες</h1>
      <h2>Παρά το φιάσκο κατά τη διάρκεια της παρουσίασής του, ο Έλον Μασκ ισχυρίζεται ότι το Cybertruck της Tesla έχει δεχθεί σχεδόν 150.000 παραγγελίες.</h2>
      <address><time datetime="2019-11-24T16:26:58+00:00">24 Nov 2019, 16:26</time> by <a rel="author">ΤοΒΗΜΑ Team</a></address>
      <p>Η Tesla έχει ήδη καταγράψει σχεδόν 150.000 παραγγελίες για το φουτουριστικό ηλεκτρικό pick up της, διαβεβαίωσε ο επικεφαλής της Έλον Μασκ, δύο ημέρες μετά την παρουσίαση του οχήματος, που κατέληξε σε φιάσκο έπειτα από την αποτυχημένη επίδειξη της αντοχής του αυτοκινήτου.</p>
      <p>Χθες Σάββατο, ο Έλον Μασκ έγραψε στο Twitter: «Ήδη, 146.000 παραγγελίες για το Cybertruck, το 42% για διπλό κινητήρα, το 41% για τριπλό και το 17% για απλό κινητήρα».</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Όλο αυτό, χωρίς «καμία διαφημιστική καμπάνια ούτε προπληρωμές» συμπλήρωσε ο δισεκατομμυριούχος, που είναι επίσης διευθύνων σύμβουλος της SpaceX.</p>
      <figure>
        <iframe data-src="https://twitter.com/elonmusk/status/1198347240785338368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Το φιάσκο στην παρουσίαση – Τα τζάμια που δεν ήταν αλεξίσφαιρα!</h3>
      <p>Κατά τη διάρκεια του σόου, την Πέμπτη, στο Λος Άντζελες, ένας συνεργάτης της εταιρείας πέταξε ένα μεταλλικό αντικείμενο στο θωρακισμένο παράθυρο του Cybertruck, του οποίου, όμως, το τζάμι έσπασε, αιφνιδιάζοντας τον Έλον Μασκ.</p>
      <p>Μια δεύτερη απόπειρα είχε ως αποτέλεσμα να σπάσει ένα άλλο τζάμι.</p>
      <p>«Είναι κυριολεκτικά αλεξίσφαιρα σε σφαίρες από πιστόλι 9mm», είχε πει όλο περηφάνια ο Μασκ, λίγες στιγμές προτού ο Φραντς φον Χολτστχάουζεν πετάξει τη μεταλλική σφαίρα στα παράθυρα -όχι μία, αλλά δύο φορές- με αποτέλεσμα να σπάσουν.</p>
      <p>«Το θετικό είναι τουλάχιστον ότι [η σφαίρα] δεν τα διαπέρασε» είπε με εμφανή αμηχανία ο Μασκ.</p>
      <figure>
        <iframe src="https://www.youtube.com/embed/m7atGkba-Z8" width="640" height="360" data-service="Youtube" scrolling="no"/>
      </figure>
      <p>Προηγουμένως είχε περιγράψει το όχημα ως ένα «πραγματικά φουτουριστικό, σαν cybepunk φορτηγάκι, που παραπέμπει στο Blade Runner».</p>
      <h4>Τεράστιες απώλειες για την Tesla μετά το φιάσκο</h4>
      <p>Την Παρασκευή, οι μετοχές της Tesla κατέγραψαν πτώση 6,1% μετά το φιάσκο.</p>
      <p>Ως αποτέλεσμα, η προσωπική περιουσία του Έλον Μασκ μειώθηκε κατά 768 εκατ. δολάρια μέσα σε ένα 24ωρο!</p>
      <p>Στον ιστότοπό της, η Tesla προσφέρει στους υποψήφιους αγοραστές να κάνουν παραγγελία ενός εκ των τριών μοντέλων που διατίθενται, με αρχική τιμή τα 39.900 δολάρια, με αντάλλαγμα το συμβολικό ποσό, «που μπορεί να επιστραφεί», των 100 δολαρίων. Είναι επομένως αδύνατο να πει κανείς πόσες από αυτές τις προπαραγγελίες θα μετατραπούν σε οριστικές παραγγελίες.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>