<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842986"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T16:21:00+00:00"/>
    <meta property="og:title" content="পুরনো ইটে নতুন রাস্তা!"/>
    <meta property="og:description" content="সড়কটির দৈর্ঘ্য এক কিলোমিটার। এতদিন ছিল ইট বিছানো অর্থাৎ এইচবিবি। এখন তা পাকা করা হচ্ছে। সেই পাকা সড়কের কাজ চলছে পুরনো এইচবিবি তুলে ফেলা ইটের খোয়া দিয়েই। এ ঘটনায় ক্ষুব্ধ হয়েছে এলাকাবাসী। তারা প্রতিকার চেয়েছেন সংশ্লিষ্ট কর্তৃপক্ষের কাছে। রাস্তা নির্মাণে অনিয়মের ঘটনাটি ঘটেছে চাঁপাইনবাবগঞ্জের নাচোল উপজেলার বেনীপুর এলাকায়।  খোঁজ নিয়ে জানা গেছে, চাঁপাইনবাবগঞ্জের নাচোল-পার্বতিপুর আড্ডা সড়কের বেনীপুরে মোড় থেকে পশ্চিমে এক কিলোমিটার রাস্তা এর আগে এইচবিবি করে নাচোল ইউনিয়ন পরিষদ। ২০১৬-১৭ ও ২০১৭-১৮ অর্থবছরে দুটি প্রকল্পে ১১ লাখ টাকা ব্যয়ে এ রাস্তা নির্মাণ করেছিল সদর ইউনিয়ন পরিষদ। বর্তমানে রাস্তাটি পাকা করার উদ্যোগ নেয় উপজেলা এলজিইডি। পাকাকরণের কাজ পেয়েছে রাজশাহীর মেসার্স হাসিব এন্টারপ্রাইজ নামের একটি ঠিকাদারি প্রতিষ্ঠান। তবে সেখানে এই প্রকল্প সম্পর্কে কোনো সাইনবোর্ড ঝোলানো হয়নি।  এদিকে, রাস্তা পাকাকরণের কাজে ব্যাপক অনিয়মের অভিযোগ এনেছে এলাকাবাসী। তাঁরা জানান, পাকাকরণের জন্য ঠিকাদারি প্রতিষ্ঠান এইচবিবি রাস্তার ইটের খোয়া করে ব্যবহার করা হচ্ছে। তাদের অভিযোগ, ৪/৫ মাস পুর্বে এই ইটগুলো ভেঙে খোয়া করা হয়। ফলে খোয়াগুলোর ওপর ধূলা,…"/>
  </head>
  <body>
    <article>
      <h1>পুরনো ইটে নতুন রাস্তা!</h1>
      <address><time datetime="2019-11-24T16:21:00+00:00">24 Nov 2019, 16:21</time> by <a rel="author">চাঁপাইনবাবগঞ্জ প্রতিনিধি</a></address>
      <p>সড়কটির দৈর্ঘ্য এক কিলোমিটার। এতদিন ছিল ইট বিছানো অর্থাৎ এইচবিবি। এখন তা পাকা করা হচ্ছে। সেই পাকা সড়কের কাজ চলছে পুরনো এইচবিবি তুলে ফেলা ইটের খোয়া দিয়েই। এ ঘটনায় ক্ষুব্ধ হয়েছে এলাকাবাসী। তারা প্রতিকার চেয়েছেন সংশ্লিষ্ট কর্তৃপক্ষের কাছে। রাস্তা নির্মাণে অনিয়মের ঘটনাটি ঘটেছে চাঁপাইনবাবগঞ্জের নাচোল উপজেলার বেনীপুর এলাকায়। </p>
      <p>খোঁজ নিয়ে জানা গেছে, চাঁপাইনবাবগঞ্জের নাচোল-পার্বতিপুর আড্ডা সড়কের বেনীপুরে মোড় থেকে পশ্চিমে এক কিলোমিটার রাস্তা এর আগে এইচবিবি করে নাচোল ইউনিয়ন পরিষদ। ২০১৬-১৭ ও ২০১৭-১৮ অর্থবছরে দুটি প্রকল্পে ১১ লাখ টাকা ব্যয়ে এ রাস্তা নির্মাণ করেছিল সদর ইউনিয়ন পরিষদ। বর্তমানে রাস্তাটি পাকা করার উদ্যোগ নেয় উপজেলা এলজিইডি। পাকাকরণের কাজ পেয়েছে রাজশাহীর মেসার্স হাসিব এন্টারপ্রাইজ নামের একটি ঠিকাদারি প্রতিষ্ঠান। তবে সেখানে এই প্রকল্প সম্পর্কে কোনো সাইনবোর্ড ঝোলানো হয়নি। </p>
      <p>এদিকে, রাস্তা পাকাকরণের কাজে ব্যাপক অনিয়মের অভিযোগ এনেছে এলাকাবাসী। তাঁরা জানান, পাকাকরণের জন্য ঠিকাদারি প্রতিষ্ঠান এইচবিবি রাস্তার ইটের খোয়া করে ব্যবহার করা হচ্ছে। তাদের অভিযোগ, ৪/৫ মাস পুর্বে এই ইটগুলো ভেঙে খোয়া করা হয়। ফলে খোয়াগুলোর ওপর ধূলা, মাটি ও রাবিশে ছেয়ে আছে। সেগুলোই আবার রাস্তায় ফেলে কাজ চলছে। রাস্তা পাকাকরণে নিম্নমানের কাজ হচ্ছে বলে তাদের দাবি।</p>
      <p>এ ঘটনায় ক্ষুব্ধ প্রতিক্রিয়ায় নাচোল সদর ইউনিয়ন পরিষদ মেম্বার মকবুল হোসেন জানান, উপজেলার অনেক রাস্তা এখনো কাঁচা রয়েছে। সেগুলো কর্তৃপক্ষের নজরে পড়ল না। পড়ল এই রাস্তায়! আর এই এইচবিবি রাস্তাটি অনিয়ম করে পাকাকরণের প্রয়োজনটা কি? নাচোল ইউনিয়ন পরিষদের চেয়ারম্যান আব্দুস সালাম জানান, রাস্তায় পিচ কার্পেটিং করা হলে ইটগুলো ইউনিয়ন পরিষদ গ্রহণ করবে। কিন্তু উপজেলা পরিষদ চেয়ারম্যান সেটি করতে দেননি।</p>
      <p>অনিয়মের বিষয়ে ঠিকাদারি প্রতিষ্ঠান মেসার্স হাসিব এন্টারপ্রাইজের স্বত্বাধিকারী মোহাম্মদ হাসিবর রহমান জানান, রাস্তা নির্মাণ কাজে প্রকল্পের কোনো সাইনবোর্ড লাগে না। তবে তিনি অনিয়মের বিষয়টি এড়িয়ে গিয়ে বলেন, রাস্তা নির্মাণ কাজে যে ইট-বালু ব্যবহার করা হচ্ছে তা নিয়মের মধ্যেই করা হচ্ছে।</p>
      <p>নাচোল উপজেলা প্রকৌশলী দপ্তরের উপসহকারী প্রকৌশলী আব্দুল ওয়াহদ জানান, রাজশাহীতে অবস্থান করায় অনিয়মের বিষয়ে তার জানা নেই। ঘটনাস্থলে গিয়ে বিষয়টি দেখবেন তিনি। নাচোল উপজেলা প্রকৌশলী সাজেদুল ইসলাম জানান, রাস্তা নির্মাণে অনিয়ম দেখা গেলে ঠিকাদারি প্রতিষ্ঠানের বিরুদ্ধে আইনানুগ ব্যবস্থা নেওয়া হবে।</p>
    </article>
  </body>
</html>