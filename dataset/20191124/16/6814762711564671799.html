<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SbRWm/vstup-do-eurozony-spoluprace-s-top-09-muze-byt-problematicka-zni-z-ods"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T16:27:00+00:00"/>
    <meta property="og:title" content="Vstup do eurozóny? Spolupráce s TOP 09 může být problematická, zní z ODS"/>
    <meta property="og:description" content="Nová předsedkyně TOP 09 Markéta Pekarová Adamová se chce jasně vymezit na politické mapě. Přeje si například vstup republiky do eurozóny. Z částí ODS však zaznívá, že by to mohlo být případně problematické pro spolupráci obou stran. Naopak STAN i lidovci mluví o dalším prohlubování spolupráce."/>
  </head>
  <body>
    <article>
      <h6 class="kicker">sněm TOP 09</h6>
      <h1>Vstup do eurozóny? Spolupráce s TOP 09 může být problematická, zní z ODS</h1>
      <address><time datetime="2019-11-24T16:27:00+00:00">24 Nov 2019, 16:27</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <p>
        <b>Nová předsedkyně TOP 09 Markéta Pekarová Adamová se chce jasně vymezit na politické mapě. Přeje si například vstup republiky do eurozóny. Z částí ODS však zaznívá, že by to mohlo být případně problematické pro spolupráci obou stran. Naopak STAN i lidovci mluví o dalším prohlubování spolupráce.</b>
      </p>
      <p>„Gratuluji nové předsedkyni TOP09 M. Pekarové! Přeji ji hodně energie v její práci. Nicméně doufám, že jedna z jejích priorit, a sice přivést ČR do eurozóny, se jí nepodaří. Koruna je stabilní měna, ČR s ní bohatne. Vstup do předlužené a problematické eurozóny by byl krok zpět,“ uvedl na Twitteru ekonomický expert ODS Jan Skopeček.</p>
      <figure>
        <iframe data-src="https://twitter.com/Jan_Skopecek/status/1198551199152320512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podobně mluví i europoslanec Jan Zahradil. „Že se nové vedení <span dir="ltr">TOP 09 se otevřeně přihlásilo k euru, je paradoxně dobře (ano, myslím to vážně). Vymezili si tak zřetelně své budoucí hřiště, na němž se střetnou především s Pirátskou stranou. <span dir="ltr">A také znovu potvrdili svou zásadní nekompatibilitu s ODS</span>,“ napsal na Twitter.</span></p>
      <figure>
        <iframe data-src="https://twitter.com/ZahradilJan/status/1198624683580624898?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Předseda Petr Fiala však nadále mluví o prohlubování spolupráce: „Gratuluji Markétě Pekarové Adamové ke zvolení předsedkyní TOP 09. Věřím, že spolupráce našich stran v PS a Senátu bude pokračovat stejně tak úspěšně, jako v minulých letech.“</p>
      <figure>
        <iframe data-src="https://twitter.com/P_Fiala/status/1198531688831356929?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Spolupráce se STAN a KDU?</h3>
      <p>Také lidovci mají zájem na další spolupráci. „Blahopřeji Markétě Pekarové Adamové ke zvoleni předsedkyni TOP09. Jsou politici, kteří jsou mi blízko a v mnohém si rozumíme. Markéta k nim patří. Těším se na spolupráci. Je na čem,“ uvedl předseda lidovců na Twitteru.</p>
      <figure>
        <iframe data-src="https://twitter.com/MarekVyborny/status/1198551273542430720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Její zvolení ocenil i předseda hnutí Starostové a nezávislí (STAN) Vít Rakušan. „Tak jak jsem ji poznal za poslední dva roky ve Sněmovně, můžu s klidným srdcem říci, že bude kolegům dobrou šéfkou. A TOP 09 pod jejím vedením partnerem pro další spolupráci demokratických stran,“ napsal. Předseda Pirátů Ivan Bartoš vzkázal, že Pekarové Adamové přeje hodně sil v budoucí politické práci.</p>
      <p>Rezervovaněji se vyjádřil předseda KSČM Vojtěch Filip. „Nezbývá, než pogratulovat. Patří ke slušnému vychování popřát, je však k čemu?“ dotázal se řečnicky. V projevech na sjezdu Top 09 podle něj zazněly nástiny programu, a tím je výzva pro pravici, aby se spojila proti premiérovi a těm, kteří se TOP 09 nelíbí, nevyjímaje KSČM. „Rozhodnutí občanů, vycházející z řádných voleb, je pro ně jen cár papíru. Diktát strany, která je na hranici volitelnosti do Poslanecké sněmovny, je neuvěřitelným příkladem nadutosti a nesoudnosti,“ uvedl Filip v tiskové zprávě.</p>
      <related>
        <a href="https://echo24.cz/a/SewgZ/velka-zmena-v-top-09-z-vedeni-necekane-vypadli-pospisil-i-zenisek"/>
      </related>
    </article>
  </body>
</html>