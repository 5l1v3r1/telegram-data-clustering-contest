<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699889/%D8%A7%D9%86%D8%AA%D9%82%D8%A7%D8%AF-%D9%85%D8%AD%D8%AC%D9%88%D8%A8-%D8%A7%D8%B2-%D8%AE%D8%B5%D9%88%D8%B5%DB%8C-%D8%B3%D8%A7%D8%B2%DB%8C-%D8%A8%D8%A7%D9%86%DA%A9-%D8%B1%D9%81%D8%A7%D9%87-%D8%A8%D8%A7%D9%86%DA%A9-%D8%B9%D9%85%D9%88%D9%85%DB%8C-%D8%B1%D8%A7-%D9%86%D9%85%DB%8C%E2%80%8C%D8%AA%D9%88%D8%A7%D9%86-%D8%AE%D8%B5%D9%88%D8%B5%DB%8C-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="انتقاد محجوب از خصوصی سازی بانک رفاه/ بانک عمومی را نمی‌توان خصوصی کرد."/>
    <meta property="og:description" content="نماینده تهران در مجلس تصریح کرد: در پایان اصل 44 قانون اساسی عنوان شده است که باید واگذاری‌ها به شکل مالکیت عمومی و در اختیار دولت باشد و بر همین اساس هیچ کس نمی‌تواند این مالکیت را تغییر دهد."/>
  </head>
  <body>
    <article>
      <h1>انتقاد محجوب از خصوصی سازی بانک رفاه/ بانک عمومی را نمی‌توان خصوصی کرد.</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>نماینده تهران در مجلس تصریح کرد: در پایان اصل 44 قانون اساسی عنوان شده است که باید واگذاری‌ها به شکل مالکیت عمومی و در اختیار دولت باشد و بر همین اساس هیچ کس نمی‌تواند این مالکیت را تغییر دهد.</b>
      </p>
      <figure>
        <img src="https://cdn.asriran.com/files/fa/news/1398/9/3/1040078_648.jpg"/>
      </figure>
      <p>نماینده تهران در مجلس با اعتقاد به وجود دست‌های پشت پرده واگذاری بانک رفاه گفت: بانک عمومی را نمی‌توان خصوصی کرد.</p>
      <p>علیرضا محجوب نماینده تهران در مجلس شورای اسلامی در گفت‌وگو با فارس، درباره واگذاری بانک رفاه گفت: ما اجرای اصل 44 قانون اساسی را به صورت‌های مختلف داشته‌ایم که بار اول مربوط به بانک‌ها بوده و در اجرای آن بی‌دقتی کرده‌ایم.</p>
      <p>وی افزود: روز اولی که بحث واگذاری بانک رفاه مطرح بود نسبت به آن اعتراض کردیم و گفتیم این بانک صاحب دارد و کارگران متولی اصلی این بانک هستند.</p>
      <p>نماینده تهران در مجلس تصریح کرد: در پایان اصل 44 قانون اساسی عنوان شده است که باید واگذاری‌ها به شکل مالکیت عمومی و در اختیار دولت باشد و بر همین اساس هیچ کس نمی‌تواند این مالکیت را تغییر دهد.</p>
      <p>محجوب با بیان اینکه می‌خواهند مالکیت بانک رفاه که هیچ گاه خصوصی نبوده است و همواره عمومی محسوب می‌شده را واگذار کنند، خاطرنشان کرد: متاسفانه دست‌هایی در کار است که بانک رفاهی که همواره عمومی بوده را خصوصی کنند، در حالی که در بحث واگذاری‌ها بانک‌های دولتی همچنان بر اساس همان نوع مالکیت هستند.</p>
      <p>وی ادامه داد: بارها اعتراض کردیم که بانک رفاه که بخشی از اموال عمومی جامعه محسوب می‌شود و از ابتدا هم دولتی کردن آن خلاف بوده است، نباید این خلاف تکرار شود، در حالی که به نظر می‌رسد این گونه است.</p>
      <p>نماینده تهران در مجلس اظهار داشت: ممکن است که شورای نگهبان واگذاری این بانک با توجه به اینکه سهام آن در اختیار کارگران است ایراد بگیرد.</p>
    </article>
  </body>
</html>