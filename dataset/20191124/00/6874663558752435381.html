<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774400,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="הפועלים ושורת מוסדיים יעניקו מימון של כ-1.65 מיליארד שקל לרכישת אלון תבור"/>
    <meta property="og:description" content="חבילת המימון תינתן לקבוצת MRC המורכבת ממבטח שמיר, PMEC ישראל ורפק אנרגיה מקבוצת ג'נריישן קפיטל, שרכשה את תחנת הכוח מחברת החשמל בכ-1.9 מיליארד שקל"/>
  </head>
  <body>
    <article>
      <h1>הפועלים ושורת מוסדיים יעניקו מימון של כ-1.65 מיליארד שקל לרכישת אלון תבור</h1>
      <h2>חבילת המימון תינתן לקבוצת MRC המורכבת ממבטח שמיר, PMEC ישראל ורפק אנרגיה מקבוצת ג'נריישן קפיטל, שרכשה את תחנת הכוח מחברת החשמל בכ-1.9 מיליארד שקל</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ליאור גוטמן</a></address>
      <p>בנק הפועלים וגופים מוסדיים יעניקו לקבוצת MRC חבילת מימון בהיקף של כ-1.65 מיליארד שקל לרכישת תחנת הכוח אלון תבור.</p>
      <p>קבוצת MRC מורכבת מחברת מבטח שמיר, חברת התשתיות הסינית הממשלתית PMEC ישראל וחברת רפק אנרגיה מקבוצת ג'נריישן קפיטל. שלושתן יחד רכשו לפני מספר חודשים את תחנת הכוח אלון תבור מידי חברת החשמל בכ-1.9 מיליארד שקל. MRC תקבל בעלות על תחנת הכח ב-3 בדצמבר 2019 והיא תייצר עד כ-600 מגה וואט, שהם כ-4.4% מכוח הייצור של חברת החשמל.</p>
      <p>תחנת הכוח אלון תבור היא תחנת הכוח הראשונה מתוך חמשת תחנות הכוח שהיא מחוייבת למכור כחלק מהרפורמה שם. <a href="https://www.calcalist.co.il/local/articles/0,7340,L-3773971,00.html">כפי שנחשף בכלכליסט</a> עלות הרכישה תגלגל בחלקה לצרכני החשמל, זאת בשל העובדה שקבוצת MRC רכשה את אתר אלון תבור במחיר שגבוה ביותר ממיליארד שקל מהשווי בספרי חברת החשמל.</p>
      <figure>
        <img src="https://images1.calcalist.co.il/PicServer2/20122005/490510/YE0712144_l.jpg"/>
        <figcaption>אזור תחנת הכוח ב אלון תבור <br/>צילום: ערן יופי כהן</figcaption>
      </figure>
      <p>את חבילת המימון הוביל כאמור בנק הפועלים, שהקים קונסורציום שכולל את מגדל, עמיתים, מנורה והבנק האוסטרי Kommunalkredit Austria. על פי דיווחי החברות לבורסה "סכום המימון נקוב במטבע האירו ויישא ריבית שנתית בשיעור המצוי בטווח של 2-3% מעל מדד ה- Swap Euro", כאשר "סכום המימון ייפרע בתשלומים רבעוניים (קרן וריבית), כאשר תשלום הפירעון האחרון יבוצע בחלוף 14 שנים ושלושה חודשים". מאיר שמיר, מנכ״ל חברת מבטח שמיר, ארז בלשה, יו"ר MRC ומנכ״ל ג׳נריישן קפיטל וג׳ייסון ליו - מנכ"ל חברת PMEC ישראל אמרו שהם מתכננים להפעיל את תחנת הכוח תוך הרחבת פעילות ייצור החשמל במסגרת הקבוצה. יצוין כי תחנת הכוח נמכרה עם אפשרות להגדיל את כושר הייצור שלה בכשליש מההספק המותקן כיום. בבנק הפועלים הובילה את העסקה רחלי מלח ממערך מימון פרויקטים בניהולו של ליאור מנצר. את הסגירה הפיננסית מטעם MRC הוביל שגיא בן סימון מחברת הייעוץ הפיננסי Beta Finance.</p>
    </article>
  </body>
</html>