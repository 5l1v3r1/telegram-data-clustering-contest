<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/lifestyle/auto/170777/video-teslin-kamionet-izgleda-kao-izasao-filma"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T00:16:00+00:00"/>
    <meta property="og:title" content="(VIDEO) Teslin kamionet izgleda kao da je izašao iz SF filma!"/>
    <meta property="og:description" content="Ilon Mask je još jednom uspeo da iznenadi svet, jer retko ko je mogao i da zamisli da će Tesla Cybertruck izgledati ovako."/>
  </head>
  <body>
    <article>
      <h1>(VIDEO) Teslin kamionet izgleda kao da je izašao iz SF filma!</h1>
      <h2>Ilon Mask je još jednom uspeo da iznenadi svet, jer retko ko je mogao i da zamisli da će Tesla Cybertruck izgledati ovako.</h2>
      <address><time datetime="2019-11-24T00:16:00+00:00">24 Nov 2019, 00:16</time> by <a rel="author">b92.net, Republika</a></address>
      <p>Prvi čovek Tesle predstavio je prošle noći na svečanosti u Kalfiforniji dugo najavljivani električni kamionet – Cybertruck.</p>
      <p>Međutim, ni koncept ovog vozila od pre par godina, a ni brojni tizeri i spekulativni renderi koji su proteklih dana kružili Internetom nisu mogli da nas pripreme na ono što dolazi.</p>
      <p>Pre svega, na nesvakidašnji dizajn kamioneta koji liči na sve drugo – samo ne na kamionet. Njegova klinasta forma, sa potpuno ravnim površinama i oštrim ivicama, bez zaobljenih, mekanih linija koje krase ostale Tesla modele, odudara od svega što je američki proizvođač do sada napravio.</p>
      <p>Cybertruck po dizajnu više podseća na neko vojno "stelt" vozilo, ili automobil budućnosti kako su ga 80-tih godina prošlog veka zamišljali u holivudskim SF filmovima. Ali, Cybertruck nije fikcija – već realnost, produkcijski model koji će se na putevim naći 2021. godine.</p>
      <figure>
        <iframe src="https://www.youtube.com/embed/ECqfOxduXQo" width="660" height="400" data-service="Youtube" scrolling="no"/>
      </figure>
      <p>A kada se pojavi na ulicama, biće to jednistveno vozilo, koje nećete moći da pomešate sa nekim drugim automobilom.</p>
      <p>Osim svojim izgledom, Tesla Cybertruck će se od ostalih vozila razlikovati i po specifičnom materijalu od koga je napravljena karoserija ovog kamioneta.</p>
      <p>Kako je na premijeri izjavio Ilon Mask, paneli automobila su izrađeni od nerđajućeg čelika i otporni su na orebotine i fizička oštećenja, što je demonstrirano na licu mesta udarcima maljem po karoseriji. Osim toga, kako kaže, čelični paneli su otporni na metke prečnika do 9 mm.</p>
      <p>Ipak, podaci o performansama su ono što više zanima zaljubljenike u Tesline modele od balsitičke zaštite vozila. Mask je protekle noći otkrio neke preliminarne tehničke detalje.</p>
      <p>Tako je, recimo, naveo da će Cybertruck – u svojoj najsnažnijom verziji sa pogonom na sva 4 točka – moći da ubrza od 0 do 60 milja na sat (0-96 km/h) za svega 2,9 s.</p>
      <p>Rastojanje od četvrt milje (oko 400 metara), iz stanja mirovanja prelaziće za 10,8 sekundi, dok će, prema rečima samog Maska, automobil biti u stanju da "skreće kao po šinama".</p>
      <p>Tesla će kupcima ponuditi tri verzije, a najefikasnija varijanta kamioneta moći će da pređe preko 500 milja (više od 800 km!) sa jednim punjenjem baterija, što je zaista izvanredan rezultat.</p>
      <p>Sa druge strane, bazični model imaće autonomiju od solidnih 250 milja (preko 400 km).</p>
      <figure>
        <iframe src="https://www.youtube.com/embed/EGuc7Z1RfsQ" width="660" height="400" data-service="Youtube" scrolling="no"/>
      </figure>
      <p>Cybertruck će standardno biti opremljen adaptivnim vazdušnim ogibljenjem, zahvaljujući kome će moći da ima klirens od čak 40 cm.</p>
      <p>Ovaj podesivi sistem oslanjanja će omogućiti da karoserija vozila “leži” nisko kada se kreće po auto-putu, ali i da se dovoljno izdigne da savlada i najteže terene.</p>
      <p>S obzirom da je Cybertruck ipak kamionet, koji će se koristiti kao radno vozilo, važno je napomenuti da on zadovoljava standarde svoje klase, s obzirom da je na raspolaganju tovarni prostor dužine oko 2 metra, dok je nosivost blizu 1,6 tona. Osim toga, Cybertruck može da povuče prikolicu mase do 6,3 tone.</p>
      <p>Ove karakteristike su iste, bez obzira na konfiguraciju vozila, odnosno da li je u pitanju verzija sa jednim, dva ili tri elektromotora, i nezavisno od toga da je reč o varijanti sa zadnjim ili pogonom na sva 4 točka.</p>
      <p>Što se tiče terenske vožnje, napadni ugao koji Cybertruck može da savlada iznosi 35 stepeni, a silazni 28 stepeni.</p>
      <p>Mask je na promociji kamioneta otkrio i neke detalje o ceni, pa će tako osnovni model u SAD koštati od 39.900 dolara. U pitanju je verzija sa jednim elektromotorom, zadnjim pogonom i autonomijom od preko 250 milja. Bazični model će 0-60 milja na sat ubrzavati za 6,5 s.</p>
      <p>Ni top verzija sa tri elektromotora, pogonom na sva 4 točka i autonomijom od preko 500 milja neće biti drastično skuplja – kupci koji žele da njihov Cybertruck ubrzava do stotke za oko 3 sekunde, moraće za to zadovoljstvo da plate 69.000 dolara.</p>
      <p>Mask je najavio da Tesla već sad počinje da prima narudžbine za Cybertruck, a prve isporuke kupcima planirane su za kraj 2021. godine.</p>
      <related>
        <h4>Pročitajte još:</h4>
        <a href="http://republika.rs/lifestyle/auto/165228/Vozaci-moraju-menjaju-tablice-saobracajnu-Rok-istice-racunica-ovolika"/>
        <a href="http://republika.rs/lifestyle/auto/170547/Objavio-oglas-prodaje-automobil-kad-vidite-razlog-ZAPLAKACETE-SMEHA"/>
        <a href="http://republika.rs/lifestyle/auto/170198/Zabrinjavajuce-istrazivanje-Vranjanci-ispustaju-telefon-dok-voze-evo-kakva-situacija-drugim-gradovima-Srbiji"/>
        <a href="http://republika.rs/lifestyle/auto/168236/Saveti-vozace-zimskim-danima-OVO-posebno-obratite-paznju"/>
        <a href="http://republika.rs/lifestyle/auto/166294/Evo-sta-znaci-oznaka-koje-prave-zimske-gume-kako-prepoznate-najbolje"/>
      </related>
    </article>
  </body>
</html>