<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200641"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="‘হাসানপুর সেতু’তে ঘুচলো হাওরের দুঃখ"/>
    <meta property="og:description" content="হাওরের সাবমার্সিবল সড়কের কল্যাণে শুকনো মৌসুমে কিশোরগঞ্জ জেলা সদর থেকে করিমগঞ্জের চামড়াঘাট ও বালিখলা হয়ে চং-নোয়াগাঁও থেকে মিঠামইন পর্যন্ত প্রতিদিন শ’ শ’ মানুষ মোটরসাইকেল ও অন্যান্য যানবাহনে চলাচল করেন। কিন্তু মিঠামইন উপজেলার গোপদিঘী ইউনিয়নের হাসানপুর গ্রামের পাশ দিয়ে বয়ে যাওয়া গড়াভাঙ্গা নদীতে সেতু না থাকায় সড়ক যোগাযোগ কার্যত বিচ্ছিন্ন ছিল। এই সড়কে চলাচলকারী মানুষ এমনকি মোটরসাইকেলের মতো হালকা যানকেও ঝুঁকি নিয়ে খেয়ানৌকায় করে নদীটি পার হতে হতো। খেয়া পারাপারে দুর্ভোগ আর ভোগান্তির কারণে নিরবচ্ছিন্ন সড়ক যোগাযোগে মিঠামইনবাসীর ‘দুঃখ’ হয়ে ওঠে গড়াভাঙ্গা নদীটি। অবশেষে সড়ক যোগাযোগ নিয়ে মিঠামইনবাসীর সেই দুঃখ ঘুচেছে। গড়াভাঙ্গা নদীর উপর নির্মাণ করা হয়েছে ১৫৬.৭২ মিটার দীর্ঘ একটি সেতু। ২৩ কোটি ৪৮ লাখ টাকা ব্যয়ে নবনির্মিত দৃষ্টিনন্দন এই সেতুটি বর্ষা মৌসুমে নজর কেড়েছে দর্শনার্থীদের। প্রতিদিন সকাল-সন্ধ্যা হাসানপুর সেতুটিতে ভিড় জমাতেন হাজারো মানুষ। বহুল আকাঙ্ক্ষিত এই সেতুটি এবার জন ও যান চলাচলের জন্য উন্মুক্ত করে দেয়া হয়েছে। শনিবার আনুষ্ঠানিকভাবে নবনির্মিত এই সেতুটির উদ্বোধন করেছেন কিশোরগঞ্জ-৪ (ইটনা-মিঠামইন-অষ্টগ্রাম) আসনের সংসদ সদস্য…"/>
  </head>
  <body>
    <article>
      <h1>‘হাসানপুর সেতু’তে ঘুচলো হাওরের দুঃখ</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">আশরাফুল ইসলাম, কিশোরগঞ্জ থেকে</a></address>
      <p>হাওরের সাবমার্সিবল সড়কের কল্যাণে শুকনো মৌসুমে কিশোরগঞ্জ জেলা সদর থেকে করিমগঞ্জের চামড়াঘাট ও বালিখলা হয়ে চং-নোয়াগাঁও থেকে মিঠামইন পর্যন্ত প্রতিদিন শ’ শ’ মানুষ মোটরসাইকেল ও অন্যান্য যানবাহনে চলাচল করেন। কিন্তু মিঠামইন উপজেলার গোপদিঘী ইউনিয়নের হাসানপুর গ্রামের পাশ দিয়ে বয়ে যাওয়া গড়াভাঙ্গা নদীতে সেতু না থাকায় সড়ক যোগাযোগ কার্যত বিচ্ছিন্ন ছিল। এই সড়কে চলাচলকারী মানুষ এমনকি মোটরসাইকেলের মতো হালকা যানকেও ঝুঁকি নিয়ে খেয়ানৌকায় করে নদীটি পার হতে হতো। খেয়া পারাপারে দুর্ভোগ আর ভোগান্তির কারণে নিরবচ্ছিন্ন সড়ক যোগাযোগে মিঠামইনবাসীর ‘দুঃখ’ হয়ে ওঠে গড়াভাঙ্গা নদীটি। অবশেষে সড়ক যোগাযোগ নিয়ে মিঠামইনবাসীর সেই দুঃখ ঘুচেছে। গড়াভাঙ্গা নদীর উপর নির্মাণ করা হয়েছে ১৫৬.৭২ মিটার দীর্ঘ একটি সেতু। ২৩ কোটি ৪৮ লাখ টাকা ব্যয়ে নবনির্মিত দৃষ্টিনন্দন এই সেতুটি বর্ষা মৌসুমে নজর কেড়েছে দর্শনার্থীদের। প্রতিদিন সকাল-সন্ধ্যা হাসানপুর সেতুটিতে ভিড় জমাতেন হাজারো মানুষ।</p>
      <p>বহুল আকাঙ্ক্ষিত এই সেতুটি এবার জন ও যান চলাচলের জন্য উন্মুক্ত করে দেয়া হয়েছে। শনিবার আনুষ্ঠানিকভাবে নবনির্মিত এই সেতুটির উদ্বোধন করেছেন কিশোরগঞ্জ-৪ (ইটনা-মিঠামইন-অষ্টগ্রাম) আসনের সংসদ সদস্য সড়ক পরিবহন ও সেতু মন্ত্রণালয় সম্পর্কিত সংসদীয় স্থায়ী কমিটির সদস্য রেজওয়ান আহাম্মদ তৌফিক। দুপুরে প্রধান অতিথি হিসেবে ফলক উন্মোচনের মাধ্যমে তিনি সেতুটির আনুষ্ঠানিক উদ্বোধন করেন। উদ্বোধন শেষে দোয়া ছাড়াও এ উপলক্ষে এক আলোচনা সভার আয়োজন করা হয়। কিশোরগঞ্জ সড়ক বিভাগের নির্বাহী প্রকৌশলী মো. রাশেদুল আলমের সভাপতিত্বে অনুষ্ঠানে বিশেষ অতিথি ছিলেন উপজেলা সহকারী কমিশনার (ভূমি) আলী নূর খান, মিঠামইন থানার ভারপ্রাপ্ত কর্মকর্তা (ওসি) মো. জাকির রব্বানী, উপজেলা আওয়ামী লীগের সাধারণ সম্পাদক সমীর কুমার বৈষ্ণব, ইটনা উপজেলা আওয়ামী লীগের সাধারণ সম্পাদক অ্যাডভোকেট মো. খলিলুর রহমান, গোপদিঘী ইউনিয়ন আওয়ামী লীগের সভাপতি আসাদ আলী মাস্টার, ভারপ্রাপ্ত সাধারণ সম্পাদক গোলাপ মিয়া, উপজেলা ছাত্রলীগের সাধারণ সম্পাদক হাসান উল্লাহ প্রমুখ। এ সময় এলাকার গণ্যমান্য ব্যক্তিবর্গ ছাড়াও আওয়ামী লীগ ও অঙ্গসংগঠনের বিপুল সংখ্যক নেতাকর্মী উপস্থিত ছিলেন। ২০১৭ সালের ২৯শে নভেম্বর আনুষ্ঠানিকভাবে সেতুটির নির্মাণ কাজের উদ্বোধন করেছিলেন রেজওয়ান আহাম্মদ তৌফিক এমপি। সেতু ছাড়াও সেখানে ১.১৭ কিলোমিটার অলওয়েদার সড়ক ও ১.৬৫ কিলোমিটার সাবমার্চেবল সড়ক নির্মাণ করা হয়েছে।</p>
      <p>সংশ্লিষ্টরা বলছেন, হাওর উপজেলা মিঠামইনের সঙ্গে কিশোরগঞ্জ জেলা সদরের সড়কপথে যোগাযোগ নিরবচ্ছিন্ন করার লক্ষ্যে সেতু ও সড়ক নির্মাণ প্রকল্পটি হাতে নেয়া হয়েছিল। প্রকল্পটির নির্মাণ কাজ শেষ হওয়ায় এই সড়কে চলাচলকারী মানুষের দুর্ভোগ ও ভোগান্তি কমবে এবং সহজে জেলা সদরের সঙ্গে যোগাযোগ রক্ষা সম্ভব হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>