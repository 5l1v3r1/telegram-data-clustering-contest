<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/maharashtra-congress-ncp-shivsena/836426"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T00:26:17+00:00"/>
    <meta property="og:title" content="ഹർജി ഇന്ന് 11.30 ന് പരിഗണിക്കും; കോൺ. ‐ ശിവസേന ‐ എൻസിപി സഖ്യം സുപ്രീംകോടതിയിൽ"/>
    <meta property="og:description" content="മഹാരാഷ്‌ട്രയിൽ 24 മണിക്കൂറിനകം ഭൂരിപക്ഷം തെളിയിക്കാന്‍ ..."/>
  </head>
  <body>
    <article>
      <h1>ഹർജി ഇന്ന് 11.30 ന് പരിഗണിക്കും; കോൺ. ‐ ശിവസേന ‐ എൻസിപി സഖ്യം സുപ്രീംകോടതിയിൽ</h1>
      <address><time datetime="2019-11-24T00:26:17+00:00">24 Nov 2019, 00:26</time> by <a rel="author">സ്വന്തം ലേഖകൻ</a></address>
      <p>ന്യൂഡൽഹി &gt; മഹാരാഷ്‌ട്രയിൽ 24 മണിക്കൂറിനകം ഭൂരിപക്ഷം തെളിയിക്കാന്‍ ന്യൂനപക്ഷസർക്കാരിനോട് നിര്‍ദേശിക്കണമെന്നാവശ്യപ്പെട്ട് ശിവസേന, എൻസിപി, കോൺഗ്രസ്‌ സഖ്യം സുപ്രീംകോടതിയിൽ ഹർജി നൽകി. ഞായറാഴ്‌ച 11.30ന്‌ പരിഗണിക്കും</p>
      <p>
        <b>കീഴ്‌‌വക്കം ലംഘിച്ചു</b>
      </p>
      <p>കേന്ദ്രമന്ത്രിസഭയുടെ തീരുമാനമില്ലാതെ രാഷ്ട്രപതിഭരണം ഞൊടിയിടയില്‍ പിൻലിച്ചാണ്‌ ഫഡ്‌നാവിസിന്‌ അധികാരമേൽക്കാൻ അവസരമൊരുക്കിയത്‌. രാഷ്ട്രപതിഭരണം പിൻവലിക്കാൻ ഗവർണറുടെ ശുപാർശയ്‌ക്ക്‌ അനുമതി നൽകുന്നതിന്‌ കേന്ദ്രമന്ത്രിസഭയ്‌ക്കുള്ള അധികാരം ഉപയോഗിക്കാൻ പ്രധാനമന്ത്രിയെ അനുവദിക്കുന്ന 12–-ാം ചട്ടം ഇതിനായി പ്രയോജനപ്പെടുത്തി. പുലര്‍ച്ചെ 5.40ന്‌ വിജ്ഞാപനത്തില്‍ രാഷ്ട്രപതി ഒപ്പുവച്ചു. രാഷ്ട്രപതിഭരണം അവസാനിപ്പിച്ചുള്ള വിജ്ഞാപനം പുറത്തിറങ്ങിയത്‌ ഒമ്പതിനും.</p>
      <p>
        <b>തുടക്കമിങ്ങനെ</b>
      </p>
      <p>വെള്ളിയാഴ്ച രാത്രി അമിത്‌ ഷാ ഔദ്യോ​ഗികവസതിയിലെത്തി പ്രധാനമന്ത്രിയെ സന്ദര്‍ശിക്കുന്നു. ഗവർണർ ഭഗത്‌സിങ്‌ കോശ്‌യാരി ഡൽഹി യാത്ര റദ്ദാക്കി മുംബൈയിൽ തങ്ങി. അജിത്‌ പവാറുമായി ബിജെപി ഇടപാട്‌ ഉറപ്പിച്ചശേഷം ശനിയാഴ്‌ച പുലർച്ചെ 2.10ന്‌ ഗവർണറുടെ സെക്രട്ടറിക്ക്‌ ഡൽഹിയിൽനിന്ന്‌ സന്ദേശം ലഭിച്ചു. രാവിലെ 6.30ന്‌ സത്യപ്രതിജ്ഞയ്‌ക്കുള്ള തയ്യാറെടുപ്പ്‌ നടത്താനായിരുന്നു നിർദേശം. 7.30ന്‌ സത്യപ്രതിജ്ഞ നടത്താമെന്ന് രാജ്‌ഭവൻ അറിയിച്ചു. 5.30ന്‌ ഫഡ്‌നാവിസും അജിത്‌ പവാറും രാജ്‌ഭവനിലെത്തി. 7.50ന്‌ സത്യപ്രതിജ്ഞാ. വിവരം പുറത്തുവന്നത്‌ 8.10ന്. 8.40ന്‌ മോഡി മുഖ്യമന്ത്രിയെയും ഉപമുഖ്യമന്ത്രിയെയും അഭിനന്ദിച്ചു.</p>
      <p>
        <b>എന്‍സിപി പിളര്‍ന്നിട്ടില്ല</b>
      </p>
      <p>എന്‍സിപിയുടെ 54 എംഎല്‍എമാരില്‍ അജിത്‌ പവാറിനൊപ്പം നാലുപേര്‍ മാത്രമാണുള്ളതെന്നാണ് റിപ്പോര്‍ട്ട്. സത്യപ്രതിജ്ഞാചടങ്ങില്‍ പങ്കെടുത്ത ഏഴ് എന്‍സിപി എംഎല്‍എമാര്‍ ശനിയാഴ്ച വൈകിട്ട് എൻസിപി അധ്യക്ഷൻ ശരദ്പവാര്‍ വിളിച്ച യോ​ഗത്തിനെത്തി. അജിത്‌ പവാറിന്റെ വിശ്വസ്‌തനായിരുന്ന ധനഞ്‌ജയ്‌ മുണ്ടെയും ഇക്കൂട്ടത്തിലുണ്ട്. നിയമസഭാ കക്ഷി നേതാവ്‌ സ്ഥാനത്തുനിന്ന്‌ അജിത്‌ പവാറിനെ നീക്കി. ദിലീപ്‌ പാട്ടിലിനെ പുതിയ നേതാവായി തെരഞ്ഞെടുത്തു. കോൺഗ്രസിന്റെ 44 എംഎൽഎമാരെയും ജയ്‌പൂരിലേക്ക് മാറ്റി.</p>
      <p>
        <b>അട്ടിമറിയുടെ 30 ദിവസം</b>
      </p>
      <p>ഒക്ടോബർ 24ന്‌ നിയമസഭാതരഞ്ഞെടുപ്പുഫലം വന്നു. ഒറ്റക്കക്ഷിയായി ആർക്കും ഭൂരിപക്ഷമില്ല. ബിജെപി–-ശിവസേന സഖ്യത്തിന്‌ ഭൂരിപക്ഷം. മുഖ്യമന്ത്രിപദം രണ്ടരവർഷം വീതം പങ്കിടണമെന്ന ശിവസേനയുടെ ആവശ്യം ദേവേന്ദ്രഫഡ്‌നാവിസ്‌ തള്ളി. തർക്കം അവസാനിപ്പിക്കാൻ അമിത്‌ ഷാ ഇടപെട്ടെങ്കിലും ശിവസേന ഉറച്ചുനിന്നു. ശിവസേനയുമായി സഖ്യസാധ്യത സൂചനയുമായി കോൺഗ്രസും എൻസിപിയും. നിയമസഭയുടെ കാലാവധി അവസാനിക്കാൻ നാലുദിവസം ശേഷിക്കെ നവംബർ എട്ടിന്‌ ദേവേന്ദ്ര ഫഡ്‌നാവിസ്‌ മുഖ്യമന്ത്രിസ്ഥാനം രാജിവച്ചു.</p>
      <p>സർക്കാരുണ്ടാക്കാൻ നവംബർ ഒമ്പതിന്‌ ബിജെപിക്ക്‌ ഗവർണറുടെ ക്ഷണം. 48 മണിക്കൂറിനകം ഭൂരിപക്ഷം തെളിയിക്കണം. അംഗബലമില്ലാത്തതിനാൽ സർക്കാരുണ്ടാക്കാനില്ലെന്ന്‌ ബിജെപി. 10ന്‌ ശിവസേനയ്‌ക്ക്‌ ക്ഷണം. 24 മണിക്കൂർ സമയപരിധി. എംഎൽഎമാരുടെ പിന്തുണക്കത്ത്‌ നൽകാൻ രണ്ട്‌ ദിവസംകൂടി ശിവസേന ആവശ്യപ്പെടുന്നു. <br/>11 ന്‌- രാത്രി എട്ടിന്‌ എൻസിപിക്ക്‌ ഗവർണറുടെ ക്ഷണം.</p>
      <p>എൻസിപിക്ക്‌ നൽകിയ 24 മണിക്കൂർ സമയം അവസാനിക്കുന്നതിനുമുമ്പ്‌ 12 ന്‌ പകൽ രണ്ടോടെ രാഷ്ട്രപതി ഭരണം പ്രഖ്യാപിച്ചു. <br/>നവംബർ 22ന്‌ ശിവസേന–- എൻസിപി–- കോൺഗ്രസ്‌ പുരോഗമനസഖ്യം രൂപീകരിക്കാൻ ധാരണ. ശിവസേന അധ്യക്ഷൻ ഉദ്ധവ്‌ താക്കറേയെ മുഖ്യമന്ത്രിയാക്കാൻ തീരുമാനം. 23ന്‌ ഗവർണറെ കാണുമെന്ന്‌ പ്രഖ്യാപനം.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/maharashtra-bjp-politics/836513"/>
        <a href="https://www.deshabhimani.com/news/national/supreme-court-on-maharashtra/836501"/>
        <a href="https://www.deshabhimani.com/news/national/maharashtra-supreme-court/836498"/>
        <a href="https://www.deshabhimani.com/news/kerala/dog-brutally-attacked-congress-arrest/836451"/>
        <a href="https://www.deshabhimani.com/news/national/no-one-from-ncp-will-support-bjp/836313"/>
        <a href="https://www.deshabhimani.com/news/national/sarath-powar-on-maharashtra-issue/836308"/>
        <a href="https://www.deshabhimani.com/news/kerala/ncp-maharashtra-issue-t-p-peethambaran-s-statement/836306"/>
        <a href="https://www.deshabhimani.com/news/kerala/news-kerala-22-11-2019/836218"/>
        <a href="https://www.deshabhimani.com/news/national/maharashtra-government-formation-shivsena/835653"/>
        <a href="https://www.deshabhimani.com/news/national/jallianwala-bagh-trust/835465"/>
      </related>
    </article>
  </body>
</html>