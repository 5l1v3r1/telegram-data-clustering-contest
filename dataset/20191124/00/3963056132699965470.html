<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/civitavecchia/ladispoli_piove_nel_teatro_marco_vannini_lo_spazio_e_inagibile_spettacoli_annullati-4883665.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ladispoli, piove nel teatro Marco Vannini: lo spazio è inagibile, spettacoli annullati"/>
    <meta property="og:description" content="Piove all’interno del teatro di Ladispoli Marco Vannini: annullati tutti gli eventi programmati da tempo. Doccia fredda per i promotori delle varie iniziative costretti a trovare un altro..."/>
  </head>
  <body>
    <article>
      <h1>Ladispoli, piove nel teatro Marco Vannini: lo spazio è inagibile, spettacoli annullati</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Emanuele Rossi</a></address>
      <p>Piove all’interno del teatro di Ladispoli Marco Vannini: annullati tutti gli eventi programmati da tempo. Doccia fredda per i promotori delle varie iniziative costretti a trovare un altro luogo. Intanto oggi è stato cancellato il concerto dell’orchestra giovanile “Massimo Freccia” guidata dal direttore Massimo Bacci. I musicisti avrebbero dovuto iniziare a suonare alle ore 18.30 ma la struttura però è inagibile per infiltrazioni d’acqua e non si sa ancora quando l’opera sinfonica verrà recuperata. «Il teatro è momentaneamente oggetto di lavori di manutenzione straordinaria necessari a seguito di sopralluogo dell'ufficio comunale competente», è quanto riportato da una nota stampa dell’amministrazione comunale di Ladispoli.</p>
      <p>E nel teatro Vannini di via Yvon de Begnac è saltata anche la celebrazione della “Giornata internazionale contro la violenza sulle donne” in programma il 25 novembre. L’appuntamento, molto atteso dalle varie associazioni schierate al fianco del popolo femminile, si terrà in aula consiliare alle ore 18. Attualmente è l’unico spazio teatrale del Comune visto che il centro giovanile di viale Mediterraneo è diventato un magazzino per associazioni di volontariato in ambito sociale e soprattutto l’Auditorium della via Settevene Palo non è ancora aperto al pubblico nonostante fosse stato inaugurato anni fa dalla precedente amministrazione comunale. Un’opera però realizzata a metà persino senza riscaldamenti. Tanto che durante un evento canoro i musicisti dovettero suonare con le stufe, sciarpe e cappotti. L’attuale giunta comunale – come confermato alcune settimane fa dall’assessore alla Cultura, Marco Milani – sta lavorando per portare avanti l’iter di riqualificazione della struttura che avrà a disposizione anche il cinema. </p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/roma/news/lazio_maltempo_allerta_roma-4881860.html"/>
      </related>
    </article>
  </body>
</html>