<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939370/%DA%A9%D8%A7%D9%85%D8%A8%DA%A9-%D8%AF%D8%B1%D8%A7%D9%85%D8%A7%D8%AA%DB%8C%DA%A9-%D9%81%D9%84%D8%A7%D9%85%DB%8C%D9%86%DA%AF%D9%88-%D9%88-%D9%81%D8%AA%D8%AD-%D9%84%D8%A8%DB%8C%D8%B1%D8%AA%D8%A7%D8%AF%D9%88%D8%B1%D8%B3-%D8%A8%D8%A7-%D8%AA%D8%A8%D8%AF%DB%8C%D9%84-%D8%A8%D8%A7%D8%AE%D8%AA-%D8%A8%D9%87-%D8%A8%D8%B1%D8%AF-%D8%AF%D8%B1-%DB%B2%D8%AF%D9%82%DB%8C%D9%82%D9%87-%D8%A2%D8%AE%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="کامبک دراماتیک فلامینگو و فتح لبیرتادورس با تبدیل باخت به برد در ۲دقیقه آخر"/>
    <meta property="og:description" content="ریورپلاته سال قبل در دو دیدار رفت و برگشت پرماجرا توانست دشمن قدیمی، بوکا جونیورز را شکست بدهد و عنوان قهرمانی جام لیبرتادورس را از آن خود کند اما بامداد امروز مقابل فلامینگوی برزیل در دو دقیقه آخر زانو زد"/>
  </head>
  <body>
    <article>
      <h1>کامبک دراماتیک فلامینگو و فتح لبیرتادورس با تبدیل باخت به برد در ۲دقیقه آخر</h1>
      <h2>ریورپلاته دست خالی به آرژانتین برگشت</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>ریورپلاته سال قبل در دو دیدار رفت و برگشت پرماجرا توانست دشمن قدیمی، بوکا جونیورز را شکست بدهد و عنوان قهرمانی جام لیبرتادورس را از آن خود کند اما بامداد امروز مقابل فلامینگوی برزیل در دو دقیقه آخر زانو زد</i>
      </p>
      <p>تیم برزیلی در فینال جام باشگاه های آمریکای جنوبی، با بردی دراماتیک و باورنکردنی جام قهرمانی را بالای سر برد.</p>
      <p>به گزارش تابناک ورزشی، ریورپلاته که سال گذشته با پیروزی رویایی مقابل بوکاجونیورز، قهرمان کوپا لیبرتادورس شده بود، در فینال امسال هم با گل دقیقه 15 بورره تا دفاع از عنوان قهرمانی اش فاصله چندانی نداشت اما دو گل از گابریل باربوسا در دقایق 89 و 90، عنوان قهرمانی را نصیب فلامینگو کرد. </p>
      <figure>
        <img src="https://static.farakav.com/files/pictures/thumb/01453338.jpg"/>
      </figure>
      <p>ریورپلاته سال قبل در دو دیدار رفت و برگشت پرماجرا توانست دشمن قدیمی، بوکا جونیورز را شکست بدهد و عنوان قهرمانی جام لیبرتادورس را از آن خود کند. وقتی سانتوس بوره در دقیقه 15 دیدار امشب، روی پاس ایگناسیو فرناندس، گل اول بازی را به ثمر رساند، به نظر می رسید شاگردان مارسلو گایاردو با یک قهرمانی دیگر در این رقابت ها فاصله چندانی ندارند.</p>
      <p>به ویژه اینکه هرچه از زمان بازی سپری می شد، تلاش بازیکنان فلامینگو برای زدن گل تساوی ثمری نداشت. در حالی که به نظرمی رسید بازی با همان تک گل به سود ریورپلاته به پایان خواهد رسید، درخشش غیرمنتظره گابریل باربوسا معروف به گابی گل، مهاجم سابق اینتر، سرنوشت قهرمانی را تغییر داد.</p>
      <p>ابتدا در دقیقه 89، روی پاس گرگوریان آراسکائتا، گابی گل مقابل دروازه ریورپلاته صاحب موقعیت شد و با یک ضربه پای چپ از فاصله نزدیک، کار را تمام کرد. بازیکنان ریورپلاته هنوز از شوک این گل خارج نشده بودند که در دقیقه 90، گل دوم را دریافت کردند. این بار گابی گل درون محوطه جریمه صاحب موقعیت شد و ضربه پای چپ او، باز هم در گوشه دروازه آرمانی جای گرفت.</p>
      <p>در دقایق اضافه بازی به خشونت کشیده شد و درگیری گابی گل با اکسکیل پالاسیوس باعث شد تا داور به هر دو بازیکن کارت قرمز نشان بدهد. اما این اتفاق تغییری در سرنوشت بازی ایجاد نکرد و فلامینگو با پیروزی 2-1، فاتح جام لیبرتادورس شد.</p>
      <figure>
        <img src="https://static2.farakav.com/files/pictures/01453333.jpg"/>
      </figure>
      <figure>
        <img src="https://static2.farakav.com/files/pictures/01453335.jpg"/>
      </figure>
      <figure>
        <img src="https://static2.farakav.com/files/pictures/01453332.jpg"/>
      </figure>
    </article>
  </body>
</html>