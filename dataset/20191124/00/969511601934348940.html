<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/constanta-dosar-penal-dupa-ce-un-primar-a-insotit-in-cabina-de-vot-un-batran-imobilizat-18611218"/>
    <meta property="og:site_name" content="BusinessMagazin"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Constanţa: Dosar penal după ce un primar a însoţit în cabina de vot un bătrân imobilizat"/>
    <meta property="og:description" content="Poliţiştii constănţeni au deschis duminică un dosar penal după ce au primit o plângere conform căreia primarul unei localităţi din Constanţa a intrat în cabina de vot alături de un bărbat de 83 de ani, imobilizat în scaun cu rotile. Primarul a fost reclamat şi în primul tur al prezidenţialelor."/>
  </head>
  <body>
    <article>
      <h1>Constanţa: Dosar penal după ce un primar a însoţit în cabina de vot un bătrân imobilizat</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.businessmagazin.ro/autor/andrei-leonte" target="_blank">Andrei Leonte</a></address>
      <h3>Constanţa: Dosar penal după ce un primar a însoţit în cabina de vot un bătrân imobilizat</h3>
      <p>Poliţiştii constănţeni au deschis duminică un dosar penal după ce au primit o plângere conform căreia primarul unei localităţi din Constanţa a intrat în cabina de vot alături de un bărbat de 83 de ani, imobilizat în scaun cu rotile. Primarul a fost reclamat şi în primul tur al prezidenţialelor.</p>
      <p>Dosarul de cercetare penală a fost întocmit pentru violarea confidenţialităţii votului.</p>
      <p>„Astăzi, în jurul orei 11.15, poliţişti din cadrul Poliţiei oraşului Hârşova au fost sesizaţi de către un membru al secţiei de votare nr. 391 din cadrul Liceului Tehnologic Ciobanu cu privire la faptul că primarul localităţii Ciobanu ar fi însoţit la secţia de votare un bărbat de 73 de ani, imobilizat în scaun cu rotile, şi ar fi intrat cu acesta până la cabina de votare unde, profitând de perdeaua întredeschisă, ar fi observat procesul de votare şi l-ar fi îndrumat cum să voteze", informează IPJ Constanţa.</p>
      <p>Primarul comunei Ciobanu s-a aflat în centrul unui scandal şi la primul tur al prezidenţialelor, atunci când poliţia a deschis un dosar penal pentru coruperea alegătorilor, în urma unei plângeri în care se arăta că primarul stă în faţa secţiilor de vot şi încearcă să îi influenţeze pe alegători.</p>
      <p>În judeţul Constanţa sunt amenajate 556 secţii de votare, la are sunt aşteptaţi 623.193 alegători.</p>
    </article>
  </body>
</html>