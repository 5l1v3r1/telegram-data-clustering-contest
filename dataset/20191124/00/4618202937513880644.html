<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1pezeshk.com/archives/2019/11/instagram-workout.html"/>
    <meta property="og:site_name" content="یک پزشک"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="آیا دنبال کردن اکانت‌های اینستاگرام سلبریتی‌هایی که مدام آمادگی بدنی خود را به نمایش می‌گذارند، به صلاح شماست؟"/>
    <meta property="og:description" content="این مطلب را قرار بود یک هفته قبل بنویسم، اما نشد. حالا که یک هفته طعم محرومیت از اینترنت را چشیده‌ایم، چقدر خوب است که در مورد شیوه استفاده خود از اینترنت"/>
  </head>
  <body>
    <article>
      <h1>آیا دنبال کردن اکانت‌های اینستاگرام سلبریتی‌هایی که مدام آمادگی بدنی خود را به نمایش می‌گذارند، به صلاح شماست؟</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">توسط علیرضا مجیدی</a></address>
      <p>این مطلب را قرار بود یک هفته قبل بنویسم، اما نشد. حالا که یک هفته طعم محرومیت از اینترنت را چشیده‌ایم، چقدر خوب است که در مورد شیوه استفاده خود از اینترنت کمی اندیشه کنیم و هر کدام ما به فراخور نیازهای خود، شیوه استفاده‌مان را تعدیل کنیم.</p>
      <p>موضوعی که امروز می‌خواستم در مورد آن صحبت کنم، در مورد آن دسته از اکانت‌هایی است که مدام در آنها شیوه‌ها و تکنیک‌های تمرین به نمایش گذاشته می‌شود و سلبریتی‌های خوش‌اندام با آمادگی بدنی آرمانی، انواع حرکاتی را که برای دسته بزرگی از ما دشوار هستند، به راحتی آب خوردن، پشت سر هم انجام می‌دهند.</p>
      <p>از این دسته اکانت‌ها زیادهستند. از اکانت‌های ورزشکاران و مدل‌ها و تمرین‌دهندگان حرفه‌ای که بگذریم، بعضی از سلبریتی‌ها که کار اصلی‌شان چیز دیگری است، هم گاه آن سطح از ورزیدگی را دارند که در ما به جای شوق ورزش، بیشتر حسادت و یا احساس عقب‌افتادگی را زنده می‌کنند.</p>
      <p>دو مثال عرض می‌کنم: ا<b>کانت اینستاگرام کیت بکینسیل و اکانت اینستاگرام احمدرضا عابدزاده خودمان</b>!</p>
      <p>کیت بکینسل ۳٫۶ میلیون نفر دنبال‌کننده دارد و مدتی است که مراحل ورزش‌های سخت خود را که با چابکی و استقامت فوق‌العاده به نمایش می‌گذارد، در اینستاگرام به نمایش می‌گذارد.</p>
      <p>عابدزاده هم بعد از آن همه سال ورزش در سطح اول فوتبال ایران و متاسفانه مشکل مغزی که مدتی به آن مبتلا شد، حالا در سنی بالای ۵۰، آنچنان تمرین می‌کند که من جدا تصور نمی‌کنم هیچ کدام از دروازه‌بان‌های فعلی لیگ برتر ما قادر به انجام آن باشند.</p>
      <p>حالا سوال من این است که شما به عنوان یک کاربر فرضی اینترنت که می‌خواهید شوق ورزش را همیشه در خود زنده نگه دارید، باید این اکانت‌ها را دنبال کنید یا زیاد به ویدئوهای آن توجه نشان بدهید، یا نه.</p>
      <p>در نگاه اول این ستاره‌های می‌توانند الگویی برای ما بشوند و با ترسیم یک آینده تخیلی که خود ما هم به این مقدار آمادگی بدنی برسیم، تشویقمان کنند که دست از تنبلی برداریم.</p>
      <p>اما از آن سو، فاصله بسیار زیاد بین ما و آنها، اینکه خیلی از ماها به اصطلاح در یک آب کردن چربی‌های شکم خود هم مانده‌ایم، ممکن است ناخودآگاه این تصور را در ذهنمان زنده کند که این ستاره‌های از سیاره‌ای دیگر آمده‌اند و به کلی بی‌خیال شویم!</p>
      <p>به گمانم پاسخ به این سوال بستگی به شرایط هر یک از ما دارد. بعضی از ماها ممکن است از نظر ورشی فعال باشند و از نوع تمرینات این ستارگان استفاده کنند و پیشرفت کنند و انگیزه بیابند.</p>
      <p>برای دسته باقیمانده اگر بتوانند با حس حسرت درونی خود کنار بیایند، دیدن این ویدئوها بی‌ضرر است، اما باید سعی کنند که همیشه خودشان را با خودشان مقایسه کنند و در پی شکستن رکوردهای شخصی خود باشند. اینکه شخصی با بیشتر از ۲۰ کیلوگرم اضافه وزن بتواند درصدی از اضافه‌وزن خود را به شیوه‌ای سالم کم کند، هیچ از انجام یک حرکت پیچیده و زیبای سلبریتی‌ها کم ندارد.</p>
    </article>
  </body>
</html>