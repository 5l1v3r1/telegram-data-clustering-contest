<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/mai-182-de-sesizari-de-posibile-infractiuni-la-urne-in-olt-o-persoana-care-figura-decedata-la-vot-18612058"/>
    <meta property="og:site_name" content="BusinessMagazin"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="MAI: 182 de sesizări de posibile infracţiuni la urne. În Olt,o persoană care figura decedată, la vot"/>
    <meta property="og:description" content="Peste 180 de sesizări de posibile incidente şi infracţiuni electorale au fost înregistrate până în prezent, însă mai mult de jumătate nu sunt confirmate, anunţă Monica Dajbog, purtătorul de cuvânt al MAI. Una dintre sesizări priveşte o persoană din Olt, care a venit la vot, dar figura decedată."/>
  </head>
  <body>
    <article>
      <h1>MAI: 182 de sesizări de posibile infracţiuni la urne. În Olt,o persoană care figura decedată, la vot</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.businessmagazin.ro/autor/roxana-din" target="_blank">Roxana Din</a></address>
      <h3>MAI: 182 de sesizări de posibile infracţiuni la urne. În Olt,o persoană care figura decedată, la vot</h3>
      <p>Peste 180 de sesizări de posibile incidente şi infracţiuni electorale au fost înregistrate până în prezent, însă mai mult de jumătate nu sunt confirmate, anunţă Monica Dajbog, purtătorul de cuvânt al MAI. Una dintre sesizări priveşte o persoană din Olt, care a venit la vot, dar figura decedată.</p>
      <p>„Până în prezent nu au fost înregistrate incidente deosebire sau situaţii grave care să afecteze procesul electoral. Potrivit centralizării din acest moment, de la deschiderea procesului de votare au fost înregistrate 182 de sesizări de posibile contravenţii sau infracţiuni electorale. În urma verificărilor, peste 50% dintre sesizări nu s-au confirmat. Cele mai multe sesizări au fost înregistrate în Bucureşti şi în judeţele Dâmboviţa, Dolj, Giurgiu şi Olt”, a sus Monica dajbog, purtător de cuvânt al MAI.</p>
      <p>Potrivit acesteia, au fost aplicate 17 amenzi în valoare de 16.200 de lei, precum şi 16 avertismente scrise.</p>
      <p>Sunt în cercetare 25 de posibile infracţiuni printre care coruperea alegătorilor, violarea confidenţialităţii votului, fraudă la vot, vot multiplu, acces ilegal la un sistem informatic.</p>
      <p>Monica Dajbog a prezentat şi câteva exemple:</p>
      <p>- Poliţiştii din Mangalia au sancţionat cu avertisment un bărbat care a continuat propaganda electorală în mediul online</p>
      <p>- În Brăila, a fost întocmit dosar penal pentru abuz în serviciu pe numele unui bărbat de 68 de ani, angajat al Primăriei, care s-a deplasat cu microbuzul instituţiei, având afişate două postere electorale. De asemenea, bărbatul a fost amendat cu 1.500 de lei pentru continuarea propagandei electorale.</p>
      <p>- Poliţiştii din Gorj efectuează cercetări faţă de o femeie şi faţă de un bărbat care au depus cerere pentru a vota cu urna mobilă în numele unor rude în vârstă, semnând în fals cererile cu numele acestora. În baza cererilor, persoanele în vârstă şi-a exercitat dreptul la vot prin intermediul urnei speciale.</p>
      <p>- În judeţul Bacău, un bărbat a fost amendat cu 1.500 de lei pentru că sfătuia alegătorii să voteze un anumit candidat.</p>
      <p>- În judeţul Prahova s-a întocmit dosar penal pentru vot multiplu pe numele unui membru al biroului electoral al unei secţii de votare. Acesta a votat pe listele suplimentare la secţia de votare unde îşi desfăşura activitatea, iar ulterior s-a prezentat şi la secţia unde era arondat de drept. Cercetările continuă sub supravegherea unui procuror din cadrul Parchetului de pe lângă Jduecătoria Vălenii de Munte.</p>
      <p>- În judeţul Olt se fac cercetări după ce la o secţie de votare s-a prezentat o persoană care în evidenţele de stare civilă figura ca fiind decedată.</p>
      <p>- Poliţiştii din Sibiu fac verificări după primirea unei sesizări cu privire la o persoană care ar fi votat de două ori.</p>
      <p>- Şi în judeţul Mehedinţi, poliţiştii au deschis dosar pentru fraudă pe numele unui bărbat de 50 de ani care a votat în două secţii de votare diferite.</p>
      <p>- La o secţie din municipiul Iaşi a fost nevoie de intervenţia jandarmilor, după ce o femeie ar fi agresat un membru al unei secţii de votare. Femeia a fost internată la Institutul de Psihiatrie Socola.</p>
      <p>„Referitor la informaţiile din spaţiul public cu privire la faptul că o tânără ar fi fost răpită în faţa unei secţii de votare din Baia Mare, precizez că în urma apelului la 112 poliţiştii s-au mobilizat rapid şi au depistat în trafic maşina în care martorii au spus că tânăra a fost introdusă cu forţa. Tânăra a declarat că nu este în pericol şi că a avut o discuţie mai aprinsă cu prietenul ei”, afirmă Dajbog.</p>
      <p>De la deschiderea urnelor au fost raportate 36 de cazuri medicale în municipiul Bucureşti şi în alte 18 judeţe.</p>
    </article>
  </body>
</html>