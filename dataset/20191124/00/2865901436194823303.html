<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/dobre-vesti-za-zvezdu-i-partizan-bate-pao-s-vlasti-posle-13-godina/343308"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Dobre vesti za Zvezdu i Partizan - BATE pao s vlasti posle 13 godina"/>
    <meta property="og:description" content="Korak bliže jačem šeširu na žrebu za treće kolo u kvalifikacijama za Ligu šampiona narednog leta..."/>
  </head>
  <body>
    <article>
      <h1>Dobre vesti za Zvezdu i Partizan - BATE pao s vlasti posle 13 godina</h1>
      <h2>Korak bliže jačem šeširu na žrebu za treće kolo u kvalifikacijama za Ligu šampiona narednog leta...</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>BATE Borisov je srušen sa trona u Belorusiji posle punih 13 godina! Osim što je sama po sebi zanimljiva, ova vest je dobra za Crvenu zvezdu i Partizan, glavne konkurente za šampioonsku titulu u Srbiji, pošto na taj način zadržavaju nadu da bi idućeg leta mogli da budu povlašćeni na žrebu za treće kolo kvalifikacija za LŠ. Zahvalnica iz Beograda ide Dinamu iz Bresta, novom vladaru beloruskog fudbala i klubu s mnogo manjim koeficijentom od srpskih konkurenata.</b>
      </p>
      <p>Podsetimo i crveni i crno-beli imaju osiguran status nosilaca u drugoj kvalifikacionoj rundi, a da bi se našli u jačem šeširu u trećoj potrebno je da se dogode još neka iznenađenja poput ovog. </p>
      <p>Kairat je, recimo, imao baš dobru šansu da sruši Astanu u Kazahstanu <i>(i tako pogura večite ka povlašećnim mestima)</i>, međutim izgubio je derbi u finišu šampionata, a kasnije i titulu. Ovaj podvig Dinama u Belorusiji zadržava nadu, mada potrebno je da se poklopi još dosta toga. Ugrubo, valja navijati protiv Bazela u Švajcarskoj, Kopenhagena u Danskoj, APOEL-a na Kipru, Olimpijakosa u Grčkoj... Ono što je važno istaći jeste da prva tri navedena kluba trenutno nisu lideri u svojim ligama. Naravno, još nije ni polovina sezone, ali ako ništa drugo - ima materijala za nadu.</p>
      <figure>
        <img src="https://mozzartsport.com/upload/CKEditor/untitled%20folder/battica.png"/>
      </figure>
      <p>Kada govorimo o Dinamu iz Bresta on je titulu osigurao kolo pre kraja, današnjom pobedom protiv Vitebska - 1:0. Ekipa češkog stručnjaka Marcela Ličke tako je zadržala pet bodova prednosti u odnosu na BATE, pa poslednja runda nema nikakav značaj.</p>
      <p>Za Dinamo od poznatijih igrača nastupaju <b>Artem Milevski</b>, nekada velika nada kijevskog Dinama, <b>Mihail Gordejčuk </b>- doskorašnji prvotimac BATE Borisova, te Grk iz PAOK-a i Tventea <b>Jorgos Kacikas</b>.</p>
      <p>Ovo je prva titula šampiona u istoriji Dinama iz Bresta. BATE ih ima ukupno 15 i daleko je najuspešniji klub Belorusije od raspada SSSR-a. Najveći klub te države - Dinamo iz Minska (šampion SSSR-a iz 1982), čeka na titulu od 2004. godine.</p>
      <figure>
        <img src="https://mozzartsport.com/upload/CKEditor/untitled%20folder/5.%20Zdravko-%C4%8Coli%C4%87.png"/>
      </figure>
      <p>
        <i><b>Foto</b>: Reuters</i>
      </p>
    </article>
  </body>
</html>