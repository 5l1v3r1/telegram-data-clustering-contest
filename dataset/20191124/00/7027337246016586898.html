<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699956/%D8%B5%D9%81%D8%A7%D8%B1-%D9%87%D8%B1%D9%86%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%A8%D9%86%D8%B2%DB%8C%D9%86-%D8%A7%DA%AF%D8%B1-%D8%B3%D8%AE%D9%86%D8%A7%D9%86-%D8%B1%D9%87%D8%A8%D8%B1%DB%8C-%D9%86%D8%A8%D9%88%D8%AF-%D8%A7%D8%AA%D9%81%D8%A7%D9%82%D8%A7%D8%AA-%D9%86%D8%A7%DA%AF%D9%88%D8%A7%D8%B1%DB%8C-%D8%AF%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7-%D8%B1%D8%AE-%D9%85%DB%8C%E2%80%8C%D8%AF%D8%A7%D8%AF-%D8%B4%D8%A7%DB%8C%D8%AF-%D8%A7%D9%81%D8%B1%D8%A7%D8%AF%DB%8C-%D8%A8%D9%87-%D8%A8%D9%87%D8%A7%D9%86%D9%87-%D8%AF%D9%81%D8%A7%D8%B9-%D8%A7%D8%B2-%D8%A7%D9%86%D9%82%D9%84%D8%A7%D8%A8-%D8%A8%D9%87-%D8%AE%DB%8C%D8%A7%D8%A8%D8%A7%D9%86-%D9%85%DB%8C-%D8%A2%D9%85%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="صفار هرندی درباره بنزین: اگر سخنان رهبری نبود اتفاقات ناگواری در خیابان‌ها رخ می‌داد/ شاید افرادی به بهانه دفاع از انقلاب به خیابان می آمدند"/>
    <meta property="og:description" content="صفارهرندی (وزیر اسبق ارشاد) گفت: اگر سخنان مقام معظم رهبری در ساعات نخستین روز شنبه بیان نمی‌شد اتفاقات ناگواری در خیابان‌ها رخ می‌داد و شاید افرادی به بهانه دفاع از انقلاب در خیابانها راه می‌افتادند."/>
  </head>
  <body>
    <article>
      <h1>صفار هرندی درباره بنزین: اگر سخنان رهبری نبود اتفاقات ناگواری در خیابان‌ها رخ می‌داد/ شاید افرادی به بهانه دفاع از انقلاب به خیابان می آمدند</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040175_939.jpg"/>
      </figure>
      <p>صفارهرندی (وزیر اسبق ارشاد) گفت: اگر سخنان مقام معظم رهبری در ساعات نخستین روز شنبه بیان نمی‌شد اتفاقات ناگواری در خیابان‌ها رخ می‌داد و شاید افرادی به بهانه دفاع از انقلاب در خیابانها راه می‌افتادند.</p>
      <p>عضو مجمع تشخیص مصلحت نظام گفت: بسیج ۲۰ میلیونی در برابر گردن‌کشی و خط‌ و نشان کشیدن دشمنان متولد شد و امروز این شجره با شاخ و برگ‌های داده‌شده توانسته سایه خود را بر سر این ملت و ملت‌های هم‌نوا بگستراند.</p>
      <p>محمدحسین صفارهرندی صبح امروز در همایش "بسیج، ۴۰ سال خدمت، جهاد و شهادت" در شهرستان قوچان افزود: بسیج قدرت معتبر دارد نه قدرت تبلیغاتی، یعنی وقتی دشمن باانگیزه‌های سوء به دنبال تجاوز به کشور است از سایه همین بسیجی‌ها می ترسد و دست‌های خود را بالا می‌گیرد و این همان قدرت معتبر است نه تعارف و تشریفات.</p>
      <p>وی ادامه داد: قدرت معتبر بسیج، همان است که نیروی دریایی سپاه وقتی به ناو غول‌پیکر آمریکا تذکر می‌دهند به مرزهای آبی ایران نزدیک نشود آنها مؤدبانه به دو زبان پاسخ هشدار نیروهای ایرانی را می‌دهند.</p>
      <p>عضو مجمع تشخیص مصلحت نظام گفت: قدرت به تجهیزات نیست بلکه اعتبارش به شجاعت است، شجاعتی همانند شهید نادر مهدوی که با یک قایق وسط دریا هلیکوپتر آمریکایی را ساقط می‌کند.</p>
      <p>صفار هرندی افزود: بسیج دارای قدرت معتبری است که وقتی پهپاد متجاوز دشمن را هنگام نفوذ به مرزهای کشور ساقط می‌کند دشمن متجاوز جرأت اقدام متقابل را ندارد و توان پاسخ‌گویی اش سلب شده است.</p>
      <p>وی با بیان اینکه انقلاب اسلامی و تفکر بسیج، معادلات ترسیم‌ شده دشمنان در سیمای جدید از خاورمیانه را بر هم زده‌ است ادامه داد: شاکله‌ای که در سال ۵۸ به نام بسیج در ایران ترسیم شد در لبنان به اسم حزب‌الله، در فلسطین با عنوان جهاد اسلامی و در عراق و سوریه و حتی کشورهایی مثل افغانستان و پاکستان نیز شکل گرفت.</p>
      <p>عضو مجمع تشخیص مصلحت نظام گفت: نگاه بسیجی در این کشورها با جریانات اختصاصی هر کشور شکل گرفت و متصل شدن این تفکر با یکدیگر آنها را به قدرتی واحد تبدیل کرد تا یک ابرقدرت بزرگ را زمین‌گیر کنند به حدی که نتواند هدفش را اجرایی کند.</p>
      <p>صفار هرندی افزود: تفکر بسیجی امروز مرزها را درنوردیده و با احیا کردن دل‌و جانها قدرتی به مظلومان در کشورهایی مثل یمن داده است که امروز توانسته‌اند عربستان را مستأصل کنند.</p>
      <p>وی با اشاره به اتفاقات اخیر در کشور پس از ماجرای افزایش قیمت بنزین اضافه کرد: این مساله قانون بود که باید سال‌به‌سال افزایش پیدا می‌کرد اما تعلل در اجرای آن و فشار یک‌باره موجب نگرانی در توده مردم و اعتراض شد.</p>
      <p>عضو مجمع تشخیص مصلحت نظام گفت: در میان مردمی که با استفاده از حق عمومی خود برای اعتراض به صحنه آمده بودند عده‌ای نیز برای عقده‌گشایی پا به میدان گذاشته بودند و این افراد کسانی بودند که ۱۰ سال درگیر مقابله راهبردی با جمهوری اسلامی ایران در منطقه هستند و همه‌جا شکست‌خورده اند از این رو به داخل متوسل شدند و بهترین زمان را وقتی دیدند که اعتماد نسبت به مسوولان کاهش‌یافته است.</p>
      <p>صفار هرندی افزود: آشوب‌ها در کشور یک‌شکل و عناصر مرکزی و محوری آنها یکی بود اما همه آشوبها سازمان‌یافته نبود بلکه عده ای به دلیل قرار گرفتن در محیط، فریب خوردند که اگر در شرایط عقلانی قرار بگیرند می‌فهمند چه اشتباهی کرده اند.</p>
      <p>وی تصریح کرد: نقدها سر جای خود باقی است و اعتراض داریم که چرا آن‌طور که شایسته است عمل نمی‌شود.</p>
      <p>صفار هرندی افزود: باید خود را به تفکر بسیجی مسلح کنیم و بصیرت داشته باشیم یعنی اینکه هرکس در هرلحظه بداند عمل صالح چیست و فریب موقعیت‌ها را نخورد.</p>
      <p>شهرستان قوچان در فاصله ۱۳۷ کیلومتری شمال غربی مشهد واقع است.</p>
    </article>
  </body>
</html>