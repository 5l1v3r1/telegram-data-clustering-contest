<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939327/%D8%B9%D9%85%D8%B1-%D9%81%D8%B9%D8%A7%D9%84%DB%8C%D8%AA-%D8%AD%D8%B1%D9%81%D9%87%E2%80%8C%D8%A7%DB%8C-%D9%85%D9%87%D9%86%D8%A7%D8%B2-%D8%A7%D9%81%D8%B4%D8%A7%D8%B1-%D8%A8%D8%A7-%D9%86%D8%B4%D8%B3%D8%AA%D9%86-%DA%A9%D9%86%D8%A7%D8%B1-%D8%A7%D8%A8%DB%8C-%D8%B1%D9%88-%D8%A8%D9%87-%D9%BE%D8%A7%DB%8C%D8%A7%D9%86-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="عمر فعالیت حرفه‌ای مهناز افشار با نشستن کنار ابی رو به پایان است؟"/>
    <meta property="og:description" content="شماری از متولیان امر امروز در گفت‌و‌گوهای غیررسمی با «تابناک» تأکید کردند، مسیر بازگشت خانم مهناز افشار به فعالیت حرفه‌ای در ایران هنوز فراهم است؛ اما پاسخ نهایی را به زمانی پس از تماشای این برنامه موکول و تأکید کردند رویه این بازیگر سینما می‌تواند شرایط را به نقطه غیرقابل بازگشت برساند، ولی هنوز شرایط برای بازگشت فراهم است."/>
  </head>
  <body>
    <article>
      <h1>عمر فعالیت حرفه‌ای مهناز افشار با نشستن کنار ابی رو به پایان است؟</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>شماری از متولیان امر امروز در گفت‌و‌گوهای غیررسمی با «تابناک» تأکید کردند، مسیر بازگشت خانم مهناز افشار به فعالیت حرفه‌ای در ایران هنوز فراهم است؛ اما پاسخ نهایی را به زمانی پس از تماشای این برنامه موکول و تأکید کردند رویه این بازیگر سینما می‌تواند شرایط را به نقطه غیرقابل بازگشت برساند، ولی هنوز شرایط برای بازگشت فراهم است.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1094963_414.jpg"/>
      </figure>
      <p>انتشار یک ویدیو از پشت صحنه برنامه‌ای با حضور مهناز افشار، ابی، آرش و یک بازیگر و مجری ایرانی‌ ـ آمریکایی در فضای مجازی، این پرسش را پیش آورد که آیا یکی از ستاره‌های زن سینما ایران در پایان مسیر حضور در فضای رسمی سینمای ایران قرار داد؟ «پرسشی» که برخی متولیان امر با اما و اگرهایی در فضای غیررسمی به آن پاسخ دادند و در مجموع تأکید کردند هنوز فضا برای بازگشت این بازیگر فراهم است.</p>
      <p>به گزارش «تابناک»؛ ویدیویی از پشت صحنه ضبط برنامه ایرانز گات تلنت که در شبکه ماهواره‌ای ام بی سی پرشیا از زیر شبکه‌های هولدینگ رسانه‌ای mbc قرار است پخش شود، منتشر شده که نشان می‌دهد مهناز افشار بازیگر تئاتر و سینمای ایران در میان داوران این مسابقه حضور دارد؛ اما اشخاصی که کنار مهناز افشار حضور دارند، ماجرا را جنجالی کرده است. پیش از این، نام اشخاص دیگری از جمله گلشیفته فراهانی نیز برای این مسابقه مطرح بود اما حالا مهناز افشار به عنوان بازیگر در این جمع حضور یافته است.</p>
      <p>در این برنامه که در سوئد در حال ضبط است، در کنار مهناز افشار، ابراهیم حامدی مشهور به ابی، آرش لَبّاف معروف به آرش، نازنین نور از مجریان و بازیگران ایرانی و آمریکا داوران این مسابقه هستند. تصاویر نشان می‌دهد، مهناز افشار به عنوان داور با حجاب در این برنامه حضور یافته که باعث شده، به باور ناظران هنوز امکان جدی برای بازگشت این سینماگر به فضای رسمی سینما فراهم باشد.</p>
      <figure>
        <img src="https://cdn.tabnak.ir/files/fa/news/1398/9/3/1094961_501.jpg"/>
      </figure>
      <p>پس از انتشار این ویدیو از برنامه استعدادیابی، شماری از متولیان امر امروز در گفت‌و‌گوهای غیررسمی با «تابناک» تأکید کردند، مسیر بازگشت خانم مهناز افشار به فعالیت حرفه‌ای در ایران هنوز فراهم است اما پاسخ نهایی را موکول به زمانی پس از تماشای این برنامه نمودند و تأکید کردند رویه این بازیگر سینما می‌تواند شرایط را به نقطه غیرقابل بازگشت برساند اما هنوز شرایط برای بازگشت فراهم است.</p>
      <p>مهناز افشار در یک سال اخیر و پس از انتشار برخی توییت‌ها با حواشی مواجه شد و در همین راستا چندی پیش، از آلمان گفت: «پیشنهادهای زیادی در سینما و تئاتر داشتم. آماده بودم که برگردم چون اینجا هم مشغول درس خواندن هستم. به هر حال این اولین سفر طولانی من نیست. اما از دوستانی که صاحبان این فیلم‌ها بودند، شنیدم که من در ایران ممنوع‌الفعالیت هستم. راستش خودم هم نمی‌دانم چقدر این خبر درست است. به من اعلام نشده است. سینما بخشی از زندگی من است. قطعا اگر با فیلم، فیلمنامه و تیمی که دوست دارم مواجه شوم، کار خواهم کرد.»</p>
      <p>او این بخش از موضع‌گیری‌اش را چند بار توییت و بر دریافت پاسخ پرسش خود تأکید کرد که با پاسخی همراه نشد و مسئولان سینمایی در قبال آن سکوت کردند. به نظر می‌رسد تا زمانی که این بازیگر به ایران بازنگردد، نمی‌توان پاسخ قطعی نیز به این پرسش داد و هرچه دوره عدم حضورش در ایران طولانی‌تر شود و حواشی تازه‌ای شکل بگیرد، وضعیت برای تداوم فعالیت حرفه‌ای پیچیده‌تر خواهد شد.</p>
      <p>ام‌بی‌سی پرشیا که مدتی تعطیل شده بود و اکنون مجدداً با تزریق سرمایه بیشتر در حال تولید یک مجموعه برنامه است، متعلق به ولید بن ابراهیم الابراهیم است که در طرح ضدفساد بن سلمان دستگیر شده بود و بنا بر گزارش‌هایی در باج‌گیری که در جریان این دستگیری‌ها صورت پذیرفت، مالک این شبکه 60 درصد از سهم آن را به خاندان سلطنتی واگذار کرد. برخی گزارش‌ها حکایت از آن دارد که این شبکه در حال تولید مجموعه‌ای از تولیدات سرگرمی به سبک شبکه منوتو با بودجه بیشتر است و این برنامه نیز در همین راستا تولید شده است.</p>
    </article>
  </body>
</html>