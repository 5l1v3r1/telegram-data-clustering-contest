<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3774314,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="יפה על פגמיו: האגרטלים של אניסה קרמיש חוגגים את אי שלמותו של הגוף נשי"/>
    <meta property="og:description" content="המעצבת הבריטית יצרה אגרטלים שהפכו ללהיט - הם מדברים את ה&quot;פגמים&quot; בגופן של נשים, מתוך התפיסה כי הטבעי והלא סימטרי מושכים את העין הרבה יותר. גם גווינית' פלטרו בעניין"/>
  </head>
  <body>
    <article>
      <h1>יפה על פגמיו: האגרטלים של אניסה קרמיש חוגגים את אי שלמותו של הגוף נשי</h1>
      <h2>המעצבת הבריטית יצרה אגרטלים שהפכו ללהיט - הם מדברים את ה"פגמים" בגופן של נשים, מתוך התפיסה כי הטבעי והלא סימטרי מושכים את העין הרבה יותר. גם גווינית' פלטרו בעניין</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">עילית מינמר</a></address>
      <p>פלג גוף עליון של אישה, ידה האחת מונחת על ירכה; עכוז מקרמיקה שעליו נראים סימני מתיחה וצלוליט; חזה נפול. בכל אחד מהם המשמש אגרטל, צרור צבעונים או זר פרזיות ריחניות, בוקה של פרחי שדה.</p>
      <p>זה זמן שהם מושכים את עיני בחשבונות האינסטגרם של כמה נשים שאני עוקבת אחריהן ומעריכה את טעמן הטוב. בביקורי באחרונה בלונדון נתקלתי בפריטי הנוי הללו לא אחת בחנויות כלבו יוקרתיות, לרבות הארווי ניקולס, ליברטי והחנות הלא וירטואלית של מאצ'ס דוט קום.</p>
      <figure>
        <img src="https://images1.calcalist.co.il/PicServer3/2019/11/24/949406/6.jpg"/>
        <figcaption>אגרטל של קרמיש. צלוליטיס וסימני מתיחה <br/>צילום: Jack Margerison</figcaption>
      </figure>
      <p>המעצבת הבריטית אניסה קרמיש (Kermiche) היא העומדת מאחורי הפריטים הללו שכובשים את לבם של לא מעט סלבריטי - מגווינת פלטרו ועד ליאנדרה מדין כהן ואליזבת מוס - ובעלי טעם משובח מוכרים פחות. דומה שהמשותף לכולם הוא חוש הומור ואסתטיקה לא שמרנית.</p>
      <p>קרמיש למדה עיצוב תכשיטים בבית הספר הנחשב לעיצוב ואופנה סנטרל סנט מרטינס, בלונדון. ב־2016 הוציאה קו תכשיטים שזכה להצלחה רבה. אך מאז השיקה באחרונה את הקו המוצרים לבית, מדווח מגזין באזאר הבריטי, היא שילשה את הכנסותיה. כתב היד שלה, שדומה כי שואב השראה גם מפיסול יווני ורומי בתקופה הקלאסית ומכדים וצלמיות מן העת העתיקה, ניכר בבירור באגרטלים־פסלים שלה כמו בתכשיטים שלה.</p>
      <figure>
        <img src="https://images1.calcalist.co.il/PicServer3/2019/11/23/949287/4_l.jpg"/>
        <figcaption>אגרטלים בעיצובה של אניסה קרמיש <br/>צילום: Jack Margerison</figcaption>
      </figure>
      <p>אך בניגוד לפיסול הקלאסי, הם חוגגים את הגוף הנשי, לאו דווקא זה בעל הפרופורציות המושלמות, להיפך: אין מודל מושלם, גוף האישה יפה על פגמיו, קטנים כגדולים, על הא־סימטריה שלו וסימני הזמן.</p>
      <p>התפישה שלה בכל הנוגע ליופי היא אינדיווידואליסטית והומוריסטית, למשל, עגיל אצבע משולשת. לא מזמן גם חברה קרמיש לחנות היוקרה מקוונת מאצ'ס והשיקה מהדורה מוגבלת צבעונית ורודה להגברת המודעות לסרטן השד. "התקשורת רוויה דימויים מסולפים של גוף האישה. הטבעי והלא סימטרי מושכים את העין הרבה יותר", היא מסבירה.</p>
    </article>
  </body>
</html>