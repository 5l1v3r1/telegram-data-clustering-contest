<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/iranda-ahmedinejaddan-gostericilere-destek/1654163"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="İran'da Ahmedinejad'dan göstericilere destek"/>
    <meta property="og:description" content="Eski İran Cumhurbaşkanı Ahmedinejad, &quot;Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz.&quot; dedi."/>
  </head>
  <body>
    <article>
      <h1>İran'da Ahmedinejad'dan göstericilere destek</h1>
      <h2>Eski İran Cumhurbaşkanı Ahmedinejad, "Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz." dedi.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Muhammet Kurşun  </a></address>
      <h4>Ankara</h4>
      <p><b>Mahmud Ahmedinejad</b>, yayınladığı görüntülü mesajla, geçen hafta <b>benzine 3 kat zam yapılması </b>nedeniyle ülke genelinde düzenlenen gösterilere destek vererek, göstericilere müdahaleye ilişkin Cumhurbaşkanı Hasan Ruhani, Yargı Erki Başkanı İbrahim Reisi ve diğer yönetim organlarına tepki gösterdi. </p>
      <p>İran'da yolsuzluğun Ruhani döneminde 10 katına çıktığını ve halkın yoksulluk ile yaptırımlara tahammül etmek zorunda kaldığını ileri süren Ahmedinejad, "Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz." görüşlerini paylaştı.</p>
      <p>Ruhani, Reisi ve diğer yönetim organlarına seslenen Ahmedinejad, şunları kaydetti:</p>
      <p>"Bu memleket herkesin malıdır. Siz bu ülkenin sahibi misiniz? Çok açık bir şekilde söylüyorum; millet kesinlikle gidişata razı değildir. Halk, diğer organları da kabul etmiyor fakat özellikle de hükümetten razı değiller."</p>
      <p>Ahmedinejad'ın cumhurbaşkanlığı seçimlerinden ikinci kez birinci çıktığı 2009'da, kazandığının ilan edilmesi büyük toplumsal olaylara neden olmuştu.</p>
      <h3>İran'da benzin zammı şiddetli protestolara yol açtı</h3>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binası da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <related>
        <a href="https://www.aa.com.tr/tr/dunya/iran-gosterilerle-ilgili-suudi-arabistani-sucladi/1654253"/>
        <a href="https://www.aa.com.tr/tr/dunya/iranda-ahmedinejaddan-gostericilere-destek/1654163"/>
        <a href="https://www.aa.com.tr/tr/dunya/iranda-gostericiler-banka-subelerini-hedef-aldi/1653966"/>
        <a href="https://www.aa.com.tr/tr/dunya/iran-bolge-ulkeleri-gosterilere-mudahil-olduysa-ezici-karsilik-verecek/1653648"/>
        <a href="https://www.aa.com.tr/tr/dunya/uluslararasi-af-orgutu-irandaki-olaylarda-olu-sayisi-en-az-115-/1653626"/>
        <a href="https://www.aa.com.tr/tr/dunya/iranli-bakandan-abdye-yaptirim-tepkisi/1653479"/>
      </related>
    </article>
  </body>
</html>