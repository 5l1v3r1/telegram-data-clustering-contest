<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700005/%D8%B1%DB%8C%DB%8C%D8%B3-%D8%A8%D9%86%DB%8C%D8%A7%D8%AF-%D9%85%D8%B3%DA%A9%D9%86-%D9%BE%D8%B1%D8%AF%D8%A7%D8%AE%D8%AA-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%A7%D9%86%DA%A9%DB%8C-%D8%B2%D9%84%D8%B2%D9%84%D9%87-%D8%B2%D8%AF%DA%AF%D8%A7%D9%86-%D8%A7%D8%B2-%D9%81%D8%B1%D8%AF%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رییس بنیاد مسکن: پرداخت تسهیلات بانکی زلزله زدگان از فردا"/>
    <meta property="og:description" content="رییس بنیاد مسکن انقلاب اسلامی ایران با بیان اینکه تسهیلات بانکی برای زلزله‌زدگان از فردا قابل پرداخت است، گفت: این تسهیلات با ساده‌ترین شرایط‌ و ضمانت‌های زنجیره‌ای ارائه می‌شود.به گزارش ایسنا علیرضا تابش در نشست خبری در تشریح این خبر اظهار کرد: پول حاصل از تسهیلات بانکی به حساب فرد واریز و زیر نظر بنیاد مسکن خرج شده و اقساط بر اساس پیشرفت کار آزاد می‌شود.وی با ارائه عملکردی از اقدامات بنیاد مسکن در مناطق زلزله زده آذربایجان شرقی بیان کرد: زمین لرزه ۵.۹ ریشتری این استان، بیش از ۶۰ روستا را متاثر کرد و این نوع زلزله‌ها ساختمان‌ها و سازه‌های غیرمهندسی را ویران می‌کند.وی افزود: با استفاده از تجارب مفید حوادث قبلی و کوتاه کردن دوره اسکان موقت در مناطق زلزله زده، آن را به اسکان دایم متصل کردیم.وی ادامه داد: ارائه وام بلاعوض ۱۰ میلیون تومانی برای اجاره خانه یکی از راه‌های پیشنهادی برای تامین اسکان موقت بود که تاکنون حدود ۱۰۴۰ خانوار زلزله زده در آذربایجان شرقی به این منظور ثبت نام کرده‌اند.رییس بنیاد مسکن انقلاب اسلامی ایران بیان کرد: بخشی از این وام بلاعوض پرداخت شده و بخش دوم هم به هنگام نقل مکان و پس از ارسال پیامک…"/>
  </head>
  <body>
    <article>
      <h1>رییس بنیاد مسکن: پرداخت تسهیلات بانکی زلزله زدگان از فردا</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040246_583.jpg"/>
      </figure>
      <p>رییس بنیاد مسکن انقلاب اسلامی ایران با بیان اینکه تسهیلات بانکی برای زلزله‌زدگان از فردا قابل پرداخت است، گفت: این تسهیلات با ساده‌ترین شرایط‌ و ضمانت‌های زنجیره‌ای ارائه می‌شود.<br/><br/>به گزارش ایسنا علیرضا تابش در نشست خبری در تشریح این خبر اظهار کرد: پول حاصل از تسهیلات بانکی به حساب فرد واریز و زیر نظر بنیاد مسکن خرج شده و اقساط بر اساس پیشرفت کار آزاد می‌شود.<br/><br/>وی با ارائه عملکردی از اقدامات بنیاد مسکن در مناطق زلزله زده آذربایجان شرقی بیان کرد: زمین لرزه ۵.۹ ریشتری این استان، بیش از ۶۰ روستا را متاثر کرد و این نوع زلزله‌ها ساختمان‌ها و سازه‌های غیرمهندسی را ویران می‌کند.<br/><br/>وی افزود: با استفاده از تجارب مفید حوادث قبلی و کوتاه کردن دوره اسکان موقت در مناطق زلزله زده، آن را به اسکان دایم متصل کردیم.<br/><br/>وی ادامه داد: ارائه وام بلاعوض ۱۰ میلیون تومانی برای اجاره خانه یکی از راه‌های پیشنهادی برای تامین اسکان موقت بود که تاکنون حدود ۱۰۴۰ خانوار زلزله زده در آذربایجان شرقی به این منظور ثبت نام کرده‌اند.<br/><br/>رییس بنیاد مسکن انقلاب اسلامی ایران بیان کرد: بخشی از این وام بلاعوض پرداخت شده و بخش دوم هم به هنگام نقل مکان و پس از ارسال پیامک توسط زلزله زدگان به سامانه پیامکی بنیاد مسکن، واریز می‌شود.<br/><br/>وی افزود: حدود ۲۳۳ اتاقک نصب شده و ۱۰۴۰ واحد نیز وام ۱۰ میلیون تومانی را دریافت کرده‌اند و مصالح لازم برای ساخت اتاقک‌های اسکان موقت دپو شده است و نگرانی از بابت آواربرداری و تجهیزات نداریم.<br/><br/>وی اظهار کرد: نمی‌توانیم برای ترس افراد پولی بدهیم، اولویت با کسانی است که خانه‌هایشان تخریب شده است. <br/><br/>تابش یادآور شد: بخش عمده‌ای از آواربرداری به اتمام رسیده وتاکنون ۸۰۰ الی ۹۰۰ واحد آواربرداری شده‌اند.<br/><br/>وی گفت: بنیاد مسکن، ساخت سه هزار واحد برای اسکان دائم و دو هزار واحد دامی در روستاهای دو شهرستان میانه و سراب تقبل کرده است.<br/><br/>وی تاکید کرد: فضای دامی در روستاها، معیشت محور بوده و همین امر نیز ایجاب می‌کند که فضای دامی در ابتدا ساخته شود و خود زلزله زدگان هم این را ترجیح می‌دهند.<br/><br/>رییس بنیاد مسکن انقلاب اسلامی ایران خاطرنشان کرد: در مجموع ۸۰ میلیون تومان تسهیلات شامل ۴۰ میلیون وام مسکن روستایی، ۱۵میلیون وام معیشتی، ۱۰ میلیون وام بلاعوض تعمیری و معیشتی، ۱۰ میلیون وام بلاعوض اجاره و اسکان اضطراری و پنج میلیون وام بلاعوض دامی به زلزله زدگان آذربایجان شرقی اعطاء می‌شود. <br/><br/>وی گفت: برنامه زمانبندی، دقیق و سیستم ثبت اطلاعات و اسناد را تهیه کرده‌ایم که افراد کاملا قابل شناسایی هستند و این امکان سوء استفاده برخی افراد را کم می‌کند. خودمان را برای کار کردن در شرایط آب و هوایی مناطق زلزله زده آماده کرده‌ایم.<br/><br/>وی در ادامه خاطرنشان کرد: هیچ کسی نمی‌تواند چنین فکر کند که در حوادث این چنینی، می‌توانند بر سر مردم منت بگذارد، چرا که با مردمی روبه رو هستیم که همه چیزشان را در حادثه از دست داده‌اند.<br/><br/>تابش گفت: امروز، بزرگ‌ترین پروژه‌های بنیاد مسکن در۲۳ استان کشور در جریان بوده و فقط اعتبار تخصیصی برای سیل، ۹ هزار میلیارد تومان است.<br/><br/>وی در ادامه با بیان اینکه با امکانات کشور می‌توان ۲۰۰ هزار مسکن روستایی را مقاوم سازی کرد، اظهار کرد: با مقاوم سازی۲۰۰ هزار واحد، کمبود مسکن روستایی را تا سال ۱۴۰۵ پوشش می‌دهیم.</p>
    </article>
  </body>
</html>