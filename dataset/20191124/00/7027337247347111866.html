<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699917/%D8%AA%D8%B8%D8%A7%D9%87%D8%B1%D8%A7%D8%AA-%D9%87%D8%B2%D8%A7%D8%B1%D8%A7%D9%86-%D8%A2%D9%84%D9%85%D8%A7%D9%86%DB%8C-%D8%B9%D9%84%DB%8C%D9%87-%D8%B1%D8%A7%D8%B3%D8%AA%DA%AF%D8%B1%D8%A7%DB%8C%D8%A7%D9%86-%D8%A7%D9%81%D8%B1%D8%A7%D8%B7%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="تظاهرات هزاران آلمانی علیه راستگرایان افراطی"/>
    <meta property="og:description" content="هدف حزب ملی دموکرات از این تجمع، محکوم کردن خبرنگارانی بود که گزارش‌ ها و تحقیقاتی در خصوص جریان راست افراطی در آلمان انجام داده‌اند."/>
  </head>
  <body>
    <article>
      <h1>تظاهرات هزاران آلمانی علیه راستگرایان افراطی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>هدف حزب ملی دموکرات از این تجمع، محکوم کردن خبرنگارانی بود که گزارش‌ ها و تحقیقاتی در خصوص جریان راست افراطی در آلمان انجام داده‌اند.</b>
      </p>
      <p>هزاران نفر از مردم آلمان در شهر «هانوفر» علیه راستگرایان افراطی در این کشور تظاهرات کردند.</p>
      <p>به گزارش ایرنا به نقل از خبرگزاری فرانسه، حدود ۷ هزار نفر در این تظاهرات حضور داشتند؛ در حالی که حدود ۱۲۰ نفر از اعضای گروه راست افراطی «حزب ملی دموکرات» (NPD) نیز در هانوفر تجمع جداگانه برگزار کردند.</p>
      <figure>
        <img src="https://cdn.asriran.com/files/fa/news/1398/9/3/1040112_949.jpg"/>
      </figure>
      <p>مخالفان افراط گرایی در این تظاهرات بر آزادی مطبوعات و حمایت از تنوع قومی تأکید کردند.</p>
      <p>پلیس آلمان تلاش کرده بود تا مانع از برگزاری تجمع هواداران حزب ملی دموکرات شود اما دادگاهی در آلمان روز جمعه حکم داد که این گروه می‌تواند تجمع خود را برگزار کند.</p>
      <p>هدف حزب ملی دموکرات از این تجمع، محکوم کردن خبرنگارانی بود که گزارش‌ ها و تحقیقاتی در خصوص جریان راست افراطی در آلمان انجام داده‌اند.</p>
      <p>«هایکو ماس» وزیر خارجه آلمان شنبه در توئیتی نوشت: ما در هانوفر یک واقعیت را مشاهده کردیم؛ نئونازی‌ها و هراس‌ افکنانی که علیه خبرنگاران نفرت‌پراکنی می‌کنند، در اقلیت قرار دارند.</p>
      <p>حزب ملی دموکرات آلمان در سال ۱۹۶۴ تأسیس شد و در زمان حاضر حدود ۶ هزار عضو دارد.</p>
      <p>دیوان قانون اساسی آلمان در ژانویه ۲۰۱۷ با صدور حکمی مانع از تلاش‌های مخالفان حزب ملی دموکرات برای تعطیل کردن آن شد.</p>
    </article>
  </body>
</html>