<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/spanele-po-osmi-letech-ovladli-davisuv-pohar-ve-finale-noveho-formatu-porazili-kanadu-27413/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Španělé po osmi letech ovládli Davisův pohár, ve finále nového formátu porazili Kanadu"/>
    <meta property="og:description" content="DAVIS CUP - Nový formát Davisova poháru ovládlo domácí Španělsko. Pořadatelská země finálového turnaje pro 18 týmů v Madridu zásluhou Roberta Bautisty a světové jedničky Rafaela Nadala získala &quot;salátovou mísu&quot; poprvé od roku 2011 a celkově pošesté. Španělé už po dvouhrách porazili Kanadu, která si finále týmové soutěže zahrála poprvé v historii."/>
  </head>
  <body>
    <article>
      <h1>Španělé po osmi letech ovládli Davisův pohár, ve finále nového formátu porazili Kanadu</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Ondřej Jirásek, TenisPortal.cz</a></address>
      <p>
        <b>DAVIS CUP - Nový formát Davisova poháru ovládlo domácí Španělsko. Pořadatelská země finálového turnaje pro 18 týmů v Madridu zásluhou Roberta Bautisty a světové jedničky Rafaela Nadala získala "salátovou mísu" poprvé od roku 2011 a celkově pošesté. Španělé už po dvouhrách porazili Kanadu, která si finále týmové soutěže zahrála poprvé v historii.</b>
      </p>
      <p>Španělsko po cestě do svého prvního finále od roku 2012, kdy v pražské O2 areně prohrálo s Českem, ve skupině porazilo Rusko a Chorvatsko, ve čtvrtfinále Argentinu, v semifinále Velkou Británii a v dnešním finále Kanadu, která se do finále Davisova poháru dostala vůbec poprvé.</p>
      <p>Úspěšnou cestu za ziskem "salátové mísy" odstartoval <b>Roberto Bautista</b>, jenž tři dny po smrti otce porazil 7-6(3) 6-3 <b>Felixe Augera-Aliassimeho</b>. Devatenáctiletý Kanaďan se na finálovém turnaji v madridské hale představil poprvé.</p>
      <p>"Díky klukům jsem si dnes mohl zahrát. Na kurtu jsem nechal všechno. Nic bych na dnešku neměnil, podpora diváků byla fantastická," řekl Bautista. Jednatřicetiletý Španěl ve čtvrtek opustil dějiště Davisova poháru a ještě týž den večer jeho otec Joaquín zemřel.</p>
      <figure>
        <iframe src="https://www.youtube.com/embed/QwuS80G64qI" width="490" height="315" data-service="Youtube" scrolling="no"/>
      </figure>
      <p>Španělsku zajistil celkově šestý daviscupový triumf (2000, 2004, 2008, 2009 a 2011) a první po osmi letech <b>Rafael Nadal</b>. Světová jednička v domácí hale předvedla fenomenální jízdu.</p>
      <p>Třiatřicetiletý Španěl vyhrál všech pět dvouher, přičemž v ani jednom utkání neztratil podání či set, a navíc se ve čtvrtfinále a v semifinále podílel na vítězství v rozhodující čtyřhře. V Davis Cupu natáhl svou vítěznou sérii ve dvouhře už na 29 duelů, ve dvouhře neuspěl pouze ve svém úplně prvním zápase v roce 2004 proti Jiřímu Novákovi. Celkem během tohoto týdne odehrál pět singlů a tři debly a ani jednou domácí halu neopouštěl v roli poraženého.</p>
      <p>Majitel 19 grandslamových trofejí dnes úspěšně navázal na Bautistu, když přehrál 6-3 7-6(7) <b>Denise Shapovalova</b>. Proti 20letému kanadskému talentu měl potíže pouze v tie-breaku druhé sady, v němž po dvou nevyužitých mečbolech čelil setbolu, s ním si však poradil a po necelých dvou hodinách proměnil v pořadí třetí mečbol.</p>
      <p>"Byl to úžasný týden, na který nikdy nezapomeneme. Nemůže divákům dost poděkovat za jejich podporu. Náš týmový duch zvítězil," radoval se Nadal, který byl i triumfů v letech 2004, 2009 a 2011.</p>
      <figure>
        <iframe src="https://www.youtube.com/embed/WpOBcGFoGoI" width="490" height="315" data-service="Youtube" scrolling="no"/>
      </figure>
      <p>"Každý náš hráč byl celý týden úžasný, ale Rafa je prostě jedinečný. Je skvělé, že s ním tady můžeme být," řekl Bautista. "Vítězství je slovy nepopsatelné. Rafa je nadpozemský, nejspíš mimozemšťan," přidal se s chválou na Nadala kapitán Sergi Bruguera. Za Španělsko hráli také Féliciano López a Marcel Granollers.</p>
      <p>Dnešním finále skončil nový model Davisova poháru. Na týdenním finálovém turnaji v Madridu se představilo celkem 18 týmů v tříčlenných skupinách, do čtvrtfinále postoupili vítězové skupin a dva nejlepší týmy ze druhých míst, dál se hrálo vyřazovacím způsobem.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala<br/>nedělní výsledky (24. 11. 2019)</th>
        </tr>
        <tr>
          <td>
            <b>Kanada - Španělsko 0-2</b>
          </td>
        </tr>
        <tr>
          <td>Auger-Aliassime - Bautista 6-7(3) 3-6 ... <b>0-1</b></td>
        </tr>
        <tr>
          <td>Shapovalov - Nadal 3-6 6-7(7) ... <b>0-2</b></td>
        </tr>
        <tr>
          <td>
            <i>* čtyřhra se za rozhodnutého stavu nehrála</i>
          </td>
        </tr>
      </table>
    </article>
  </body>
</html>