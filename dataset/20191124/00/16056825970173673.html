<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200721"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="আবুল বাশারের কাছে কুক্ষিগত ১২৫ শিক্ষকের আমানত"/>
    <meta property="og:description" content="১৯৮৭ সালে চাঁদপুরের প্রথমিক শিক্ষকদের মান উন্নয়নে গঠিত হয় ‘উদীয়মান প্রাথমিক শিক্ষক সমবায় সমিতি’। মাসে একটা অঙ্কের টাকা দিয়ে এই সংগঠনের সঙ্গে যুক্ত হন শিক্ষকরা। উদ্দেশ্য ছিলো সদস্যদের বিপদে-আপদে সহায়তা করা। কিন্তু একজন আবুল বাসার সেই স্বপ্ন ভেঙে চুরমার করে দিয়েছেন।আবুল বাসার বাংলাদেশ প্রাথমিক শিক্ষক সমিতির কেন্দ্রীয় কমিটির সাবেক সভাপতি ও বর্তমান প্রধান উপদেষ্টা। তিনি সমিতিটি কুক্ষিগত করে রেখেছেন অসৎ উদ্দেশে এমন অভিযোগ করেন সংগঠনটির অনেক শিক্ষক। আরো অভিযোগ পাওয়া যায়, তিনি ব্যাংকের চেক বই আটকে রেখে চড়া সুদে ঋণ দেন।এই সংগঠনটির তহবিলে বর্তমানে ৬০ লাখ টাকা রয়েছে। এছাড়াও প্রতিটি শেয়ারের মূল্য ৯০ হাজার টাকা বলে জানান এক শিক্ষক। এই তথ্য তিনি জেলা সমবায় সমিতি থেকে জানতে পারেন। আর তিনি প্রভাবশালী হওয়ায় তার বিরুদ্ধে কথা বলার সাহস পাননা কেউই। চাঁদপুর সদরের দক্ষিণ বিষ্ণুপুর সরকারি প্রাথমিক বিদ্যালয়ের প্রধান শিক্ষক ননী গোপাল পাল বলেন, আমি ১৯৯০ সালে চাকরীতে যোগদান করি। প্রথমে মাসিক ভিত্তিতে অল্প করেই টাকা দিতাম। কিন্তু আবুল বাসার কোন হিসেব দিতেন না। এরপর সেখানে প্রায় ১৪ হাজার টাকা ক্ষতির সম্মুখীন হই।আহসান কবির মৃত্যুবরণ করেছেন।…"/>
  </head>
  <body>
    <article>
      <h1>আবুল বাশারের কাছে কুক্ষিগত ১২৫ শিক্ষকের আমানত</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">পিয়াস সরকার</a></address>
      <p>১৯৮৭ সালে চাঁদপুরের প্রথমিক শিক্ষকদের মান উন্নয়নে গঠিত হয় ‘উদীয়মান প্রাথমিক শিক্ষক সমবায় সমিতি’। মাসে একটা অঙ্কের টাকা দিয়ে এই সংগঠনের সঙ্গে যুক্ত হন শিক্ষকরা। উদ্দেশ্য ছিলো সদস্যদের বিপদে-আপদে সহায়তা করা। কিন্তু একজন আবুল বাসার সেই স্বপ্ন ভেঙে চুরমার করে দিয়েছেন।</p>
      <p>আবুল বাসার বাংলাদেশ প্রাথমিক শিক্ষক সমিতির কেন্দ্রীয় কমিটির সাবেক সভাপতি ও বর্তমান প্রধান উপদেষ্টা। তিনি সমিতিটি কুক্ষিগত করে রেখেছেন অসৎ উদ্দেশে এমন অভিযোগ করেন সংগঠনটির অনেক শিক্ষক। আরো অভিযোগ পাওয়া যায়, তিনি ব্যাংকের চেক বই আটকে রেখে চড়া সুদে ঋণ দেন।</p>
      <p>এই সংগঠনটির তহবিলে বর্তমানে ৬০ লাখ টাকা রয়েছে। এছাড়াও প্রতিটি শেয়ারের মূল্য ৯০ হাজার টাকা বলে জানান এক শিক্ষক। এই তথ্য তিনি জেলা সমবায় সমিতি থেকে জানতে পারেন।</p>
      <p>আর তিনি প্রভাবশালী হওয়ায় তার বিরুদ্ধে কথা বলার সাহস পাননা কেউই। চাঁদপুর সদরের দক্ষিণ বিষ্ণুপুর সরকারি প্রাথমিক বিদ্যালয়ের প্রধান শিক্ষক ননী গোপাল পাল বলেন, আমি ১৯৯০ সালে চাকরীতে যোগদান করি। প্রথমে মাসিক ভিত্তিতে অল্প করেই টাকা দিতাম। কিন্তু আবুল বাসার কোন হিসেব দিতেন না। এরপর সেখানে প্রায় ১৪ হাজার টাকা ক্ষতির সম্মুখীন হই।</p>
      <p>আহসান কবির মৃত্যুবরণ করেছেন। তিনি শিলন্দিয়া সরকারি প্রাথমিক বিদ্যালয়, বাবুরহাটের প্রধান শিক্ষক ছিলেন। কিন্তু তার পরিবারের জমানো সঞ্চয় নিতে বেশ বেগ পেতে হয় পরিবারটির।</p>
      <p>তবে আহসান কবিরের মতো সৌভাগ্য হয়নি হারুনুর রশিদ খান প্রধানের পরিবারের। তিনি ছিলেন পাইকদি সরকারি প্রাথমিক বিদ্যালয়, সাহাতলীর সাবেক প্রধান শিক্ষক।  সাবেক এই প্রধান শিক্ষক মৃত্যু বরণ করেছেন ২০১৪ সালে। তিন কন্যা রেখে গেছেন তিনি। তার স্ত্রী জেসমিন আক্তার তিন মেয়ের বিয়ে দিয়ে একাই মানবেতর জীবন যাপন করছেন। তার স্বামী ১৯৯৭ সাল থেকে সমিতিতে অর্থ দিয়ে আসছেন। প্রথমে ২০ টাকা করে দিলেও ধীরে ধীরে সেই অর্থের পরিমাণ বৃদ্ধি পায়। এছাড়াও পরিবারটি সমিতি থেকে ঋণ নিয়েছিলেন। ঋণের ৯০ হাজার টাকা পরিশোধ করে পরিবারটি। টাকা নেবার সময় স্বাক্ষর করা ফাঁকা চেক রেখেছিলেন তিনি। টাকা পরিশোধের পরেও সেই চেক ফেরৎ দেয়া হয়নি। তার স্ত্রী বলেন, আমার স্বামী যাতে পরপারে সুখে থাকতে পারেন এই জন্য আমি জায়গা বিক্রি করে টাকা পরিশোধ করি। কিন্তু ১৯৯৭ সাল থেকে চলা সেই সমিতির টাকা ফেরৎ দিচ্ছেন না। আমরা এখনো প্রায় ৫০ হাজার টাকা পাই।</p>
      <p>তিনি আরো বলেন, ভয়াবহ বিপদের মধ্যে রয়েছি। আমি হার্টের রোগী। প্রতি মাসে ৩ হাজার টাকার অধিক ওষুধের পিছনে খরচ হয়। বর্তমানে আমি আমার স্বামীর পেনশনের টাকায় কোন রকম চলি। খুবই খারাপ অবস্থায় আছি। মেয়েদের বিয়ে দিয়েছি, জামাইদের সমাদর করতে পারি না। আবুল বাসারের সঙ্গে বারবার যোগাযোগ করা হলেও তিনি নানা টালবাহানা করেন বলেও জানান।</p>
      <p>বাঢ়িরচর সরকারি বালিকা প্রাথমিক বিদ্যালয়ের সাবেক প্রধান শিক্ষক সালামত উল্ল্যাহ ১ বছর যাবৎ কিডনি সমস্যায় ভুগছেন। তার স্ত্রী ২০ বছর যাবৎ প্যারালাইসড। তার প্রায় ৫০ থেকে ৬০ হাজার টাকা পাওনা রয়েছে এই সমিতি থেকে। ২ ছেলে ১ মেয়ে তার। বড় ছেলে বিয়ে করে চলে গেছে। দেখেন না বাবা মাকে। মেয়ের বিয়ে হয়েছে। পেনশনের টাকা ও মেয়ের সহযোগীতায় মানবেতর জীবন যাপন করছেন তিনি। তার মেয়ের নাম নাসরিন আক্তার। তিনি বলেন, বাবার চিকিৎসার পিছনে প্রতি মাসে অনেক টাকা খরচ হচ্ছে। কোনরকম জীবন যাপন করছেন তারা। এই সময় আবুল বাসারের কাছে টাকা চাইতে গেলে বলেন, আজ দেবো, কাল দেবো। এভাবে টালবাহানা করে যাচ্ছেন।</p>
      <p>‘উদিয়মান প্রাথমিক শিক্ষক সমবায় সমিতির রেজিস্ট্রেশন নম্বর ১৫/চাঁদ/১৫/০২/১৯৮৭। এটির অডিট ২০১৩ সাল পর্যন্ত চলে। এর মোট সদস্য সংখ্যা ১২৫ জন।</p>
      <p>নাম প্রকাশে অনিচ্ছুক এক শিক্ষক বলেন, গত ৫ই সেপ্টম্বর সমিতির কয়েকজন মিলে জেলা সমবায় অফিসারের কার্যালয়ে যাই। সেখানে তারাও স্বীকার করেন আবুল বাসার কুক্ষিগত করে রেখেছেন। অসৎ উদ্দেশ্যে। সেখানেই টাকার পরিমাণ জানতে পারি।</p>
      <p>তিনি আরো বলেন, আমাদের সঙ্গে তিনি গত ৪ বছর ধরে কোন যোগাযোগ রাখেন না। তিনি বাংলাদেশ প্রাথমিক শিক্ষক সমিতির কেন্দ্রীয় কমিটির সাবেক সভাপতি ও বর্তমান প্রধান উপদেষ্টা হওয়ায় সাধারণ শিক্ষকরা তাকে খুবই ভয় পান।</p>
      <p>এই অভিযোগ অস্বীকার করেন আবুল বাসার। তিনি বলেন, সকলের টাকা সমিতিতেই আছে। আর টাকার পরিমাণ ৭ লাখ ৮০ টাকার মতো। আমি কারো উপকার না করলেও ক্ষতি করি না। এই টাকার বিষয়ে আলোচনা শুরু হলে আলোচনায় বসার কথা বলেন আবুল বাসার। গত বৃহস্পতিবার ৩৫ জন শিক্ষক সেই বৈঠকে উপস্থিত হলেও তিনি নানা টালবাহানা করে সেখানে উপস্থিত হননি।</p>
      <p>এই বিভাগের সর্বাধিক পঠিত</p>
    </article>
  </body>
</html>