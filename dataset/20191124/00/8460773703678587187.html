<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/government-schools-kerala/836415"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T00:17:54+00:00"/>
    <meta property="og:title" content="1000 സ്‌കൂളിന്‌ 1645 കോടി: പൊതുവിദ്യാലയങ്ങൾ അന്താരാഷ്ട്ര നിലവാരത്തിൽ"/>
    <meta property="og:description" content="സംസ്ഥാനത്തെ പൊതുവിദ്യാലയങ്ങളെ അന്താരാഷ്ട്ര നിലവാരത്തിലേക്കെത്തിക്കുന്ന ..."/>
  </head>
  <body>
    <article>
      <h1>1000 സ്‌കൂളിന്‌ 1645 കോടി: പൊതുവിദ്യാലയങ്ങൾ അന്താരാഷ്ട്ര നിലവാരത്തിൽ</h1>
      <address><time datetime="2019-11-24T00:17:54+00:00">24 Nov 2019, 00:17</time> by <a rel="author">ജി രാജേഷ‌് കുമാർ</a></address>
      <p>തിരുവനന്തപുരം &gt; സംസ്ഥാനത്തെ പൊതുവിദ്യാലയങ്ങളെ അന്താരാഷ്ട്ര നിലവാരത്തിലേക്കെത്തിക്കുന്ന പദ്ധതിയുടെ ആദ്യഘട്ടനിക്ഷേപം 2038 കോടി രൂപ. കേരള അടിസ്ഥാനസൗകര്യ നിക്ഷേപനിധി ബോർഡാ(കിഫ്‌ബി) ണ്‌ തുക നിക്ഷേപിക്കുന്നത്‌. ഒന്നാംഘട്ടത്തിൽ 1000 സ്‌കൂളുകൾ മികവിന്റെ കേന്ദ്രങ്ങളാക്കും. ഇതിന്റെ അടങ്കൽ 1645 കോടിരൂപയാണ്‌. ക്ലാസ്‌ മുറികൾ ഹൈടെക്കാക്കുന്ന പദ്ധതിയുടെ രണ്ടാംഘട്ടവും പുരോഗമിക്കുന്നു.</p>
      <p>2017–-18 ബജറ്റ്‌ പ്രഖ്യാപനത്തിന്റെ ഭാഗമായി, നിയമസഭാമണ്ഡലത്തിലെ ഒരു സ്‌കൂൾ മികവിന്റെ കേന്ദ്രമാക്കുന്ന പദ്ധതിയിൽ 138 ഇടത്ത്‌ നിർമാണം ആരംഭിച്ചു. മൂന്നിടത്ത്‌ ടെൻഡർ പൂർത്തീകരിച്ച്‌ കരാറായി. എട്ടെണ്ണം നിർമാണം പൂർത്തിയാക്കി കൈമാറി. തിരുവനന്തപുരം, കോഴിക്കോട്‌, വയനാട്‌, കാസർകോട്‌ ജില്ലകളിൽ ഓരോന്നും മലപ്പുറം, കണ്ണൂർ ജില്ലകളിൽ രണ്ടുമാണ്‌ കൈമാറിയത്‌. മൂന്ന്‌ സ്‌കൂളുകൾ ദിവസങ്ങൾക്കകം കൈമാറും. 48 സ്‌കൂളുകളിൽ 60 ശതമാനം പണി പൂർത്തിയായി. <br/>അടിസ്ഥാനസൗകര്യ വികസനത്തിന്‌ മൂന്നുകോടി രൂപവീതം അനുവദിക്കുന്ന പദ്ധതിയിൽ 213 സ്‌കൂളുകൾക്ക്‌ അനുമതിയായി. 70 ഇടത്ത്‌ നിർമാണം തുടങ്ങി. ഏഴെണ്ണം പൂർത്തീകരിച്ച്‌ കൈമാറി. ഒന്ന്‌ ഉടൻ കൈമാറും. ഇരുപത്തൊമ്പതിടത്ത്‌ 69 ശതമാനം ജോലി പൂർത്തിയായി. കിഫ്‌ബി അനുമതി ലഭിച്ച 115 സ്‌കൂളിൽ 26 എണ്ണത്തിൽ നിർമാണ മേൽനോട്ട ചുമതലയുള്ള കൈറ്റ്‌ (കേരള ഇൻഫ്രാസ്‌ട്രക്‌ചർ ആൻഡ്‌ ടെക്‌നോളജി ഫോർ എഡ്യൂക്കേഷൻ) കരാർവച്ചു. 39 എണ്ണത്തിന്റെ നിർമാണചുമതല ഇൻകലി (ഇൻഫ്രാസ്‌ട്രക്‌ചർ കേരള ലിമിറ്റഡ്‌)നാണ്‌.</p>
      <p>2018–-19 ബജറ്റിൽ, 1000ൽ കൂടുതൽ കുട്ടികളുള്ള സ്‌കൂൾ വികസനത്തിന്‌ മൂന്നുകോടി രൂപ വീതം പ്രഖ്യാപിച്ച പദ്ധതിയിൽ ആദ്യഘട്ടം തെരഞ്ഞെടുത്തത്‌ 166 എണ്ണമാണ്‌. 51 സ്‌കൂളിന്റെ വിശദ പദ്ധതി രേഖയായി. 500നും ആയിരത്തിനുമിടയിൽ കുട്ടികളുള്ള സ്‌കൂളുകൾക്ക്‌ ഒരുകോടി രൂപയാണ്‌ കിഫ്‌ബി വഴി പ്രഖ്യാപിച്ചത്‌. 446 സ്‌കൂളുകൾക്ക്‌ ഭരണാനുമതിയായി. തദ്ദേശ സ്ഥാപനങ്ങൾക്കാണ്‌ നിർമാണ ചുമതല. പലഘട്ടങ്ങളായി 966 സ്‌കൂളുകളുടെ നിർമാണം പുരോഗമിക്കുന്നു. എട്ടുമുതൽ 12വരെ ക്ലാസ്‌ മുറികൾ ഹൈടെക്കാക്കുന്ന പദ്ധതിയിൽ കിഫ്‌ബി വകയിരുത്തിയ 493.5 കോടി രൂപയിൽ 376.63 കോടിയും ചെലവഴിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/articles/education-growth-in-kerala/830215"/>
        <a href="https://www.deshabhimani.com/news/kerala/cow-custody-case/836647"/>
        <a href="https://www.deshabhimani.com/news/kerala/development-economic-situation/836646"/>
        <a href="https://www.deshabhimani.com/news/kerala/maharajas/836645"/>
        <a href="https://www.deshabhimani.com/news/kerala/changhambhuzha-library/836644"/>
        <a href="https://www.deshabhimani.com/news/kerala/news-25-11-2019/836643"/>
        <a href="https://www.deshabhimani.com/news/kerala/news-alappuzhakerala-25-11-2019/836642"/>
      </related>
    </article>
  </body>
</html>