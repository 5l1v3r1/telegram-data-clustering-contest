<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386606/mescid-i-aksanin-temeline-indiler"/>
    <meta property="og:site_name" content="Milli Gazete"/>
    <meta property="article:published_time" content="2019-11-24T00:30:00+00:00"/>
    <meta property="og:title" content="Mescid-i Aksa’nın temeline indiler"/>
    <meta property="og:description" content="Müslüman ülkelerin sessizliğini fırsat bilerek, Mescid-i Aksa’nın altını her geçen gün daha fazla oyan Siyonist İsrail, arkeolojik kazı adı..."/>
  </head>
  <body>
    <article>
      <h1>Mescid-i Aksa’nın temeline indiler</h1>
      <h2>Müslüman ülkelerin sessizliğini fırsat bilerek, Mescid-i Aksa’nın altını her geçen gün daha fazla oyan Siyonist İsrail, arkeolojik kazı adı altında iki tünel açtı.</h2>
      <address>
        <time datetime="2019-11-24T00:30:00+00:00">24 Nov 2019, 00:30</time>
      </address>
      <p>Açılan tünelleri kadim Yahudi hac yolu olarak kabul etti. Burak Duvarı’ndan başlayan tüneller, Mescid-i Aksa’nın temel sütunlarına kadar ulaştı.</p>
      <p>Katil İsrail, Mescid-i Aksa’yı yıkmaya çalışıyor. İsrail, sosyal medya hesabından yayımladığı ‘5 muhteşem arkeolojik kazı’ reklâmında Harem-i Şerif’in içerisinde bulunan Mescid-i Aksa’ya açılan iki tüneli kadim Yahudi hac yolu olarak gösteriyor. Tünelin ilk giriş kısmı Burak Duvarı’ndan başlayarak Mescid-i Aksa’nın temel sütunlarına kadar ulaşıyor. Bu kapsamda Mescid-i Aksa’da hak iddia eden işgal yönetimi Mescid-i Aksa’nın temellerine ulaşmış ve günden güne temellerini zayıflatarak çökmesi için uğraşıyor.</p>
      <p>İsrail hükümeti, resmi internet sitesinde yaptığı paylaşımla Mescid-i Aksa’nın altında kazı çalışmaları gerçekleştiğini duyurdu. Kazı çalışmalarını Yahudi medeniyetini araştırmak adı altında ele alan İsrail’in, asıl hedefinin Mescid-i Aksa’nın temelleri olduğu ortaya çıktı. Ancak İsrail, Aksa’nın altındaki kazı çalışmalarını inkâr etti. Açılan iki ana tünel de Harem-i Şerif’in temellerine sıfır noktasında gerçekleşiyor. Katil İsrail, Kudüs ve çevresinde Müslümanlara ait çok sayıda mübarek yerleri bir bir yok etmeye çalışıyor. </p>
      <h3>HAREM-İ ŞERİF ÇÖKMEK ÜZERE</h3>
      <p>Harem-i Şerif’e yönelik ilk kazı çalışmasını 1981 yılında başlatan İsrail’in adım adım başlattığı Yahudileşme projesinin ilk adımı Mescid-i Aksa olarak belirlenmişti. 1980 yılında Filistinliler tarafından Harem-i Şerif içerisine doğru giden bir tünelin fark edilmesiyle gün yüzüne çıktı. İsrail bu çalışmaları inkâr etse de Mescid’in Silvan yönünde ve batı duvarı yönünde birçok defa çökme meydana geldi. 1980’li yıllarda Mescid-i Aksa’nın altında keşfedilen tünel ile bu bağlamda mabedin temelinde meydana gelen büyük çatlaklıkların oluştuğu tespit edildi. Burak Duvarı’ndan açılan iki tünelin ise doğrudan Mescid-i Aksa’nın temellerine yönelik olduğu belirlendi. İsrail’in sosyal medyada yaptığı reklâmda, Yahudilerin bu alanları hac yolu olarak kullandığı duyuruldu. Ancak yapılan araştırmalarda çalışmaların doğrudan Mescid-i Aksa’nın temel sütunlarına yapıldığı tespit edildi. Harem-i Şerif’in temellerine gerekli önlemler alınmaz ise her an çökeceği ifade ediliyor.</p>
      <h3>İŞGALCİ İSRAİL YÖNETİMİ HAREM-İ ŞERİF’TE HAK İDDİA EDİYOR</h3>
      <p>İşgal altındaki Kudüs’te bulunan Mescid-i Aksa, Müslümanların ilk kıblesi olma özelliğini taşıyor. Yahudiler, içinde Kıble Mescidi ile Kubbetu’s Sahra Camii’nin yanı sıra müze, medreseler ve büyük avlunun bulunduğu Mescid-i Aksa Külliyesi altında Süleyman Mabedi kalıntılarının bulunduğu iddiasıyla kazı çalışmaları yapıyor. Sözde İsrail yönetimi 2003’ten itibaren Yahudi yerleşimcileri, polis korumasında Aksa’nın avlusuna alıyor ve zaman zaman Müslümanların girişlerine yaş sınırlaması getiriyor. Birçok İsrailli yönetici ve siyasetçi Harem-i Şerif’in altında iki kez yıkılmış Yahudi tapınağının bulunduğuna inandıkları için, Harem-i Şerif’in kendilerine de ibadete açılması için baskılarını sürdürüyor.</p>
      <h3>UNESCO, KAZI ÇALIŞMALARINI KINAYARAK VETO ETMİŞ</h3>
      <p>UNESCO Dışişleri Komisyonu, 13 Ekim 2016’da Mescid-i Aksa’nın Musevilikle bağına dair herhangi bir ibarenin bulunmadığına ilişkin tasarıyı oylamış ve 6’ya karşılık 24 oyla kabul etmişti. Karar tasarısı daha sonra UNESCO Yürütme Kurulu tarafından da onaylanmıştı.</p>
      <p>UNESCO Dünya Mirası Komitesi ise 7 Temmuz 2017’de İsrail’in Kudüs’te Mescid-i Aksa ve çevresinde egemenlik hakkı iddiaları ve yürüttüğü yasa dışı kazıları kınayan bir tasarıyı kabul etmişti.</p>
      <p> </p>
    </article>
  </body>
</html>