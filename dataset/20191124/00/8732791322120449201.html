<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/culture/knigi/13-memuarov-selebriti-kotorye-deystvitelno-stoit-prochest.html"/>
    <meta property="og:site_name" content="Vogue UA"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="10 мемуарів знаменитостей, які справді варто прочитати"/>
    <meta property="og:description" content="Мемуари знаменитостей – серед найбільш затребуваних книг по всьому світу. Vogue.ua вибрав 10 мемуарів відомих людей, які справді гідні опинитися на вашій книжковій полиці."/>
  </head>
  <body>
    <article>
      <h1>10 мемуарів знаменитостей, які справді варто прочитати</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Мемуари знаменитостей – серед найбільш затребуваних книг у світі. Vogue.ua вибрав 10 мемуарів відомих людей, які справді гідні опинитися на вашій книжковій полиці.</b>
      </p>
      <hr/>
      <aside>"Життя", Кіт Річардс</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/0f0/03f/747/5dd974703f0f0.jpeg"/>
      </figure>
      <p>Як зародився один з найвидатніших гуртів в історії рок-н-ролу? Як з'явилася пісня Satisfaction? Як витримати тягар слави і не з'їхати з глузду від кількості прихильниць? Про все це – мемуари "Життя" гітариста гурту Rolling Stones, Кіта Річардса. The Washington Post називають книгу найчеснішими рок-мемуарами за довгий час. І зрозуміло це з перших сторінок: книжка сміливо починається історією про те, як гурт їде на концерт через Арканзас в автівці, набитій наркотиками, і його переслідує поліція. Мемуари рокера опублікували 2010 року. Вони миттєво очолили список бестселерів New York Times. З чуток, видавництво Little, Brown and Company заплатило 7 мільйонів доларів авансу автору, журналісту Джеймсу Фоксу (він провів кілька років у бесідах з Кітом Річардсом), побачивши перші дев'ять сторінок тексту.</p>
      <hr/>
      <aside>"Становлення", Мішель Обама</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/ef9/2c3/749/5dd97492c3ef9.jpeg"/>
      </figure>
      <p>Мемуари <a href="https://vogue.ua/article/culture/muzyka/mishel-obama-poluchila-nominaciyu-na-premiyu-gremmi.html">Мішель Обами </a>– абсолютний бестселер 2018 року. Мішель запрошує читачів у свій світ, розповідає про події, які її сформували: від дитинства в південній частині Чикаго до роботи в ролі господині Білого дому. "Перед першою леді США постає без прикрас. Я бувала на аукціонах в приватних будинках, більше схожих на музеї, де стояли ванни з дорогоцінного каміння. Бачила сім'ї, які втратили все в урагані Катріна і були до сліз вдячні отримати хоча б холодильник і плиту. Я зустрічала лицемірів і брехунів. Але також зустрічала і вчителів, дружин військовослужбовців і багатьох інших людей, настільки сильних духом, що я насилу вірила своїм очам". Мемуари колишньої першої леді США продані тиражем понад 3 мільйони примірників, перекладені 32-ма мовами і 10 місяців очолюють книжковий рейтинг Amazon.</p>
      <hr/>
      <aside>"Мрії мого батька", Барак Обама</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/140/e1f/74b/5dd974be1f140.jpeg"/>
      </figure>
      <p>«Мрії мого батька» – перша біографія <a href="http://vogue.ua/ua/article/culture/knigi/knigi-kotorye-rekomenduet-prochest-barak-obama.html">Барака Обами</a>, яка вийшла 1995 року і була перевидана 2004-го. Вона написана до початку політичної кар'єри Обами: на той момент він був лише президентом Гарвардського юридичного журналу. Батьки Барака розійшлися, коли йому було три роки, відтоді з батьком він практично не спілкувався. У книзі майбутній президент описує своє дитинство на Гаваях, переїзд до Лос-Анджелеса («це був вечірковий період мого життя»), вступ до Гарвардської правової школи, яка дала старт його амбітній кар'єрі. Після виходу цієї книги Барак Обама продовжив писати – і випустив продовження мемуарів: «Зухвалість надії» (2006) і «Про тебе співаю: послання до моїх доньок» (2010).</p>
      <hr/>
      <aside>The Beautiful Ones, Прінс</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/da2/a6e/74d/5dd974da6eda2.jpeg"/>
      </figure>
      <p>Робота над цією книжкою почалася ще за життя легендарного музиканта. Перша частина розповідає про його дитинство і блискучу кар'єру, а решта – біографія, створена редактором Деном Піпенбрінгом, який співпрацював з Прінсом в його останні місяці. Велика увага приділена дитячим рокам Прінса, які описує він сам: дуже художньо, зворушливо, і читаються ці уривки як проза. Наприклад, музикант заглиблюється в своє дитинство та пише, що перші спогади пов'язані з очима його матері і захопливою грою на фортепіано батька, джазового музиканта. У цьому розділі можна побачити сімейні фотографії тієї епохи, які показують, якими стильними були його батьки.</p>
      <hr/>
      <aside>"Все моє життя", Джейн Фонда</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/e1c/2e6/751/5dd97512e6e1c.jpeg"/>
      </figure>
      <p>Мемуари дворазової володарки «Оскара», <a href="http://vogue.ua/ua/article/fashion/persona/gid-po-stilyu-imeninnicy-dzheyn-fondy.html">Джейн Фонди</a> читаються як захопливий роман – акторка чудово пише. Головна цінність книги в тому, що вона написана відверто: наприклад, Фонда детально розповідає, як 1988-го, в віці 50 років, розлучалася з чоловіком, дізнавшись, що він їй зраджує; як припаркувала автівку на узбіччі і ридала в істериці, як викидала з вікна його речі. «В процесі написання цієї книги я виявила, що моє життя пронизують універсальні теми, які, за правильного викладу, могли б забезпечити дорожню карту для інших жінок, оскільки вони теж мають справу з проблемами відносин, самооцінки і прощення. Чого я не очікувала, так це того, як моя книга резонуватиме з чоловіками», – пише Джейн Фонда.</p>
      <hr/>
      <aside>"Серйозно ... я жартую", Еллен Дедженерес</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/2d4/823/753/5dd97538232d4.jpeg"/>
      </figure>
      <p>«Еллен висміює все, що стосується її життя, і знаходить смішне в повсякденних моментах. Це все одно, що поговорити з хорошим другом за чашкою кави... у якого дійсно дика, весела і зворушлива історія життя. Це змушує мене усміхатися, просто коли бачу це на моїй книжковій полиці», – каже Зіббі Оуенс, ведучий книжкових подкастів у США. Сама ж телеведуча Еллен Дедженерес свою книжку описує так: «За останні кілька років я багато пережила, і мені є, чим поділитися. Тому я сподіваюся, що ви витратите час, щоб розслабитися і насолодитися словами, які я зібрала для вас у цій книзі».</p>
      <hr/>
      <aside>"Просто діти", Патті Сміт</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/295/ec7/755/5dd9755ec7295.jpeg"/>
      </figure>
      <p>"Просто діти" – мемуари Патті Сміт, рок-зірки 1970-х і авторки культового альбому Horses. Мемуари "Просто діти" видали 2010 року, книжка отримала безліч літературних премій. Це портрет епохи 1960-1970-х. Патті Сміт просто і детально описує своє життя: як переїхала з Чикаго до Нью-Йорка, щоб стати дорослою, як у 19 років народила незаплановану дитину і віддала її на всиновлення, як працювала в книжковому магазині в Нью-Йорку, як познайомилася там з популярним у майбутньому фотографом Робертом Мепплторпом, як вони жили в готелі "Челсі" і проводили там перші виставки Роберта, як мріяли познайомитися з Енді Ворголом і стати частиною його богемної вечірки; про улюблених музикантів і поетів – Боба Ділана, Джимі Моріссона і Аллана Гінзбера, про смерть Дженіс Джоплін та клуб "27", про те, як грошей у них з Робертом вистачало тільки на один сендвіч з сиром, як Мепплторп любив моду і вбирався на вечірки... Якщо ви любите музику сімдесятих, або мистецтво, або літературу, то книжка Патті Сміт – абсолютний must read, бо це документ часу.</p>
      <hr/>
      <aside>Touched by the Sun: My Friendship with Jackie, Карлі Саймон</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/9f0/314/759/5dd97593149f0.jpeg"/>
      </figure>
      <p>Карлі Саймон – культова американська співачка, зірка 70-х, володарка двох «Ґреммі» і «Золотого глобуса». Її мемуари «Поціловані сонцем» присвячені дружбі Карлі з Джекі Кеннеді: Карлі і Джекі познайомилися на одній лос-анджелеській вечірці і приятелювали більше 20 років. «Якби хтось вплинув на ваше життя так, як Джекі вплинула на моє, ви б не змогли не написати про це», – каже в передмові Саймон. Карлі Саймон і Жаклін Кеннеді Онассіс створили незвичайну пару – богемна, артистична співачка і перша леді Джекі Кеннеді, одна з найбільш таємничих жінок в американській історії. У книжці авторка пише про особисте життя Джекі Кеннеді – наприклад, про її ставлення до зрад чоловіка; і про те, як Джекі втратила дитину.</p>
      <hr/>
      <aside>Wildflower, Дрю Беррімор</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/5e9/e72/75a/5dd975ae725e9.jpeg"/>
      </figure>
      <p>«Маленька загублена дівчинка» – так називалася перша книжка майбутньої акторки Дрю Беррімор, яку та випустила в 14 років. 2015 року вона написала другу книжку: Wildflower («Дика квітка»), збірник автобіографічних есеїв. З них можна дізнатися, як дівчинка вже в 9 років почала курити, в 15 – побувала в реабілітаційній клініці, а тоді вийшла з-під опіки богемних і ненадійних батьків та почала самостійне життя (батьки Дрю – відомі актори з ірландського клану Беррімор, і все дитинство Дрю провела або на знімальному майданчику, або в «Студії 54»). Акторка зізнається, що зрозуміла, що готова написати цю книжку, коли стала матір'ю.</p>
      <hr/>
      <aside>Let’s Just Say It Wasn’t Pretty, Даян Кітон</aside>
      <hr/>
      <figure>
        <img src="https://vogue.ua/media/cache/resolve/inline_990x/uploads/article-inline/8dd/573/75c/5dd975c5738dd.jpeg"/>
      </figure>
      <p>Ще одна чудова письменниця серед знаменитих людей – Даян Кітон. Let's Just Say It Was not Pretty – третя книжка оскароносної акторки, присвячена красі, здоров'ю та ставленню до віку. Це розумна і цікава книжка, в якій авторка ділиться мудрістю, набутою за роки як мати, донька, акторка, художниця і, звісно, абсолютна ікона стилю з тих пір, як вона зіграла Енні Голл в однойменному фільмі Вуді Аллена. Своїми таємницями краси і стилю акторка називає водолазки, капелюхи і чорний колір.</p>
      <related>
        <h4>Читайте також:</h4>
        <a href="https://vogue.ua/ua/article/culture/knigi/emma-uotson-sovetuet-5-knig-o-feminizme.html"/>
        <a href="https://vogue.ua/ua/article/culture/knigi/5-luchshih-knig-margaret-etvud.html"/>
      </related>
    </article>
  </body>
</html>