<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699977/%D8%AF%D8%A7%D8%AF%D8%B3%D8%AA%D8%A7%D9%86%DB%8C-%D8%AF%D8%B3%D8%AA%DA%AF%DB%8C%D8%B1%DB%8C-%D9%84%DB%8C%D8%AF%D8%B1%D9%87%D8%A7%DB%8C-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%B1%D8%A8%D8%A7%D8%B7%E2%80%8C%DA%A9%D8%B1%DB%8C%D9%85%E2%80%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="دادستانی: دستگیری لیدرهای اصلی اغتشاشات رباط‌کریم‌"/>
    <meta property="og:description" content="دادستان عمومی و انقلاب شهرستان رباط کریم با اشاره به انتظار مردم از قوه قضائیه در برخورد با اخلاگران گفت: تعداد زیادی از لیدرها دستگیر و تعدادی نیز تحت تعقیب و شناسایی قرار گرفته‌اند که پرونده آن در اسرع وقت مورد رسیدگی قرار خواهد گرفت."/>
  </head>
  <body>
    <article>
      <h1>دادستانی: دستگیری لیدرهای اصلی اغتشاشات رباط‌کریم‌</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040199_687.jpg"/>
      </figure>
      <p>دادستان عمومی و انقلاب شهرستان رباط کریم با اشاره به انتظار مردم از قوه قضائیه در برخورد با اخلاگران گفت: تعداد زیادی از لیدرها دستگیر و تعدادی نیز تحت تعقیب و شناسایی قرار گرفته‌اند که پرونده آن در اسرع وقت مورد رسیدگی قرار خواهد گرفت.</p>
      <p>محمدحسین قاسم‌پور در گفت وگو با تسنیم در رباط‌کریم‌ با اشاره به دشمن‌شناسی‌ مردم ایران نسبت استکبار جهانی اظهار داشت: انقلاب اسلامی در این 40 سال توانسته ‌اسلام واقعی را به جهان نشان دهد که این امر سبب برانگیخته شدن دشمنان اسلام در سراسر جهان ‌علیه جمهوری اسلامی ایران شده است.</p>
      <p>وی ادامه داد: در حالی که عربستان سعودی خود را منادی دین اسلام می‌داند اما همواره در کنار کفار بزرگ اسرائیل و آمریکا ایستاده ‌و با کشورهای اسلامی ‌مقابله می‌کند که نمونه آن ایران اسلامی، یمن، سوریه، عراق و لبنان است.</p>
      <p>دادستان عمومی و انقلاب شهرستان رباط کریم ضمن هشدار به هنجارشکنان تصریح کرد: دشمن خیال می‌کند با چند نفر اراذل و اوباش و نوچه‌هایش می‌تواند ملت ایران را از نظام و انقلاب جدا کرده و آنها را به جان هم بیندازد غافل از اینکه این امر خیالی باطل است.</p>
      <p>قاسم‌پور افزود: ملت ایران همواره در همه جریانات پشت مقام معظم رهبری ایستاده‌اند و صف و سمت و سوی خود را از اخلالگران و اغتشاشگران جدا کرده‌اند و مقابل دشمنان داخلی و خارجی ایستادگی می‌کنند.</p>
      <p>وی سپس با اشاره به انتظار مردم از مسئولان قضایی در برخورد با اغتشاشگران گفت: با اخلاگران نظم عمومی برخورد قاطع خواهد شد که در همین رابطه تعداد زیادی از لیدرها دستگیر و طبق مستندات به دست آمده تعدادی تحت تعقیب و شناسایی قرار گرفته‌اند که پرونده آن در اسرع وقت مورد رسیدگی قرار خواهد گرفت.</p>
    </article>
  </body>
</html>