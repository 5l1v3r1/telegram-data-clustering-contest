<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-pyrreios-nikh-ths-fwfhs-gennhmata-kai-oi-kassandres-twn-rekbiem"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Η «πύρρειος νίκη» της Φώφης Γεννηματά και οι ...Κασσάνδρες των Ρέκβιεμ"/>
    <meta property="og:description" content="Τώρα αρχίζουν τα δύσκολα της «επόμενης μέρας» για το Κίνημα Αλλαγής. Ήδη, μετρά τις πληγές που, έμειναν ανοιχτές στο «σώμα» του ΠΑΣΟΚ, μετά την ολοκλήρωση των εργασιών του έκτακτου συνεδρίου του. Κυριαρχεί προβληματισμός για τις εξελίξεις, ύστερα από τις εσωκομματικές διαφοροποιήσεις που «έβαλαν φωτιά» στις εργασίες του έκτακτου συνεδρίου του ΠΑΣΟΚ, και προοιωνίζονται, «ανήσυχες» ημέρες, καθώς η εσωστρέφεια, εν είδει δημοσίων παρεμβάσεων από διαφωνούντες, δεν φαίνεται να σταματά, παρά το τελεσίγραφο της Φώφης Γεννηματά (τέλος στην εσωστρέφεια και στις υπονομεύσεις)."/>
  </head>
  <body>
    <article>
      <h1>Η «πύρρειος νίκη» της Φώφης Γεννηματά και οι ...Κασσάνδρες των Ρέκβιεμ</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Παναγιώτα Μπίτσικα</a></address>
      <h4>Τώρα αρχίζουν τα δύσκολα της «επόμενης μέρας» για το Κίνημα Αλλαγής. Ήδη, μετρά τις πληγές που, έμειναν ανοιχτές στο «σώμα» του ΠΑΣΟΚ, μετά την ολοκλήρωση των εργασιών του έκτακτου συνεδρίου του. Κυριαρχεί προβληματισμός για τις εξελίξεις, ύστερα από τις εσωκομματικές διαφοροποιήσεις που «έβαλαν φωτιά» στις εργασίες του έκτακτου συνεδρίου του ΠΑΣΟΚ, και προοιωνίζονται, «ανήσυχες» ημέρες, καθώς η εσωστρέφεια, εν είδει δημοσίων παρεμβάσεων από διαφωνούντες, δεν φαίνεται να σταματά, παρά το τελεσίγραφο της Φώφης Γεννηματά (τέλος στην εσωστρέφεια και στις υπονομεύσεις).</h4>
      <p>Πάντως, το απόγευμα του Σαββάτου (24.11.2019), λίγο μετά τις 18.15, οι σύνεδροι ενέκριναν, «με συντριπτική πλειοψηφία», κατά την έκφραση του προεδρείου, υψώνοντας τις κάρτες τους, την εισήγηση της προέδρου του Κινήματος Αλλαγής Φώφης Γεννηματά από κοινού με το κείμενο πολιτικής διακήρυξης για τη «Δημοκρατική Προοδευτική Παράταξη» , το οποίο έχει την υπογραφή του ιδρυτικού στελέχους του ΠΑΣΟΚ και βουλευτή του Κινήματος Αλλαγής Κώστα Σκανδαλίδη.</p>
      <p>Παράλληλα, εγκρίθηκε και η τροποποίηση του καταστατικού. Με βάση τις καταστατικές αλλαγές , εκλεγμένος πρόεδρος του ΠΑΣΟΚ θα είναι ο εκλεγμένος πρόεδρος του Κινήματος Αλλαγής εφόσον είναι μέλος του ΠΑΣΟΚ, ενώ η αντιστοίχηση θα ισχύει και για άλλα κομματικά όργανα. Ετσι, στο έκτακτο συνέδριο επικυρώθηκε και τυπικά ότι η Φώφη Γεννηματά ως πρόεδρος του Κινήματος Αλλαγής (ΚΙΝΑΛ) είναι και πρόεδρος του ΠΑΣΟΚ ενώ ο Μανώλης Χριστοδουλάκης , ως Γραμματέας του Κινήματος Αλλαγής είναι ο νέος γραμματέας του ΠΑΣΟΚ. Αξίζει να σημειωθεί ότι πέρασε επίσης η διάταξη του καταστατικού που ορίζει ότι τα μέλη του ΠΑΣΟΚ να μπορούν να γίνουν και μέλη του Κινήματος Αλλαγής και αντιστρόφως όποια μέλη του Κινήματος Αλλαγής το επιθυμούν, θα μπορούν να γίνουν και μέλη του ΠΑΣΟΚ.</p>
      <p>Πάντως, σε σημαντικό βαθμό, τον ρυθμό στο συνέδριο, έδωσαν ηχηρά στελέχη που διαφωνούν με την επίσημη γραμμή. Με μορφή πολεμικής κατά της ηγετικής ομάδας , υπό την Φώφη Γεννηματά, ο πρώην υπουργός και στέλεχος του ΚΙΝΑΛ Παύλος Γερουλάνος, προκάλεσε οργή στην Χαριλάου Τρικούπη. Ο Παύλος Γερουλάνος ζήτησε την αλλαγή ηγεσίας , και επιχείρησε να απονομιμοποιήσει τις συνεδριακές διαδικασίες, αμφισβητώντας ότι υπήρξε απαρτία. Ο πρώην υπουργός του ΠΑΣΟΚ ζητούσε συνέδριο του ΠΑΣΟΚ το 2020 για να τεθούν όλα τα ζητήματα, διαδικαστικά και πολιτικά, με τη συμμετοχή εκλεγμένων συνέδρων. Του απάντησε με καυστικό τρόπο ο στενός συνεργάτης της Φώφης Γεννηματά Χρήστος Πρωτόπαπας λέγοντας : «'Ανθρακας ο θησαυρός από την ομιλία του Π. Γερουλάνου. Δεν άκουσα καμία πρόταση, εναλλακτική στην στρατηγική μας. Προσχηματικές διαφωνίες επί της διαδικασίας, επειδή δεν έχει απολύτως τίποτε να πει επί της ουσίας».</p>
      <p>Παράλληλα, ο Νίκος Ανδρουλάκης, κορυφαίο στέλεχος του ΠΑΣΟΚ και ευρωβουλευτής του Κινήματος Αλλαγής εξέφρασε έντονα τη δυσαρέσκειά του για τον τρόπο που πορεύεται πολιτικά το ΠΑΣΟΚ-ΚΙΝΑΛ. Επέλεξε να κατηγορήσει για φαστ τρακ διαδικασίες αλλά και για πολιτική κατεύθυνση ατελέσφορη, έδωσε το πλαίσιο της πολιτικής του πλατφόρμας, και έριξε αιχμές προς την ηγεσία. Απάντησε στην Φώφη Γεννηματά που είπε ότι θα είναι το 2021 στο συνέδριο του κινήματος Αλλαγής και θα περιμένει όλους όσοι θέλουν να θέσουν υποψηφιότητα απέναντί της. Ο ευρωβουλευτής ανταπάντησε: «το πού θα βρίσκεται το 2021 ο καθένας είναι προσωπική επιλογή. Το πού θα είναι οι ψηφοφόροι είναι στοίχημα για όλους».</p>
      <p>Ο Νίκος Ανδρουλάκης κινείται σε γραμμή «αναμονής», προβάλλοντας προφίλ «συνεκτικής παρουσίας», μέχρις ότου αποφασίσει, με βάση τις εξελίξεις, να έχει διαφορετική στάση. Στελέχη που τον στηρίζουν επέλεξαν να μην παραστούν στο συνέδριο, ενώ και ο προηγούμενος γραμματέας του ΠΑΣΟΚ Στέφανος Ξεκαλάκης είχε δηλώσει : «ΑΠΩΝ από το στημένο "Συνέδριο" - παρωδία που θανατώνει πολιτικά το ΠΑΣΟΚ, ως μια προσωπική επιλογή πολιτικής ευσυνειδησίας και αξιοπρέπειας….ΠΑΡΩΝ στον αγώνα για τη δημιουργία ενός θεσμικού κόμματος αρχών που θα πρωταγωνιστήσει στις πολιτικές εξελίξεις και θα εκφράσει τους προοδευτικούς πολίτες».</p>
      <p>Πάντως, το «παρών» έδωσαν στις εργασίες του συνεδρίου ιδρυτικά στελέχη του ΠΑΣΟΚ , μεταξύ των οποίων ο Κώστας Λαλιώτης , ο Μιλτιάδης Παπαϊωάννου, ο Απόστολος Κακλαμάνης, ο Θανάσης Τσούρας , κ.ά, ενώ παρευρέθηκε ο πρώην πρόεδρος του ΠΑΣΟΚ και πρώην πρωθυπουργός Κώστας Σημίτης.</p>
      <p>Το έκτακτο συνέδριο του ΠΑΣΟΚ έκλεισε, με τη φράση του Γιάννη Κουτσούκου, που ήταν επικεφαλής του προεδρείου του, που είπε προς τους συνέδρους: «Διαψεύσατε τις Κασάνδρες των «Ρέκβιεμ». Είμαστε με την «Άνοιξη» του Βιβάλντι. Είμαστε εδώ ζωντανοί, όρθιοι δημιουργικοί για να ξανακάνουμε την παράταξη μεγάλη»…Πϊσω από το βήμα των ομιλητών δέσποζε το σύνθημα "Δυνατό ΠΑΣΟΚ στο Κίνημα Αλαλγής».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>