<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939454/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%AF%DB%8C%D9%88%D8%A7%D8%B1-%D9%88-%D8%B4%DB%8C%D9%BE%D9%88%D8%B1-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="کلاهبردار دیوار و شیپور دستگیر شد"/>
    <meta property="og:description" content="شخصی که با ترفند انتشار آگهی‌های استخدام در شرکت‌ها و مراکز دولتی در سایت‌های دیوار و شیپور از کاربران کلاهبرداری می‌کرد، دستگیر شد."/>
  </head>
  <body>
    <article>
      <h1>کلاهبردار دیوار و شیپور دستگیر شد</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>شخصی که با ترفند انتشار آگهی‌های استخدام در شرکت‌ها و مراکز دولتی در سایت‌های دیوار و شیپور از کاربران کلاهبرداری می‌کرد، دستگیر شد.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095186_605.jpg"/>
      </figure>
      <p>رئیس پلیس فتای فرماندهی انتظامی استان زنجان گفت: شخصی که با ترفند انتشار آگهی‌های استخدام در شرکت‌ها و مراکز دولتی در سایت‌های دیوار و شیپور از کاربران کلاهبرداری می‌کرد، دستگیر شد.</p>
      <p>به گزارش «تابناک» به نقل از میزان، محمدعلی آدینه‌لو، رئیس پلیس فتای فرماندهی انتظامی استان زنجان از شناسایی و دستگیری شخصی که با ترفند استخدام در شرکت‌ها و مراکز دولتی از کاربران و شهروندان کلاهبرداری می‌کرد، خبر داد و اظهار کرد: این متهم با درج و انتشار آگهی‌های تبلیغاتی با عنوان استخدام در شرکت‌ها و مراکز دولتی در شبکه‌های اجتماعی، سایت دیوار و شیپور و بعد از جلب نظر قربانیان مبالغی به‌عنوان هزینه ثبت‌نام از آن‌ها اخذ کرده و پاسخگوی تلفن همراه نمی‌شد.</p>
      <p>وی با اشاره به اینکه در پی شکایت یکی از شهروندان زنجانی به‌هویت معلوم مبنی بر کلاهبرداری، وی مدعی شد، از طریق آگهی مندرج در یکی از سایت‌های تبلیغاتی مبنی بر استخدام در یکی از شرکت‌ها، اقدام به واریز وجه به حساب شخصی به هویت معلوم کرده و پس از واریز مبلغ، آگهی دهنده گوشی خود را خاموش می‌کند، لذا ضمن تشکیل پرونده، موضوع تا شناسایی و دستگیری عامل یا عاملان کلاهبرداری در دستور کار کارشناسان این پلیس قرار گرفت.</p>
      <p>آدینه‌لو ادامه داد: پس از اخذ اظهارات شاکی، با اقدامات فنی و شگرد خاص پلیسی متهم به هویت معلوم شناسایی و پس از هماهنگی قضایی، نسبت به جلب وی اقدام و همه ادله‌های دیجیتالی متهم توقیف و به پلیس فتا زنجان دلالت شد.</p>
      <p>رئیس پلیس فتای فرماندهی انتظامی استان زنجان با بیان اینکه متهم پرونده در بازجویی‌های اولیه، منکر هرگونه بزه ارتکابی شد، ولی پس از مواجهه با مدارک و ادله موجود به بزه ارتکابی معترف و بیان داشت: از طریق یکی از سایت‌های تبلیغاتی، با درج آگهی دروغین با ترفند استخدام در شرکتی، پس از جلب اعتماد قربانیان مبالغی را تحت عنوان بیعانه از آن‌ها دریافت می‌کردم و پس از واریز به حساب، تلفن همراه خود را خاموش می‌کردم.</p>
      <p>وی ادامه داد: شهروندان توجه داشته باشند هرگونه گزینش در شرکت‌ها و سازمان‌های دولتی با شرایط و ضوابط خاص و بر اساس نیازمندی شغلی اداره مربوطه صورت می‌گیرد و اغلب این سازمان‌ها از طریق فراخوان‌های عمومی و یا آگهی در سایت‌های خبری معتبر، نشریات و ... اقدام به جذب نیروی کاری مورد نیاز خود می‌کنند و نیازی به واسطه و دلال برای پرداخت پول برای استخدام نیست.</p>
      <p>آدینه‌لو با بیان اینکه این قبیل افراد با روش‌های مذکور و ترفندهای مختلف پس از جلب اعتماد قربانیان مبالغی را هر چند جزئی کلاهبرداری می‌کنند، افزود: کاربران در صورت مواجهه با چنین تبلیغاتی قبل از واریز هرگونه وجه ضمن بررسی آدرس و مجوز شرکت استخدام کننده و حتما از صحت و سقم این گونه آگهی‌ها اطمینان حاصل کنند.</p>
    </article>
  </body>
</html>