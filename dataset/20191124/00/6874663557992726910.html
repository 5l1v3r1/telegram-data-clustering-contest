<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774354,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="&quot;משקפיים לעיוורים&quot; של אורקם ברשימת ההמצאות הטובות ל-2019 של טיים"/>
    <meta property="og:description" content="החברה הישראלית שהקימו מייסדי מובילאיי - אמנון שעשוע וזיו אבירם, המציאה את MyEye2 - טכנולוגיה לבישה המסייעת לעיוורים בקריאת טקסטים, זיהוי פנים, שטרות וצבעים ועוד - ללא צורך בסמארטפון או חיבור Wifi"/>
  </head>
  <body>
    <article>
      <h1>"משקפיים לעיוורים" של אורקם ברשימת ההמצאות הטובות ל-2019 של טיים</h1>
      <h2>החברה הישראלית שהקימו מייסדי מובילאיי - אמנון שעשוע וזיו אבירם, המציאה את MyEye2 - טכנולוגיה לבישה המסייעת לעיוורים בקריאת טקסטים, זיהוי פנים, שטרות וצבעים ועוד - ללא צורך בסמארטפון או חיבור Wifi</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שירות כלכליסט</a></address>
      <p>MyEye2 OrCam היא טכנולוגיית ראייה מלאכותית שפיתחה חברת אורקם הישראלית - שנבחרה על ידי מגזין טיים לרשימת ההמצאות הטובות ביותר ל-2019, בקטגוריית "נגישות".</p>
      <p>בכל שנה בוחר המגזין את רשימת 100 ההמצאות המשמעותיות ביותר, שפותרות בעיות מורכבות בדרכים יצירתיות והופכות את העולם למקום טוב יותר.</p>
      <figure>
        <img src="https://images1.calcalist.co.il/PicServer3/2018/02/20/796462/1NL.jpg"/>
        <figcaption>אורקם OrCam MyEye 2.0 <br/>צילום: אורקם</figcaption>
      </figure>
      <p>את טכנולוגיית ה-OrCam MyEye 2 פיתחה אורקם, שייסדו פרופ' אמנון שעשוע וזיו אבירם ב-2010, מייסדי מובילאיי.</p>
      <p>מדובר בטכנולוגיה ראייה מלאכותית חדשה שמסייעת לעיוורים, לקויי ראייה ולמתקשים בקריאה - בקריאת טקסטים, זיהוי פנים, שטרות, צבעים, קריאת ברקודים ועוד.  </p>
      <p>לפי החברה זוהי הטכנולוגיה הלבישה היחידה, שמופעלת על ידי מחוות ותנועת הצבעה אינטואיטיבית או על יד כיוון מבטו של המשתמש, ללא צורך בסמארטפון או חיבור Wifi - מה שמאפשר תקשורת שמע בזמן אמת תוך פרטיות נתונים.</p>
      <p>כיום משתמשים בטכנולוגיה עשרות אלפי עיוורים ולקויי ראייה ב-48 מדינות וב-25 שפות.</p>
      <figure>
        <img src="https://images1.calcalist.co.il/PicServer3/2019/11/19/948474/1NL.jpg"/>
        <figcaption>המשקפיים החכמים של אורקם <br/>צילום: Boston University News Service</figcaption>
      </figure>
      <p>מגזין טיים אוסף לרשימת ההמצאות הטובות ביותר מועמדים שפיתחו המצאות פורצות דרך, שמשנות את החיים ואופן החשיבה - ממגוון רחב של תחומים כמו: נגישות, בינה מלאכותית, מציאות מדומה, חינוך ועוד. כל גוף שמתמודד, נמדד לפי שורת קריטריונים כמו מקוריות, יעילות, אמביציה והשפעה.</p>
      <p>במהלך הקיץ האחרון קיים המגזין ראיון מקיף עם פרופ' אמנון שעשוע, מייסד שותף באורקם, בו סיפר על החזון שאיתו הוקמה החברה, ועל התפתחות תמידית של הטכנולוגיה שפיתחו. זאת, כדי לספק עצמאות מירבית למשתמשים עיוורים ולקויי ראיה, על מנת שישפרו את איכות חייהם.</p>
      <p>הטכנולוגיה הבאה של ה- OrCam MyEye2 צפוייה לצאת ב-2020 בתחום ה"קריאה חכמה" - לרבות יכולה הבחנה בין כותרות ומקטעים שונים בטקסט, וכן בתחום הניידות שיסייעו למכשיר לזהות אובייקטים במרחב.</p>
      <p>פרופ' אמנון שעשוע אמר בעקבות הזכייה: "אנו גאים מאוד בבחירת מגזין טיים את OrCam MyEye2 כאחת ההמצאות הטובות והמשפיעות ביותר לשנת 2019, בקטגוריית הנגישות. אנו מעריכים עמוקות את ההכרה ביכולתה של הטכנולוגיה הזו לשנות את חייהם של אנשים. ייעודה של אורקם מיומה הראשון הוא להפוך את הבינה המלאכותית לכלי עזר - המלווה באופן אישי אנשים עיוורים, לקויי ראייה, הסובלים מלקויות קריאה או דיסלקציה - ומשפר את איכות חייהם. אנו מחויבים להמשיך ולפעול לאורו של חזון זה".</p>
    </article>
  </body>
</html>