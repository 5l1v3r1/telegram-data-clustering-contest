<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824216-proces-impicmentu-ne-zminiv-stavlenna-ssa-do-ukraini-predstavnik-derzdepu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T00:22:00+00:00"/>
    <meta property="og:title" content="Процес імпічменту не змінив ставлення США до України - представник Держдепу"/>
    <meta property="og:description" content="Слухання у справі імпічменту Трампа, де українське питання перебуває в центрі уваги, не вплинули на потужну підтримку України з боку Сполучених Штатів."/>
  </head>
  <body>
    <article>
      <h1>Процес імпічменту не змінив ставлення США до України - представник Держдепу</h1>
      <h2>Слухання у справі імпічменту Трампа, де українське питання перебуває в центрі уваги, не вплинули на потужну підтримку України з боку Сполучених Штатів.</h2>
      <address>
        <time datetime="2019-11-24T00:22:00+00:00">24 Nov 2019, 00:22</time>
      </address>
      <p>Про це власному кореспонденту Укрінформу в Вашингтоні заявив заступник помічника держсекретаря США Джордж Кент.</p>
      <p>"США продовжують стояти разом з Україною з такою ж твердою рішучістю, як і раніше. Американська підтримка України є двосторонньою – як з боку демократів, так і республіканців – у Палаті представників і в Сенаті, а також на рівні Конгресу й адміністрації США. Нічого не змінилося", - наголосив представник Державного департаменту.</p>
      <p>Він також підкреслив, що обсяг підтримки України у військовій, економічній сферах та на напрямі розбудови демократії постійно збільшується, що стало тенденцією з 2014 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2823034-demokrati-mozut-organizuvati-dodatkovi-sluhanna-u-kongresi-ukrainskoi-spravi.html">Демократи можуть організувати додаткові слухання у Конгресі “української справи”</a>
      </blockquote>
      <p>"Наша політика підтримки України, протистояння російській агресії, реформування українських інституцій, економіки, боротьби з <a href="https://www.ukrinform.ua/tag-korupcia">корупцією</a> так само не змінилася", - підкреслив Кент.</p>
      <p>Він погодився, що в Вашингтоні зараз відбувається політична драма, але знову наголосив, що "політика США не змінилася й підтримка продовжується".</p>
      <p>Нагадаємо, в Палаті представників США проходять слухання в процесі розслідування щодо імпічменту. Демократи звинувачують Білий дім у спробах втягнути Україну в наступні вибори американського президента.</p>
      <p>
        <i>Фото: The New York Times</i>
      </p>
    </article>
  </body>
</html>