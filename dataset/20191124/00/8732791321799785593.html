<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/fashion/brend/oglyanutsya-nazad-kakim-bylo-pervoe-shou-victoria-s-secret.html"/>
    <meta property="og:site_name" content="Vogue UA"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Озирнутись: яким було перше шоу Victoria's Secret"/>
    <meta property="og:description" content="Victoria's Secret підтвердили чутки про те, що знамените шоу вперше за 25 років не відбудеться. Саме час згадати, яким був перший перформанс бренду далекого"/>
  </head>
  <body>
    <article>
      <h1>Озирнутись: яким було перше шоу Victoria's Secret</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Victoria's Secret підтвердили чутки про те, що знамените шоу вперше за 25 років не відбудеться. Саме час згадати, яким був перший перформанс бренду далекого 1995 року.</p>
      <figure>
        <img src="https://vogue.ua/media/cache/resolve/inline_990x/uploads/article-inline/2ef/ae1/23d/5a0c23dae12ef.jpeg"/>
        <figcaption>Анжеліка Калліо</figcaption>
      </figure>
      <p>Перше шоу Victoria's Secret відбулось у нью-йоркському готелі Plaza, а по подіуму ходили суперзірки того часу: Стефані Сеймур, Вероніка Вебб і Беверлі Піл. Щоправда, тоді в них не було крил і їх ще не називали "янголами". Дівчата просто демонстрували білизну демократичного бренду. Однак керівники Victoria's Secret розповідають, що саме тоді, 22 роки тому, вони усвідомили, яким має бути правильне шоу, про яке говоритимуть всі. І вже 1995-го в першому ряду біля них сиділи знаменитості – мільйонер Дональд Трамп й музикант Рассел Сімонс. Модна індустрія тоді ще не усвідомила всієї сили селебрітіс, а Victoria's Secret випередили час.</p>
      <figure>
        <img src="https://vogue.ua/media/cache/resolve/inline_990x/uploads/article-inline/cf9/61c/240/5a0c24061ccf9.jpeg"/>
      </figure>
      <p>Модель Катрін Маккорд, яка зараз займається підприємництвом, розповідає: "Я пам'ятаю, як відбувався процес примірки – я дуже хвилювалася. У той час модель або ходила по подіуму, або знімалася в журналах, або просто в каталогах – саме Victoria's Secret вдалося зламати ці бар'єри. Фізична підготовка моделей до шоу тоді була не такою інтенсивною як зараз, але я пам'ятаю, що ми ходили на лімфодренажний масаж ніг. У порівнянні з сучасними шоу ми були дуже одягнені – крім білизни носили кардигани, в руках були ділові сумочки, але я все одно ніяковіла".</p>
      <figure>
        <img src="https://vogue.ua/media/cache/resolve/inline_990x/uploads/article-inline/05e/9d9/241/5a0c2419d905e.jpeg"/>
        <figcaption>Катрін Маккорд</figcaption>
      </figure>
      <p>Журналіст Рон Галелла, який був присутній тоді на шоу, згадує: "Вся увага тоді була зосереджена на моделях – не було цього яскравого шоу, музичного супроводу поп-зірок, крил. Дівчата були на першому місці. А що ще треба, коли у вас по подіуму йде сама Стефані Сеймур або Беверлі Піл?".</p>
      <figure>
        <img src="https://vogue.ua/media/cache/resolve/inline_990x/uploads/article-inline/54f/cab/242/5a0c242cab54f.jpeg"/>
        <figcaption>Беверлі Піл</figcaption>
      </figure>
      <p>Вероніка Вебб згадує: "Мені подзвонив агент і сказав сходити на кастинг. Я була дуже схвильована, але зраділа, коли мене взяли. Перед шоу я робила до 1000 присідань, а також дотримувалася кетогенної дієти – коли ти йдеш по подіуму в білизні й на тебе дивляться десятки очей, маєш бути впевненим у собі".</p>
      <figure>
        <img src="https://vogue.ua/media/cache/resolve/inline_990x/uploads/article-inline/797/77b/245/5a0c24577b797.jpeg"/>
        <figcaption>Вероніка Вебб</figcaption>
      </figure>
      <p>Одна з найбільш затребуваних моделей 1990-х Гейл Елліот також згадує про перше шоу Victoria's Secret з теплотою і сміється, що на показах Versace на ній часом було менше одягу, ніж на тому показі білизни. А модель, яка відкрила те історичне шоу – Інгрід Сейнхейв, навпаки, спочатку була збентежена, адже до цього вона ходила на кутюрних показах Valentino і Christian Dior. "Зате тут можна було встановити з глядачем візуальний контакт, а це дуже важливо", – згадує вона.</p>
      <figure>
        <img src="https://vogue.ua/media/cache/resolve/inline_990x/uploads/article-inline/32b/1e1/247/5a0c2471e132b.jpeg"/>
        <figcaption>Гейл Елліот</figcaption>
      </figure>
      <figure>
        <img src="https://vogue.ua/media/cache/resolve/inline_990x/uploads/article-inline/124/913/246/5a0c246913124.jpeg"/>
        <figcaption>Інгрід Сейнхейв</figcaption>
      </figure>
      <p>
        <i>За матеріалами: vogue.fr (Libby Banks)</i>
      </p>
      <p>
        <i>Читайте також:</i>
      </p>
      <p>
        <a href="https://vogue.ua/ua/article/beauty/figura/10-byuti-pravil-angelov-victoria-s-secret.html">Тренер "янголів" Victoria's Secret розкриває їхні секрети краси</a>
      </p>
      <p>
        <a href="https://vogue.ua/ua/article/fashion/brend/vse-sokrovishcha-victoria-s-secret-23-dragocennyh-fantasy-bra.html">Усі скарби Victoria's Secret: 23 дорогоцінних Fantasy Bra</a>
      </p>
    </article>
  </body>
</html>