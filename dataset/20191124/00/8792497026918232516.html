<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.totaaltv.nl/nieuws/ziggo-kpn-en-tmobile-willen-sneller-internet-maar-wil-de-consument-dit-wel/"/>
    <meta property="og:site_name" content="Totaal TV"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ziggo, KPN en T-Mobile willen sneller internet, maar wil de consument dit wel?"/>
    <meta property="og:description" content="Een snelheidsrace tussen kemphanen VodafoneZiggo (Ziggo), KPN en T-Mobile is gaande. Maar wil de consument wel sneller internet?"/>
  </head>
  <body>
    <article>
      <h1>Ziggo, KPN en T-Mobile willen sneller internet, maar wil de consument dit wel?</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jarco Kriek</a></address>
      <p>
        <b>
          <i>Een snelheidsrace tussen kemphanen VodafoneZiggo (Ziggo), KPN en T-Mobile is gaande. Maar wil de consument wel sneller internet?</i>
        </b>
      </p>
      <p><a href="http://www.vodafoneziggo.nl/">Vodafone</a><a href="https://www.ziggo.nl/">Ziggo</a> is bezig met de gefaseerde opwaardering van het bestaande kabelnetwerk naar DOCSIS 3.1. Met deze techniek kan het bedrijfsonderdeel Ziggo een downloadsnelheid van 1000Mbps (1Gbps) aan klanten leveren. Dit kan nu al in Utrecht en enkele omringende gemeenten. Inwoners van mediastad Hilversum kunnen het benodigde gigabit-abonnement vanaf dinsdag 26 november kopen. Voor dit abonnement moet maandelijks €99,50 per maand overgemaakt worden. Dit is €12,- duurder dan het Alles-in-abonnement Complete waarbij 500Mbps downloadsnelheid wordt geleverd. Bij beide abonnementen wordt wel het meest uitgebreide tv-pakket inclusief bruikleendecoder Mediabox Next geleverd. Maar ook klanten die deze abonnementsvormen met sneller internet niet kopen, hebben belang bij de opwaardering naar de nieuwe techniek DOCSIS 3.1. Het netwerk van het kabelbedrijf krijgt hierdoor meer datacapaciteit. Verder wordt het netwerk stabieler, waardoor het aantal storingen gaan verminderen. En op dit punt kan het vernieuwde kabelnetwerk van Ziggo net zo betrouwbaar en stabiel als <a href="http://nl.wikipedia.org/wiki/Glasvezel">glasvezel </a>worden.</p>
      <h3>Glasvezel</h3>
      <p>Wat betreft de snelheidsrace doet <a href="https://www.kpn.com/hussel.htm">KPN</a> gedeeltelijk niet mee. Het oudere koperdraadnetwerk van het telecombedrijf is door technische beperkingen niet opgewassen tegen kabel en glasvezel. Het besluit van KPN om de komende jaren de aanleg van glasvezel prioriteit te geven, is dus te begrijpen. Maar ook bij het leveren van glasvezel moet KPN nog een inhaalslag maken. Het telecombedrijf levert op dit moment maximaal 500Mbps symmetrische internetsnelheid. Dat is de helft minder dat <a href="http://www.tmobile.nl/Thuis">T-Mobile</a> aan klanten levert via het eigen glasvezelnetwerk in de Haagse wijk Segbroek en op termijn in heel De Haag. T-Mobile levert 1Gbps symmetrische internetsnelheid overigens ook via enkele glasvezelnetwerken van KPN waar het bedrijf eigen apparatuur kan gebruiken. In tegenstelling tot Ziggo is bij KPN en T-Mobile via glasvezel de down- en uploadsnelheid gelijk. Ziggo levert bij gigabit internet maximaal 50Mbps uploadsnelheid. Maar de verwachting is dat Ziggo in 2020 de upload gaat verhogen.</p>
      <h3>De consument en snel internet</h3>
      <p>Maar waar bovenstaande bedrijven honderden miljoenen euro’s in welke vorm dan ook in sneller internet investeren, lijken consumenten in Nederland terughoudend te zijn. Dat is begrijpelijk. De behoefte aan dit soort hoge internetsnelheden is in het gros van de huishoudens helemaal niet nodig. Een huisgezin zonder kinderen heeft in de meeste gevallen aan een internetsnelheid van 50 tot 100Mbps voldoende. Met thuiswonende kinderen kan met maximaal 200Mbps worden volstaan. Alleen als een gezin uit veel personen bestaat of de internetverbinding met meerdere personen – bijvoorbeeld in een studentenhuis – wordt gedeeld, kan een internetsnelheid van tussen de 200 en 1000Mbps nodig zijn. Voor consumenten is de stabiliteit van de internetverbinding belangrijker dan dit soort hogere internetsnelheden. Het is voor Nederlanders die bij Ziggo internet kopen dan ook belangrijk dat VodafoneZiggo naar DOCSIS 3.1 overstapt.</p>
      <h3>Duurder abonnement</h3>
      <p>De snelheidsrace van de drie grootste internetaanbieders kan voor alle klanten wel tot financieel nadelige gevolgen leiden. Investeringen moeten door deze commerciële bedrijven op langere termijn wel terugverdiend te worden. Als de investering minder dan verwacht met de verkoop van de snellere, en duurdere, internetabonnementen terugverdiend kan worden, is het niet ondenkbaar dat overige klanten de investering moeten dekken. In dit geval leidt dit tot nieuwe prijsverhogingen van internet- en Alles-in-1-abonnementen.</p>
      <related>
        <h4>Meer over dit onderwerp</h4>
        <a href="https://www.totaaltv.nl/nieuws/ziggo-go-testversie-voor-android-tv-gelekt-op-internet/"/>
        <a href="https://www.totaaltv.nl/nieuws/tmobile-verbetert-beeldkwaliteit-op-glasvezel/"/>
        <a href="https://www.totaaltv.nl/nieuws/ziggo-netflix-en-videoland-dit-zijn-enkele-kijktips/"/>
        <a href="https://www.totaaltv.nl/nieuws/tmobile-mogelijk-in-de-verkoop/"/>
      </related>
    </article>
  </body>
</html>