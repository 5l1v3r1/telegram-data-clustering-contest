<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/gran-turismo-sport-lamborghini-lambo-v12-vision-gran-turismo.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Gran Turismo Sport: Lamborghini svela la futuristica Lambo V12 Vision Gran Turismo"/>
    <meta property="og:description" content="Lamborghini, Sony e Polyphony Digital hanno svelato l'incredibile Lambo V12 Vision Gran Turismo, nuova hypercar della casa di Sant'Agata Bolognese destinata ad arrivare in Gran Turismo Sport.. Son..."/>
  </head>
  <body>
    <article>
      <h1>Gran Turismo Sport: Lamborghini svela la futuristica Lambo V12 Vision Gran Turismo</h1>
      <h2>Lamborghini, Sony e Polyphony Digital hanno svelato l'incredibile Lambo V12 Vision Gran Turismo, nuova hypercar della casa di Sant'Agata Bolognese destinata ad arrivare in Gran Turismo Sport.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Sony Interactive Entertainment e Polyphony Digital, insieme a <b>Lamborghini</b>, hanno svelato un nuovo prototipo per la scuderia in questione collegato a <b>Gran Turismo Sport</b> e chiamato <b>Lambo V12 Vision Gran Turismo</b>.<br/><br/>La nuova concept car di Lamborghini rientra dunque nella serie di iniziative da parte di varie case automobilistiche che hanno presentato i propri prototipi da inserire direttamente all'interno di <a href="https://multiplayer.it/giochi/gt-sport-per-ps4.html">Gran Turismo Sport</a>, ma in questo caso l'auto in questione è davvero impressionante.<br/><br/>La Lambo V12 Vision Gran Turismo è una <b>hypercar ibrida</b> dall'aspetto decisamente futuristico ma anche in linea con il look delle Lamborghini, basata su un motore V12 ibrido da 819 cavalli tratto dalla Sian FKP 37. L'auto è stata svelata insieme da Kazunori Yamauchi di Polyphony Digital e da Stefano Domenicali, CEO di Lamborghini e verrà messa a disposizione all'interno di <a href="https://multiplayer.it/notizie/gran-turismo-sport-aggiornamento-145-tutte-novita.html">Gran Turismo Sport</a> nel prossimo futuro, ancora senza una data di uscita precisa.<br/><br/>Nel frattempo, <a href="https://multiplayer.it/notizie/gran-turismo-sport-spec-ii-disponibile-trailer-lancio.html">Gran Turismo Sport Spec II</a>, la nuova versione del gioco comprensiva di tutti i vari aggiornamenti, è disponibile dal mese scorso. Riportiamo qua sotto la <b>presentazione in video</b> pubblicata da Twinfinite.</p>
      <figure>
        <iframe src="https://www.youtube.com/embed/ZwZU8vLR7Zo" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://twinfinite.net/2019/11/gran-turismo-sport-lamborghini-vision-gt/">Fonte</a>
        </li>
      </ul>
    </article>
  </body>
</html>