<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774325,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="תחת מנכ&quot;ל זמני - הכנסות ורווחי אורביט טכנ' עלו"/>
    <meta property="og:description" content="חברת תקשורת הלוויינים מציגה עלייה של מיליון שקל בהכנסות ורווח נקי בסך 1.1 מיליון שקל לעומת 580 אלף שקל ברבעון המקביל; בתחילת יולי השנה הודיע המנכ&quot;ל בן ויינברגר על התפטרותו ומאז מחליף אותו יצחק גת עד למינוי קבוע לתפקיד"/>
  </head>
  <body>
    <article>
      <h1>תחת מנכ"ל זמני - הכנסות ורווחי אורביט טכנ' עלו</h1>
      <h2>חברת תקשורת הלוויינים מציגה עלייה של מיליון שקל בהכנסות ורווח נקי בסך 1.1 מיליון שקל לעומת 580 אלף שקל ברבעון המקביל; בתחילת יולי השנה הודיע המנכ"ל בן ויינברגר על התפטרותו ומאז מחליף אותו יצחק גת עד למינוי קבוע לתפקיד</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">נועם לנדמן</a></address>
      <p><a href="https://www.calcalist.co.il/stocks/home/0,7340,L-3959-265017,00.html?quote=%D7%90%D7%95%D7%A8%D7%91%D7%99%D7%98">אורביט</a> טכנ' מטפסת היום בבורסה לאחר פרסום הדוח המסכם של הרבעון השלישי - חברת התקשורת הלווינית שבשליטת קרן פימי (42%), ושמתנהלת כיום תחת מנכ"ל זמני, הציגה שדרוג גם בשורת ההכנסות וגם בשורה התחתונה של הרווח הנקי.</p>
      <p>ההכנסות עלו ל-13 מיליון שקל מ-12 מיליון שקל ברבעון המקביל אשתקד - הגידול בהכנסות לעומת התקופה המקבילה אשתקד נובע מגידול במכירות מוצרי החברה. הרווח הגולמי דומה לרבעון המקביל – בסביבות 4 מיליון שקל. הרווח התפעולי עלה ל-1.3 מיליון שקל מ-700 אלף שקל. הגידול ברווח התפעולי נובע בעיקר מגידול בהכנסות החברה וגידול ברווח הגולמי.</p>
      <figure>
        <img src="https://images1.calcalist.co.il/PicServer2/20122005/595201/6L.jpg"/>
        <figcaption>יצחק גת, המנכ"ל הזמני באורביט טכנ'</figcaption>
      </figure>
      <p>חל קיטון בהוצאות המחקר והפיתוח ל-782 אלף שקל ממיליון שקל ברבעון המקביל - הקיטון נובע מסיווג הוצאות פיתוח אשר זוהו במהלך התקופה כקשורות במישרין לפרויקטים ונרשמו בעלות המכר. לעומת זאת, חל גידול בהוצאות מכירה ושיווק ל-1.2 מיליון שקל מ-1.1 מיליון שקל ברבעון המקביל, שנובע בעיקר מגידול בשכר עבודה, הוצאות שיווק, תערוכות והוצאות נסיעות לחו"ל.</p>
      <p> </p>
      <p>הרווח הנקי עלה ל-1.1 מיליון שקל מ-580 אלף שקל ברבעון המקביל ונובע בעיקר מגידול במכירות החברה וגידול ברווח הגולמי והרווח התפעולי.</p>
      <p>בתחילת יולי השנה הודיעה החברה על התפטרותו של מנכ"ל החברה, בן ויינברגר ועל כוונת החברה למנות את יצחק גת, יו"ר דירקטוריון החברה, כמנכ"ל זמני עד למינוי מנכ"ל קבוע. <a href="https://www.calcalist.co.il/markets/articles/0,7340,L-3743262,00.html">ויינברגר עצמו נכנס לתפקיד רק לפני כשנה - החליף את איתן ליבנה שכיהן מאז 2016</a>.</p>
      <p>אורביט עוסקת בתקשורת לוויינים, מערכות עקיבה ומערכות לניהול תקשורת ושמע במטוסים. החברה היא ספקית מערכות תקשורת עתירות טכנולוגיה למשימות חיוניות ומסחריות עבור יישומים בים, ביבשה, באוויר ובחלל. החברה נסחרת בבורסת תל אביב בשווי שוק של 164 מיליון שקל - קרן ההשקעות פימי, המנוהלת בידי ישי דוידי, היא בעלת השליטה (42%) בחברה.</p>
    </article>
  </body>
</html>