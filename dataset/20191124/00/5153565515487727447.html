<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/poljski-premier-bi-v-varsavi-postavil-slavolok-zmage-742900"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Poljski premier bi v Varšavi postavil slavolok zmage"/>
    <meta property="og:description" content="Poljski premier Mateusz Morawiecki je predlagal, da bi poljsko zmago nad ruskimi boljševiki poleti 1920, s katero so ustavili prodor rdeče armade proti zahodu"/>
  </head>
  <body>
    <article>
      <h1>Poljski premier bi v Varšavi postavil slavolok zmage</h1>
      <h2>
        <b>Poljski premier Mateusz Morawiecki je predlagal, da bi poljsko zmago nad ruskimi boljševiki poleti 1920, s katero so ustavili prodor rdeče armade proti zahodu, obeležili s postavitvijo slavoloka zmage v Varšavi.</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>Zmaga v bitki pri Varšavi leta 1920 si po besedah poljskega premierja zasluži "veličastno počastitev", saj da je bila to ena odločilnih bitk v zgodovini Evrope in sveta. Brez te zmage ne bi bilo Evrope, kakršno poznamo danes, je na Twitterju zapisal Morawiecki.<br/><br/>Poljska je z zmago obranila svojo ravno pridobljeno neodvisnost in ustavila širjenje komunizma v zahodno Evropo.<br/><br/>Morawiecki je v pogovoru z volivci na Facebooku menil, da bi bil slavolok zmage primeren za obeležitev bitke, in dodal, da je že dal prispevek skladu, ki želi zgraditi ta spomenik v Varšavi.<br/><br/>Slavolok bi morali po njegovem mnenju zgraditi kmalu, je pa priznal, da še ne bo nared ob 100. obletnici bitke 15. avgusta prihodnje leto.<br/><br/>Na Poljskem 15. avgusta v spomin na bitko, ki je znana kot "čudež na Visli", praznujejo dan vojske.</p>
      <p>loading...</p>
    </article>
  </body>
</html>