<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/advent-oriasi-karacsonyfaval-nyilik-meg-a-vasar-a-szent-istvan-bazilikanal"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Már megnyílt az idei karácsonyi vásár a budapesti Szent István-bazilikánál"/>
    <meta property="og:description" content="Advent"/>
  </head>
  <body>
    <article>
      <h1>Már megnyílt az idei karácsonyi vásár a budapesti Szent István-bazilikánál</h1>
      <h2>Advent</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">MTI</a></address>
      <p>
        <b>Advent - 12 méteres karácsonyfa, 3D-s épületfestés, gyerekeknek kézműves foglalkozások, felnőtteknek többek között áfonyás forralt bor is lesz.</b>
      </p>
      <p>
        <b>Pénteken immár kilencedik alkalommal nyílt meg a karácsonyi vásár a budapesti Szent István-bazilikánál, ahol az idén az eddigieknél is több program, egy 12 méteres karácsonyfa, interaktív szelfipont és tematikus napok várják a látogatókat.</b>
      </p>
      <p>A téren több mint <b>150 hazai kiállító kapott helyet</b>, akik között kézműves és gasztronómiai árusok egyaránt megtalálhatók - áll a szervezők MTI-hez eljuttatott közleményében.</p>
      <p>Kapható lesz flódni és kinyit a "Mikulás kocsmája" is, ahol többek között <b>áfonyás forralt bort, bombardínót vagy éppen forró barnasör-rum kompozíciót mérnek.</b></p>
      <p>Az idén is látható lesz a bazilikára vetített <b>3D-s épületfestés</b>, amelyet egy speciális szemüveg segítségével sötétedés után félóránként tekinthetnek meg a látogatók.</p>
      <p>A családokat és baráti társaságokat naponta tematikus programok és meglepetések várják. <b>A gyerekek minden nap 12 és 16 óra között kézműves foglalkozáson vehetnek részt </b>és idén is várja őket az ingyenesen igénybe vehető korcsolyapálya, csütörtöktől vasárnapig oktatással.</p>
      <p>A vásár kiemelt jelentőséget tulajdonít a környezetbarát, környezettudatos megoldásoknak. Ezért díszíti a teret kivágott fenyő helyett egy - a vásár történetében az eddigi legmagasabb - <b>12 méteres műfenyő</b>, valamint a rendezvény ideje alatt kizárólag <b>környezetbarát</b>, dupla falú <b>papírpohárban kínálják a forró italokat </b>és az idén is szívószálmentessé teszik a rendezvényt. A pultoknál kiszolgálják azokat a látogatókat is, akik saját bögréjükkel érkeznek.</p>
      <p>A Magyar Ökumenikus Szeretetszolgálat a vásár ideje alatt várja az adományokat "szeretet.éhség" kampánya keretében. Jelen lesz a vásárban a Movember mozgalom is, akik a prosztata- és hererák veszélyeire hívják fel a figyelmet és ingyenes szűrést is tartanak.</p>
    </article>
  </body>
</html>