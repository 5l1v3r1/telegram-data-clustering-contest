<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140823/%D9%85%D8%B4%DA%A9%D9%84-%D8%A7%D8%B5%D9%84%DB%8C-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D9%87%D8%A7-%D8%A8%D9%87-%D8%AD%D8%AF%D8%A7%D9%82%D9%84-%D9%85%DB%8C-%D8%B1%D8%B3%D8%AF-%D8%A8%D9%87%D8%A8%D9%88%D8%AF-%D8%B1%D9%88%D9%86%D8%AF-%D8%B3%D8%A7%D9%85%D8%A7%D9%86%D9%87-%D9%85%D8%B9%D8%A7%D9%85%D9%84%D8%A7%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T00:01:00+00:00"/>
    <meta property="og:title" content="مشکل اصلی عرضه اولیه ها به حداقل می رسد / بهبود روند سامانه معاملات"/>
    <meta property="og:description" content="مدیرعامل شرکت مدیریت فناوری بورس تهران از اقدامات کوتاه و بلندمدت برای بهبود روند سامانه معاملات، مشکل اصلی عرضه اولیه ها و وعده به حداقل رسیدن آن در واگذاری شرکت بعدی خبر داد."/>
  </head>
  <body>
    <article>
      <h1>مشکل اصلی عرضه اولیه ها به حداقل می رسد / بهبود روند سامانه معاملات</h1>
      <h2>مدیرعامل مدیریت فناوری بورس در گفت و گو با بورس پرس:</h2>
      <address>
        <time datetime="2019-11-24T00:01:00+00:00">24 Nov 2019, 00:01</time>
      </address>
      <p>
        <i>مدیرعامل شرکت مدیریت فناوری بورس تهران از اقدامات کوتاه و بلندمدت برای بهبود روند سامانه معاملات، مشکل اصلی عرضه اولیه ها و وعده به حداقل رسیدن آن در واگذاری شرکت بعدی خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، روح الله دهقان در خصوص اقدامات صورت گرفته برای بهبود روند سامانه معاملات به بورس پرس گفت: موضوع سامانه معاملات ترکیبی از چندین ماژول مختلف در حوزه های متفاوت است که در جهت بهبود آن می توان اقدام کرد.سامانه معاملاتی که اکنون در اختیار قرار دارد سال 2004 از شرکت آتوس فرانسه خریداری شده، نصب آن سه سال به طول انجامیده و در سال 96 هم به روز رسانی شده است.</p>
      <p>وی افزود: این سامانه با ظرفیت ها و حجم معاملات موجود هم خوانی ندارد بنابراین چند برنامه برای این موضوع در دستور کار قرار گرفت.در برنامه ریزی کوتاه مدت سامانه معاملات موجود، بهینه سازی می شود به نحوی که با در اختیار داشتن کد منبع و بکار گرفتن متخصصین می توان سامانه را بهبود داد تا ظرفیت ها مطابقت داده شود.</p>
      <p>این مقام مسئول ادامه داد: در برنامه ریزی بلندمدت طراحی سامانه ای بومی در دستور کار است که در این راستا همکاری هایی با دانشگاه تهران صورت گرفته تا از متخصصین دانشگاهی بهره برد. در دنیای فناوری اطلاعات با صرف زمان و هزینه هربرنامه ای امکان پذیر است اما بازار کشش منتظر ماندن تا چهار سال دیگر برای تحویل سامانه معاملات جدید را ندارد.اما با اقداماتی که در حال حاضر برای بهبود سامانه معاملات فعلی از جمله رفع باگ افزایش سرعت و ارتقا ظرفیت اجرایی شده، امید می رود روند انجام معاملات افزایش یابد.</p>
      <p>دهقان در پاسخ به اینکه آیا با ارائه راهکارهای کوتاه مدت مشکل سامانه معاملات در روزهای عرضه اولیه مرتفع می شود به بورس پرس گفت: مشکل عرضه اولیه جنس متفاوتی دارد و بخشی که به شرکت مدیریت فناوری برمی گردد، خیلی پررنگ نیست و تقریبا عرضه های اولیه را تاکنون جمع و جور کردیم. بخشی از مشکلات به سامانه های آنلاین برمی گردد که در اختیار شرکت های نرم افزاری خصوصی است و توصیه های به متقاضیان دارند که باتوجه به روش ثبت سفارش سهامداران سفارش گیری را به ساعت آخر موکول نکنند. اگر معامله گران به این راهکار توجه کنند می توانند مشکلات را کاهش دهند ولی شرکت مدیریت فناوری مشکل حادی در زمینه عرضه اولیه ندارد.</p>
      <p>وی گفت: مشکل اصلی عرضه اولیه ها روزهای بعد در سامانه معاملات نمایان می شود بدین صورت که افراد مشارکت کننده قصد فروش سهام را دارند که فشار زیادی به سیستم ها وارد کرده و باعث ایجاد مشکل می شود. برای افزایش این ظرفیت ها یک سری اقدامات توسعه ای انجام شده که در مرحله آزمایش قرار دارد و پیش بینی می شود تا زمان عرضه اولیه بعدی آزمایشات به سرانجام برسد و روزهای پس از آن با مشکلات کمتری روبرو شویم.</p>
      <p>انتهای پیام</p>
    </article>
  </body>
</html>