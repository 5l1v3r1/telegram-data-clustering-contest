<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699897/%D8%AF%D8%A8%DB%8C%D8%B1%DA%A9%D9%84-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%B1%D8%A7%D9%86%DA%A9%D9%88-%D8%AC%D8%A7%D9%86%D8%B4%DB%8C%D9%86-%D9%88%DB%8C%D9%84%D9%85%D9%88%D8%AA%D8%B3-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="دبیرکل فدراسیون فوتبال: برانکو جانشین ویلموتس نشده است"/>
    <meta property="og:description" content="فدراسیون سایت اختصاصی دارد و اخبار مربوط به تیم ملی در این سایت منتشر می‌شود. هر اتفاقی در مورد تیم ملی فوتبال رخ می‌دهد را از طریق سایت اعلام می‌کنیم و دلیلی ندارد علاقه‌مندان به فوتبال از طریق رسانه های دیگر اخبار مربوط به تیم ملی را رصد کنند."/>
  </head>
  <body>
    <article>
      <h1>دبیرکل فدراسیون فوتبال: برانکو جانشین ویلموتس نشده است</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>فدراسیون سایت اختصاصی دارد و اخبار مربوط به تیم ملی در این سایت منتشر می‌شود. هر اتفاقی در مورد تیم ملی فوتبال رخ می‌دهد را از طریق سایت اعلام می‌کنیم و دلیلی ندارد علاقه‌مندان به فوتبال از طریق رسانه های دیگر اخبار مربوط به تیم ملی را رصد کنند.</b>
      </p>
      <figure>
        <img src="https://cdn.asriran.com/files/fa/news/1398/9/3/1040088_876.jpeg"/>
      </figure>
      <p>سرپرست دبیر کلی فدراسیون فوتبال شایعه توافق با برانکو ایوانکوویچ برای هدایت تیم ملی ایران را تکذیب کرد.</p>
      <p>به گزارش "ورزش‌سه"، در پی گمانه زنی های گسترده درباره ایجاد تغییرات در تیم ملی فوتبال، شایعات جدی ای درباره سرمربیگری برانکو ایوانکوویچ در این تیم مطرح شد که ابراهیم شکوری سرپرست دبیرکلی فدراسیون فوتبال این مساله را در گفنگو با رسانه‌ها رد کرد.</p>
      <p>شکوری در این باره به خبرگزاری آنا گفت: «فدراسیون سایت اختصاصی دارد و اخبار مربوط به تیم ملی در این سایت منتشر می‌شود. هر اتفاقی در مورد تیم ملی فوتبال رخ می‌دهد را از طریق سایت اعلام می‌کنیم و دلیلی ندارد علاقه‌مندان به فوتبال از طریق رسانه های دیگر اخبار مربوط به تیم ملی را رصد کنند.»</p>
      <p>وی افزود: «من نمی‌دانم سایت‌های مختلف روی چه حسابی درباره تیم ملی فوتبال نظر می‌دهند و منبع خبری آن‌ها چیست که مدیران فدراسیون فوتبال با داشتن اختیارات اداری از این اخبار اطلاعی ندارند. مردم به شایعات توجهی نکنند و بدانند هر فعل و انفعالی که در تیم ملی ایران رخ می‌دهد، اخبار آن توسط سایت فدراسیون فوتبال اطلاع‌رسانی می‌شود و دیگر اخبار از سوی ما سندیت ندارد.»</p>
    </article>
  </body>
</html>