<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699896/%D8%AC%D8%A7%D9%85%D8%A7%D9%86%D8%AF%D9%87-%D9%87%D8%A7-%DA%86%DA%AF%D9%88%D9%86%D9%87-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%B1%D8%A7-%D8%AF%D8%B1%DB%8C%D8%A7%D9%81%D8%AA-%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="جامانده ها چگونه کمک معیشتی دولت را دریافت کنند؟"/>
    <meta property="og:description" content="قرار است هر ماه علاوه بر یارانه نقدی، برای خانوار‌های تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان واریز شود."/>
  </head>
  <body>
    <article>
      <h1>جامانده ها چگونه کمک معیشتی دولت را دریافت کنند؟</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>قرار است هر ماه علاوه بر یارانه نقدی، برای خانوار‌های تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان واریز شود.</b>
      </p>
      <p>وزارت تعاون، کار و رفاه اجتماعی برای افرادی که کمک معیشت خانوار دریافت نکرده اند، تمهیداتی در نظر گرفته است.</p>
      <p>به گزارش باشگاه خبرنگاران جوان، طبق اعلام رئیس جمهور با افزایش قیمت بنزین، بودجه حاصل از درآمد فروش بنزین به خانواده‌ها تعلق می‌گیرد و هیچ درآمدی از این مسیر به خزانه دولت واریز نمی‌شود.</p>
      <p>برهمین اساس وزارت تعاون، کار و رفاه اجتماعی با انتشار اطلاعیه‌ای اعلام کرد: مسئولیت شناسایی اقشار کم درآمد و متوسط حدود ۱۸ میلیون خانوار بر عهده وزارت تعاون، کار و رفاه اجتماعی است.</p>
      <p>روستاییان و عشایر، مستمری بگیران، مددجویان کمیته امداد، کارگران، معلمان، مددجویان بهزیستی، کارمندان، زنان سرپرست خانوار، اقشار کم درآمد و بازنشستگان مشمول دریافت کمک معیشت خانوار می‌شوند.</p>
      <p>قرار است هر ماه علاوه بر یارانه نقدی، برای خانوار‌های تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان واریز شود.</p>
      <p>برهمین اساس، سازمان برنامه و بودجه کشور طی یک هفته گذشته، یارانه معیشتی یا همان بسته حمایت معیشتی بیش از ۴۰ میلیون نفر را به حساب سرپرستان خانوار پرداخت کرده است و شنبه، ۲ آذر ماه نیز راس ساعت ۲۴ سومین گروه یعنی، یارانه ۲۰ میلیون نفر دیگر را هم به حساب سرپرستان خانوار‌ها واریز کرد.<br/>خانواده های جا مانده چکار کنند؟</p>
      <p>وزارت تعاون، کار و رفاه اجتماعی درباره افرادی که کمک معیشت خانوار دریافت نکرده اند با صدور اطلاعیه ای اعلام کرد: فرآیند پرداخت به مشمولان طرح حمایت معیشتی تا روز (شنبه، ۲ آذر ماه) ادامه داشت و هیچگونه پیامکی مبنی بر شمول، قطع و ثبت نام یارانه یا طرح حمایت معیشتی برای هموطنان ارسال نشده است.</p>
      <p>بعد از این تاریخ، افرادی که در فهرست مشمولان طرح حمایت معیشتی دولت قرار نگرفته‌اند می‌توانند از ساعت ۸ صبح امروز (یکشنبه) از طریق کد دستوری #۶۳۶۹* از وضعیت خود مطلع شوند.</p>
      <p>(توجه: این سامانه به دلیل بروز مشکل فنی دچار اختلال شده اما طبق اعلام وزارت تعاون، کار و رفاه اجتماعی، تا ساعتی دیگر اختلال در شماره‌گیری این کد برطرف خواهد شد)</p>
      <p>چنانچه درخواست این گروه از هموطنان هر زمان مورد تایید قرار گیرد، مبلغ بسته حمایت معیشتی از ابتدای اجرای طرح به حساب آنان واریز خواهد شد.</p>
      <p>افراد از هرگونه مراجعه حضوری و تماس تلفنی به تمامی وزارتخانه‌ها، دستگاه‌ها و سازمان‌ها در استان‌ها و شهرستان‌ها از جمله این وزارتخانه و سازمان هدفمندی یارانه‌ها خودداری کنند. هرگونه پیامک در این خصوص جعلی است.<br/>نحوه ارائه «بسته معیشتی» به تازه ازدواج کرده‌ها</p>
      <p>حسین میرزایی سخنگوی ستاد شناسایی مشمولان طرح حمایت معیشتی وزارت رفاه درباره زوجینی که به تازگی ازدواج کرده‌اند، گفت: این زوجین اگر هنوز یارانه شان را از خانواده‌شان جدا نکرده باشند و یارانه شان وصل باشد که مشکلی وجود ندارد؛ اما اگر یارانه شان قطع شده باشد و یا قصد داشته باشند حساب یارانه خود را تفکیک کنند باید به پلیس ۱۰+ مراجعه و پرونده تشکیل بدهند و مراحل لازم را طی و سپس اطلاعات خود را با ذکر دلیل در سامانه‌ای که اعلام خواهیم کرد، وارد کنند تا مراحل لازم طی شود.</p>
      <p>سخنگوی ستاد شناسایی مشمولان طرح حمایت معیشتی وزارت رفاه درباره مدت زمان رسیدگی به درخواست‌های مطرح شده برای جاماندگان نیز گفت: این مدت زمان برای سنجش شاخص‌ها بستگی به میزان درخواست‌ها دارد، اما همانطور که سخنگوی دولت اعلام کرد افرادی که به هر دلیلی در حال حاضر در لیست مشمولان قرار نگرفته‌اند در صورت درخواست رسیدگی مجدد و تایید درخواست توسط وزارت رفاه مشمول بسته خواهند شد.</p>
    </article>
  </body>
</html>