<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/135014-v-zhitomirsky-oblast-za-dobu-18-pozhezh.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="В Житомирській області за добу - 18 пожеж"/>
    <meta property="og:description" content="Важкою видалася минула доба для рятувальників області – здійснено 18 виїздів на гасіння пожеж, переважна більшість з яких сталася через недотримання правил пожежної безпеки при обігріву помешкань та з вини безпечних курців. На щастя, обійшлося без жертв.Найбільше пожеж сталося у Черняхівському районі – 5, із яких тричі рятувальники виїжджали до найвіддаленішого села Горбулів, розташованого за 25 км від райцентру.На відкритій території приватного обійстя по вул. Центральній зайнялося 5 тон соломи, розташованої неподалік від господарчої будівлі. Рятувальники відбили полум’я від будівлі і по прибуттю відігнали від осередку займання причіп до трактора та загасили тліючі скати. Причина пожежі встановлюється, але не виключають і необережне поводження з вогнем.Ще у двох випадках у цьому ж селі рятувальникам довелося гасити перестінки в дерев’яних житлових будинках, на площі 2 кв.м. та 1 кв.м. перекриття, що зайнялися через недотримання господарями правил експлуатації печей. За словами керівника рятувальної служби району…"/>
  </head>
  <body>
    <article>
      <h1>В Житомирській області за добу - 18 пожеж</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Важкою видалася минула доба для рятувальників області – здійснено 18 виїздів на гасіння пожеж, переважна більшість з яких сталася через недотримання правил пожежної безпеки при обігріву помешкань та з вини безпечних курців. На щастя, обійшлося без жертв.<br/><br/>Найбільше пожеж сталося у Черняхівському районі – 5, із яких тричі рятувальники виїжджали до найвіддаленішого села Горбулів, розташованого за 25 км від райцентру.<br/><br/>На відкритій території приватного обійстя по вул. Центральній зайнялося 5 тон соломи, розташованої неподалік від господарчої будівлі. Рятувальники відбили полум’я від будівлі і по прибуттю відігнали від осередку займання причіп до трактора та загасили тліючі скати. Причина пожежі встановлюється, але не виключають і необережне поводження з вогнем.<br/><br/>Ще у двох випадках у цьому ж селі рятувальникам довелося гасити перестінки в дерев’яних житлових будинках, на площі 2 кв.м. та 1 кв.м. перекриття, що зайнялися через недотримання господарями правил експлуатації печей. За словами керівника рятувальної служби району Сергія Огородніка, до пожеж призводить перенакал несправного пічного опалення, яке у свою чергу потребує своєчасного огляду та ремонту. Зокрема, слід подбати, щоб не було тріщин у кладках печей, змащувати їх і білити піч – кіптява на побілці дозволить побачити, де «пропускає». Піччю ж з тріщинами не можна користуватися. Коли палиться груба і піч, слід закрити топковий отвір, а підлогу перед ним захистити металевим листом. У місці проходження димаря через дерев’яні конструкції має бути влаштована протипожежна відступка. І в жодному разі прилади опалення, що топляться, не слід залишати без нагляду, складати поруч дрова та легкозаймисті речі.<br/><br/>Загалом цього року по області вже виникло понад 300 пожеж через порушення правил пожежної безпеки при влаштуванні та експлуатації печей, що призвело до загибелі 10 осіб, переважно літніх людей.</p>
    </article>
  </body>
</html>