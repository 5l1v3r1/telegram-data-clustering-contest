<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/2019/11/24-63749472/serie_a_la_roma_cala_il_tris_la_lazio_vince_all_ultimo_respiro_cade_la_fiorentina/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Serie A: la Roma cala il tris, la Lazio vince all'ultimo respiro. Cade la Fiorentina"/>
    <meta property="og:description" content="All'Olimpico Smalling, Mancini e Dzeko piegano il Brescia. A Reggio Emilia Caicedo trova il gol vittoria al 92', mentre Montella perde 1-0 a Verona"/>
  </head>
  <body>
    <article>
      <h1>Serie A: la Roma cala il tris, la Lazio vince all'ultimo respiro. Cade la Fiorentina</h1>
      <h2>All'Olimpico Smalling, Mancini e Dzeko piegano il Brescia. A Reggio Emilia Caicedo trova il gol vittoria al 92', mentre Montella perde 1-0 a Verona</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>TORINO - </b>Successo convincente per la <b>Roma</b> all'Olimpico che si impone sul <b>Brescia</b> per 3 reti a 0. Esulta anche la metà biancoceleste della capitale che all'ultimo respiro, grazie al gol di Felipe <b>Caicedo</b>, supera il <b>Sassuolo</b> per 2-1. Continua il momento no della<b> Fiorentina</b> che si arrende al "Bentegodi" per 1-0: per gli scaligeri a segno <b>Di Carmine</b>.</p>
      <h3>Smalling protagonista assoluto</h3>
      <p>Grazie ad un super secondo tempo i giallorossi di <b>Fonseca</b> rifilano tre reti al <b>Brescia</b> e si piazzano, momentaneamente, al quarto posto della classifica. Dopo un primo tempo nel quale solo <b>Pellegrini</b> riesce a preoccupare <b>Joronen</b>, la Roma si sblocca al 49' grazie ad un colpo di testa di <b>Smalling</b>. E' lo stesso difensore inglese, al minuto 57', a servire <b>Mancini</b> per il raddoppio. Il terzo gol arriva prima con <b>Zaniolo</b>, ma viene giustamente annullato dal Var, poi ci pensa <b>Dzeko</b> a chiudere definitivamente i conti sfruttando un rimpallo difensivo per realizzare il più semplice dei gol.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021178">Roma-Brescia: curiosità e statistiche</a>
      </p>
      <figure>
        <a href="https://www.tuttosport.com/foto/calcio/serie-a/2019/11/24-63748556/smalling_e_mancini_lanciano_il_tris_della_roma_applausi_e_abbracci_all_olimpico_/">
          <img src="https://cdn.tuttosport.com/images/2019/11/24/164137537-36cf254d-550b-4cf7-99d8-c70ed1747d3d.jpg"/>
        </a>
        <figcaption>Smalling e Mancini lanciano il tris della Roma: applausi e abbracci all'Olimpico!<br/><a href="https://www.tuttosport.com/foto/calcio/serie-a/2019/11/24-63748556/smalling_e_mancini_lanciano_il_tris_della_roma_applausi_e_abbracci_all_olimpico_/">Guarda la gallery</a></figcaption>
      </figure>
      <h3>Immobile e Caicedo piegano il Sassuolo</h3>
      <p>Sotto il diluvio di Reggio Emilia la <b>Lazio</b> trova il successo, in extremis, sul <b>Sassuolo </b>per 2-1. I ragazzi di <b>Inzaghi</b> passano nel primo tempo, al 34', con il solito Ciro <b>Immobile</b> sempre più capocannoniere di questa Serie A. La risposta neroverde arriva al 45' con <b>Caputo</b> che approfitta di un calcio d'angolo e mette alle spalle di <b>Strakosha</b>. Nella ripresa le occasioni arrivano da una parte e dall'altra, ma è decisivo l'ingresso in campo di <b>Caicedo</b> che al 92' duetta con <b>Luis Alberto, </b>entra in area di rigore e batte Consigli all'angolino destro. Tre punti che mantengono i biancocelesti al terzo posto.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021180">Sassuolo-Lazio: curiosità e statistiche</a>
      </p>
      <figure>
        <a href="https://www.tuttosport.com/foto/calcio/serie-a/2019/11/24-63748557/immobile_fa_ancora_centro_ma_e_caicedo_a_regalare_i_tre_punti_alla_lazio_/">
          <img src="https://cdn.tuttosport.com/images/2019/11/24/165357237-8a0f6f2a-f671-44ea-90d2-20e2876258d2.jpg"/>
        </a>
        <figcaption>Immobile fa ancora centro, ma è Caicedo a regalare i tre punti alla Lazio!<br/><a href="https://www.tuttosport.com/foto/calcio/serie-a/2019/11/24-63748557/immobile_fa_ancora_centro_ma_e_caicedo_a_regalare_i_tre_punti_alla_lazio_/">Guarda la gallery</a></figcaption>
      </figure>
      <h3>Al Verona basta Di Carmine</h3>
      <p>Continua il momento negativo per la formazione di <b>Montella</b>. Dopo la debacle di Cagliari anche dal "Bentegodi" i viola tornano a casa a bocca asciutta. Un primo tempo avaro di emozioni, nel quale i toscani perdono per infortunio capitan <b>Pezzella</b>, lascia spazio ad una ripresa più movimentata. Al 66' <b>Di Carmine</b> trova il gol dell'ex e il Verona passa in vantaggio, gli ospiti non riescono a reagire e al 90' subiscono anche il raddoppio di <b>Stepinski</b>, poi annullato dal Var.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021175">Verona-Fiorentina: curiosità e statistiche</a>
      </p>
      <related>
        <a href="https://www.tuttosport.com/news/calcio/serie-a/2019/11/24-63739001/il_parma_va_avanti_il_bologna_lo_riacciuffa_dzemaili_fa_2-2_nel_finale/"/>
        <a href="https://www.tuttosport.com/live/classifica-serie-a.html"/>
        <a href="https://www.tuttosport.com/archivio/calcio/serie-a"/>
        <a href="https://www.tuttosport.com/news/calcio/serie-a/2019/11/24-63748306/sassuolo-lazio_1-2_il_tabellino/?related_news"/>
        <a href="https://www.tuttosport.com/news/calcio/serie-a/2019/11/24-63748264/roma-brescia_3-0_il_tabellino/?related_news"/>
        <a href="https://www.tuttosport.com/news/calcio/serie-a/2019/11/24-63739001/il_parma_va_avanti_il_bologna_lo_riacciuffa_dzemaili_fa_2-2_nel_finale/?related_news"/>
        <a href="https://www.tuttosport.com/news/calcio/serie-a/2019/11/24-63736619/bologna_striscione_per_mihajlovic_avanti_guerriero_/?related_news"/>
      </related>
    </article>
  </body>
</html>