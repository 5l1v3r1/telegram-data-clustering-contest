<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699857/%D8%A2%D8%B2%D8%A7%D8%B1-2-%D8%B2%D9%86-%D8%AA%D9%88%D8%B3%D8%B7-%D9%85%D8%B3%D8%A7%D9%81%D8%B1%DA%A9%D8%B4-%D9%82%D9%84%D8%A7%D8%A8%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="آزار 2 زن توسط مسافرکش قلابی"/>
    <meta property="og:description" content="مرد پرایدسوار من را به‌عنوان مسافر سوار ماشین کرد. روی صندلی عقب نشسته بودم که به سمتم حمله کرد و من را زد. او حسابی مرا کتک زد و بعد مورد هتک حرمت قرار داد و وادارم کرد کارهای ناشایستی انجام دهم."/>
  </head>
  <body>
    <article>
      <h1>آزار 2 زن توسط مسافرکش قلابی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>مرد پرایدسوار من را به‌عنوان مسافر سوار ماشین کرد. روی صندلی عقب نشسته بودم که به سمتم حمله کرد و من را زد. او حسابی مرا کتک زد و بعد مورد هتک حرمت قرار داد و وادارم کرد کارهای ناشایستی انجام دهم.</b>
      </p>
      <p>مردی که دو زن را به‌عنوان مسافر سوار خودرو کرده و مورد آزار و اذیت قرار داده ‌است، در دادگاه کیفری استان تهران پای میز محاکمه رفت.</p>
      <p>به گزارش شرق، این دو زن که در شکایاتی جداگانه گزارش آزار و اذیت را به پلیس ارائه دادند، مدعی شدند زمانی که سوار ماشین متهم شدند تصور می‌کردند او مسافرکش است و نمی‌دانستند قصد آزار و اذیت دارد.<br/>اولین شاکی زنی جوان بود که با وضعیتی آشفته به مأموران پلیس خبر داد ربوده شده است.</p>
      <p>این زن گفت: من در خیابان پرجمعیتی در ورامین سوار ماشین شدم، مزون لباس دارم و مقدار زیادی پول همراهم داشتم، به‌همین‌خاطر هم سعی کردم سریع به خانه بروم. کمی جلوتر مرد راننده وارد یک خیابان خلوت شد، وقتی اعتراض کردم به من حمله و ضربات شدیدی بر بدنم وارد کرد. او قدرت بدنی بالایی داشت، دستش را داخل موهایم انداخت و سرم را چندباری به داشبورد کوبید و بعد وادارم کرد از او تمکین کنم. او به من تجاوز نکرد، اما مرا مورد هتک حرمت قرار داد و اذیتم کرد، من هم خیلی ترسیده‌ بودم. از ترس هرکاری گفت انجام دادم، بعد وسایلم و مقداری پول را از من گرفت و فرار کرد.</p>
      <p>درحالی‌که مأموران تحقیقات را برای بازداشت مرد پرایدسوار آغاز کرده‌ بودند، دختر جوان دیگری نیز به پلیس گزارش داد از سوی مرد پرایدسوار مورد آزار قرار گرفته ‌است.</p>
      <p>او گفت: مرد پرایدسوار من را به‌عنوان مسافر سوار ماشین کرد. روی صندلی عقب نشسته بودم که به سمتم حمله کرد و من را زد. او حسابی مرا کتک زد و بعد مورد هتک حرمت قرار داد و وادارم کرد کارهای ناشایستی انجام دهم.</p>
      <p>با توجه به شباهت گزارش این دو زن و محدوده‌ای که این اتفاق افتاده ‌بود، پلیس دوربین‌های مداربسته محل را مورد بررسی قرار داد. چندین‌ساعت بررسی مأموران و دو زن شاکی منجر به شناسایی خودروی مرد متعرض شد و با به‌دست‌آمدن پلاک ماشین، متهم بازداشت شد.</p>
      <p>بررسی‌ها نشان داد متهم مرد 40 ساله‌ای است که به دلیل سابقه خشونت همسرش از او جدا شده و وی تنها زندگی می‌کند. متهم بعد از دستگیری مدعی شد دو زن جوان خودشان با او ارتباط برقرار کرده‌اند.</p>
      <p>این مرد گفت: من از همسرم جدا شده و تنها زندگی می‌کردم و همین تنهایی من را اذیت می‌کرد، به همین خاطر وقتی این دو زن به من نزدیک شدند، من هم قبول کردم و با آنها ارتباط برقرار کردم.</p>
      <p>متهم درباره اینکه چرا دو زن را مورد ضرب‌وجرح قرار داده ‌است، گفت: من چنین کاری نکردم، آنها خودشان سرشان را به داشبورد کوبیدند و من کاری نکردم. آنها خودشان به خودشان آسیب زدند.</p>
      <p>هرچند پزشکی‌قانونی تجاوز به عنف را رد کرده، اما هتک حرمت و آزار و اذیت این دو زن را مورد تأیید قرار داده‌ است. متهم روز گذشته پای میز محاکمه رفت و دو شاکی پرونده نیز در دادگاه حاضر و خواستار مجازات متهم شدند. با پایان جلسه دادگاه، قضات برای صدور رأی دادگاه وارد شور شدند.</p>
    </article>
  </body>
</html>