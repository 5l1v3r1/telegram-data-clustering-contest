<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774333,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="הלמ&quot;ס: חודש שלישי ברציפות של ירידה במספר המשרות הפנויות במשק"/>
    <meta property="og:description" content="לפי הנתונים, באוגוסט-אוקטובר נרשמה ירידה של 0.3% במספר המשרות הפנויות - שהושפעה בעיקר מצניחה של 17% בדרישה לנהגי משאיות ואוטובוסים וגם לעובדים בתחום הבניין; בעלי המקצוע הנדרשים ביותר הם עדיין מהנדסים"/>
  </head>
  <body>
    <article>
      <h1>הלמ"ס: חודש שלישי ברציפות של ירידה במספר המשרות הפנויות במשק</h1>
      <h2>לפי הנתונים, באוגוסט-אוקטובר נרשמה ירידה של 0.3% במספר המשרות הפנויות - שהושפעה בעיקר מצניחה של 17% בדרישה לנהגי משאיות ואוטובוסים וגם לעובדים בתחום הבניין; בעלי המקצוע הנדרשים ביותר הם עדיין מהנדסים</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">בילי פרנקל</a></address>
      <p>מגמת הירידה במספר המשרות הפנויות במשק ממשיכה - מנתונים שמפרסמת היום (א') הלשכה המרכזית לסטטיסטיקה (הלמ"ס) עולה כי בחודשים אוגוסט עד אוקטובר 2019, נרשמה ירידה של 0.3% במספר המשרות הפנויות במשק בחישוב שנתי.</p>
      <p>עם זאת, מדובר בקצב ירידה נמוך יותר מזה שנרשם בשלושת החודשים שקדמו להם (מאי-יולי 2019) ושעמד על שיעור שנתי של 0.8%.</p>
      <figure>
        <img src="https://images1.calcalist.co.il/PicServer3/2019/05/29/909449/1_l.jpg"/>
        <figcaption>עבודה. אילוסטרציה <br/>צילום: שאטרסטוק</figcaption>
      </figure>
      <p>מספר המשרות הפנויות משקף כמה משרות ממתינות לאיוש. ירידה בנתון זה מאותתת על ירידה בביקוש לעובדים מצד המעסיקים ועלולה להוות אינדיקטור מקדים לעלייה צפויה באבטלה, בעוד שעלייה בנתון מצביעה על עלייה בדרישה לעובדים במשק.</p>
      <p>מדובר בחודש השלישי ברציפות שבו הלמ"ס מדווחת על ירידה במספר המשרות הפנויות, לאחר מספר חודשים שבהם נרשמה עליה בנתון.</p>
      <p>המשמעות של החישוב שנתי היא שאם הירידה תימשך בקצב דומה, מספר המשרות הפנויות יירד עד סוף השנה בשיעור של 0.3%. עם זאת, הנתונים המתפרסמים היום עשויים להשתנות בדיווחים הבאים במידה ניכרת עם קבלתם של נתונים נוספים.</p>
      <p> </p>
      <p>סך מספר המשרות הפנויות במשק עמד בחודש אוקטובר על 98.2 אלף משרות, לעומת 96.3 אלף משרות בחודש ספטמבר שקדם לו. אחוז המשרות הפנויות בחודש אוקטובר עמד על 3.46% מכלל המשרות במשק, לעומת 3.39% בחודש הקודם.</p>
      <figure>
        <img src="https://images1.calcalist.co.il/PicServer3/2019/11/24/949465/6.jpg"/>
        <figcaption>טבלה מספר המשרות הפנויות במשק אוגוסט-אוקטובר 2019</figcaption>
      </figure>
      <h3>צניחה בדרישה לנהגי משאיות ואוטובוסים</h3>
      <p>הירידה במספר המשרות הפנויות בשלושת החודשים האחרונים, הושפעה בעיקר מצניחה של 17% בדרישה לנהגי משאיות ואוטובוסים, לכ-3,240 משרות פנויות, ושל 15% בדרישה לרצפים, סתתים, טייחים, מסגרים, ועובדי שלד בתחום הבנייה, שם נרשמו כ-2,610 משרות פנויות. מנגד, נרשם זינוק של 44% בביקוש לבוני בתים, בנאים ומניחי בטון עם כ-2,450 משרות פנויות.</p>
      <p>מנגד, הדרישה לטכנאים להנדסאים זינקה ב-13% ל-3,434 משרות פנויות. בתוך כך, הדרישה לטכנאי רשתות ומערכות מחשבים טיפסה ב-7%, ל-565 משרות פנויות.</p>
      <p>המקצוע הנדרש ביותר מצד המעסיקים הוא עדיין מהנדסים, בהם מהנדסי מחשבים, חשמל, תעשייה וניהול ומכונות וכדומה – עם כ-9,080 משרות פנויות, וזאת גם לאחר ירידה של 6% בשלושת החודשים האחרונים. מבין אלו, מספר המשרות הגדול ביותר המוצע הוא של מפתחי תוכנה, עם כ-6,570 משרות פנויות. גם ענף המכירות לסוגיו, בהם סוכני מכירות, נציגי מכירות, עוזרי מכירות בחנויות ומוכרים בדוכנים ובשווקים – ממשיך לשווע לידיים עובדות עם כ-7,850 משרות פנויות בשלושת החודשים האחרונים, וכן ענף המסעדנות, עם 6,351 משרות פנויות למלצרים ולמוזגים.</p>
    </article>
  </body>
</html>