<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699870/%D8%A7%D8%AE%D8%A7%D8%B0%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A8%D8%A7-%D8%B3%D8%B1%D9%82%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D9%87%D9%88%DB%8C%D8%AA%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="اخاذی اینترنتی با سرقت اطلاعات هویتی"/>
    <meta property="og:description" content="متهم در بازجویی به‌عمل‌آمده عنوان كرد با ارسال پیام‌های جعلی تبلیغاتی و جلب اعتماد شاکی با دریافت کد دسترسی به پروفایل موفق شدم تصویر مدارک هویتی وی را به دست آورم."/>
  </head>
  <body>
    <article>
      <h1>اخاذی اینترنتی با سرقت اطلاعات هویتی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>متهم در بازجویی به‌عمل‌آمده عنوان كرد با ارسال پیام‌های جعلی تبلیغاتی و جلب اعتماد شاکی با دریافت کد دسترسی به پروفایل موفق شدم تصویر مدارک هویتی وی را به دست آورم.</b>
      </p>
      <p>فردی که با سوء‌استفاده از مدارک هویتی یکی از شهروندان از طریق هک یکی از شبکه‌های اجتماعی او قصد اخاذی داشت، دستگیر شد.</p>
      <p>به گزارش شرق، سرهنگ محمدرضا حسن‌زاده رئیس تشخیص و پیشگیری پلیس فتاي اصفهان در تشریح این خبر گفت: در پی شکایت یکی از شهروندان مبنی بر اینکه فردی ناشناس تصویر مدارک و اطلاعات هویتی وی را در اختیار دارد و با ارسال پیام‌های تهدیدآمیز قصد مزاحمت و اخاذی از وی را دارد، بررسی موضوع در دستور کار پلیس قرار گرفت.</p>
      <p>این مقام مسئول ادامه داد: در بررسی اولیه مشخص شد فردی ناشناس با دراختیارداشتن کد دسترسی به پروفایل شاکی به تصویر مدارک و اطلاعات هویتی بارگذاری‌شده توسط شاکی دسترسی پیدا کرده و با ارسال پیام‌های تهدیدآمیز قصد اخاذی از وی را دارد.</p>
      <p>وی خاطرنشان کرد: با توجه به اظهارات شاکی و اقدامات پلیسی، متهم شناسایی و با شگردهای فنی به این پلیس احضار شد. متهم در بازجویی به‌عمل‌آمده عنوان كرد با ارسال پیام‌های جعلی تبلیغاتی و جلب اعتماد شاکی با دریافت کد دسترسی به پروفایل موفق شدم تصویر مدارک هویتی وی را به دست آورم.</p>
      <p>سرهنگ حسن‌زاده به شهروندان توصیه کرد: به هیچ عنوان مدارک هویتی خود را در تجهیزات هوشمند نگهداری نکرده و از طریق شبکه‌های اجتماعی تبادل نکنید، همچنین یکی از معمول‌ترین و شایع‌ترین نمونه‌های سرقت اطلاعات هویتی به شکل آنلاین، هک و نفوذ به اطلاعات در بستر رایانه و تلفن همراه است که به دلیل سهل‌انگاری کاربر صورت می‌گیرد، به طوری که بعدا این اطلاعات به روش‌های مختلف می‌تواند برای مجرم کاربرد داشته باشد.</p>
    </article>
  </body>
</html>