<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939447/%D8%B7%D8%B1%D8%AD-%D9%85%D8%B3%DA%A9%D9%86-%D9%85%D9%84%DB%8C-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%A8%D9%87-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%85%D8%B3%DA%A9%D9%86-%DA%A9%D9%85%DA%A9-%DA%A9%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="طرح مسکن ملی می‌تواند به کاهش قیمت مسکن کمک کند"/>
    <meta property="og:description" content="در سال‌های اخیر به ‌دلیل وضعیت خاص اقتصادی ناشی از شرایط سیاسی، انتظارات تورمی سرمایه‌ها را به سمت خرید ملک سوق داد. این در حالی بود که علاوه بر آپارتمان‌های کوچک متراژ نرخ معاملات املاک کلنگی نیز رو به افزایش گذاشت. در کنار این رشد نرخ‌ها، قیمت زمین نیز که بیشترین سهم در تعیین قیمت املاک را به خود اختصاص داده است با شیب تندی بالا رفت."/>
  </head>
  <body>
    <article>
      <h1>طرح مسکن ملی می‌تواند به کاهش قیمت مسکن کمک کند</h1>
      <h2>حمایت نماینده اصولگرای مجلس از طرح خانه دار کردن مردم؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>در سال‌های اخیر به ‌دلیل وضعیت خاص اقتصادی ناشی از شرایط سیاسی، انتظارات تورمی سرمایه‌ها را به سمت خرید ملک سوق داد. این در حالی بود که علاوه بر آپارتمان‌های کوچک متراژ نرخ معاملات املاک کلنگی نیز رو به افزایش گذاشت. در کنار این رشد نرخ‌ها، قیمت زمین نیز که بیشترین سهم در تعیین قیمت املاک را به خود اختصاص داده است با شیب تندی بالا رفت.</i>
      </p>
      <figure>
        <img src="https://cdn.tabnak.ir/files/fa/news/1398/8/22/1090753_677.jpg"/>
      </figure>
      <p>در سال‌های اخیر به ‌دلیل وضعیت خاص اقتصادی ناشی از شرایط سیاسی، انتظارات تورمی سرمایه‌ها را به سمت خرید ملک سوق داد. این در حالی بود که علاوه بر آپارتمان‌های کوچک متراژ نرخ معاملات املاک کلنگی نیز رو به افزایش گذاشت. در کنار این رشد نرخ‌ها، قیمت زمین نیز که بیشترین سهم در تعیین قیمت املاک را به خود اختصاص داده است با شیب تندی بالا رفت.</p>
      <p>به گزارش «تابناک»؛ دولت روحانی از همان ابتدای روی کار آمدنش، موضوع مسکن ملی را مطرح کرد؛ هر چند در زمان آخوندی که بیش از پنج سال وزیر مسکن بود این طرح به سرانجامی نرسید، گویا دولت دوازدهم عزم خود را جزم کرده تا این موضوع را به سرانجام برساند!</p>
      <p>به گزارش «تابناک»؛ طرح مسکن ملی از روز شنبه، جزئیاتش رسما اعلام شد و از همان روز نیز ثبت‌نام آن در کشور آغاز شد. ثبت‌نام‌ها برای استان‌های سیستان‌و‌بلوچستان، قم، خراسان شمالی و خراسان جنوبی شروع شده و پس از آن استا‌ن‌های کردستان، کهگیلویه‌و‌بویراحمد و گلستان انجام می‌شود. بنا‌ بر آنچه اعلام شده ظرف یک ماه آینده تمام مردم 32‌استان کشور فرصت ثبت‌‌نام را خواهند داشت.</p>
      <p>بر پایه آنچه اعلام شده، سود این تسهیلات 18درصد است اما کارشناسان معتقدند این میزان سود برای دهک‌های پایین زیاد بوده و اگر قصد دارند به این قشر از جامعه کمک کنند، باید تسهیلات را به صورت قرض‌الحسنه در اختیار آن‌ها بگذارند.</p>
      <p>سیدحسین نقوی‌حسینی، نماینده مردم ورامین در مجلس دهم در خصوص «طرح مسکن ملی» گفت: از همان آغاز دولت یازدهم بارها از آقای آخوندی، وزیر وقت راه و شهرسازی خواستیم که برنامه خود را برای تولید مسکن در کشور اعلام کند که متأسفانه هیچ‌گاه جواب مشخصی از ایشان دریافت نشد.</p>
      <p>وی افزود: آقای آخوندی مرتب اجرای طرح مسکن را نقد می کرد و زیر سؤال می‌بردند؛ اما برای ما نمایندگان مردم معلوم نشد اگر آن طرح با اشکالات اساسی روبه روست، باید چه روندی جایگزین آن شود؟! زمانی باید طرحی را نقد و تخطئه کرد که جایگزین کارشناسی‌شده آن باشد.</p>
      <p>سخنگوی کمیسیون امنیت ملی و سیاست خارجی مجلس تصریح کرد: بنده تصمیم دولت در خصوص «طرح مسکن ملی» را ـ هرچند دیرهنگام است ـ مفید می‌دانم و ان‌‌شاءالله این‌گونه برنامه‌ها باعث شود تا مردم هم کمی به آینده امیدوارتر شوند.</p>
      <p>عضو فراکسیون ولایی مجلس اظهار داشت: اگر دولت طرح مسکن اجتماعی را از همان سال 92 شروع می‌کرد تا امروز و با توجه به ظرفیت‌های موجود کشور، بسیاری از مشکلات مسکن حل می شد و شاهد بحران‌های سال‌های اخیر در این حوزه نبودیم.</p>
      <p>وی در پاسخ به اینکه این طرح می‌تواند به کاهش قیمت مسکن در کشور منجر شود، گفت: حتماً اجرای این طرح مفید خواهد بود و تا حدودی منجر به کاهش قیمت‌ها خواهد شد، اما به شرطی که با مدیریت و نظارت دقیق مسئولان باشد.</p>
      <p>نقوی‌حسینی در پایان یادآور شد: پس از گذشت شش سال از حضور آقای روحانی بر مسند ریاست‌جمهوری، می‌بینیم که هنوز بسیاری از پروژه‌های مسکن مهر به سرانجام نرسیده و خریداران این واحدها بلاتکلیف اند؛ از این ‌روی، از آقای روحانی و وزیر راه و شهرسازی می‌خواهم به موازات اجرای طرح مسکن ملی، طرح مسکن مهر را هم به پایان برسانند.</p>
    </article>
  </body>
</html>