<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774308,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="השגריר באו&quot;ם לשעבר דני גילרמן נכנס לקנאביס"/>
    <meta property="og:description" content="גילרמן יכהן כיו&quot;ר חברת הקנאביס הרפואי פרמוקן, הפעילה כבר מ-2008; &quot;אני מקווה לתרום מניסיוני להתפתחות החברה ולקידום עסקיה גם במישור הבינלאומי&quot;"/>
  </head>
  <body>
    <article>
      <h1>השגריר באו"ם לשעבר דני גילרמן נכנס לקנאביס</h1>
      <h2>גילרמן יכהן כיו"ר חברת הקנאביס הרפואי פרמוקן, הפעילה כבר מ-2008; "אני מקווה לתרום מניסיוני להתפתחות החברה ולקידום עסקיה גם במישור הבינלאומי"</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">צלי גרינברג</a></address>
      <p>חברת הקנאביס הרפואי <a href="https://www.calcalist.co.il/stocks/home/0,7340,L-3959-1096890,00.html?quote=%D7%A4%D7%90%D7%A8%D7%9E%D7%95%D7%A7%D7%9F">פארמוקן</a>דיווחה הבוקר (א'), כי דני גילרמן, לשעבר שגריר ישראל באו"ם (בין השנים 2008-2003 ויו"ר איגוד לשכות המסחר, ימונה לתפקיד יו"ר דירקטוריון החברה. פאמוקן נסחרת בבורסה בתל אביב בשווי 173.9 מיליון שקל.</p>
      <p>בחברה מציינים כי בחירתו נועדה להוביל את התפתחותה העסקית של החברה בארץ ובעולם. גילרמן מסר במסגרת ההודעה, כי "אני מקווה לתרום מניסיוני להתפתחות החברה ולקידום עסקיה גם במישור הבינלאומי. החברה מהווה פסיפס ייחודי של מצוינות, איכות וחדשנות בתחום חשוב ומרכזי בחיינו, המביא מרפא ומזור לאלפי אנשים". גיל חובש, בעל שליטה (10.46%) ומנכ"ל פארמוקן, מסר במסגרת ההודעה, כי "מינוי דני גילרמן מהווה אבן דרך משמעותית במימוש האסטרטגיה העסקית של פארמוקן כחברה בינלאומית. ניסיונו העסקי העשיר וקשריו הבינלאומיים כנציג ושגריר, יתרמו לקידום מטרותינו בשווקים הגדולים בחו"ל שבהם אנו פועלים". גילרמן משמש כיום כיו"ר האופרה הישראלית ו-AIFL (ליגת הידידות אמריקה-ישראל); דירקטור בלתי תלוי בקבוצת עזריאלי; כמו כן הוא חבר הוועד המנהל של האוניברסיטה העברית, אוניברסיטת תל-אביב והסוכנות היהודית. בעבר כיהן כחבר בוועדה המייעצת לראש הממשלה לענייני כלכלה וחברה, וחבר דירקטוריון במספר חברות ישראליות שונות, כולל בנק הלאומי, בבנק הבינלאומי ובבנק ישראל. בדצמבר 2009 מונה גילרמן ליו"ר קרן הפרייבט אקוויטי 'מרקסטון קפיטל גרופ', במקומו של אליוט ברוידי, שהואשם במתן שוחד לאישי מפתח בארצות הברית על מנת לסייע לו בגיוס כספים לקרן. כשלוש שנים אחר כך, בסוף 2013, עזב גילרמן את הקרן כאשר בדוחותיה הכספיים נכללה הערת עסק חי. פארמוקן הוקמה ב-2008 והיא אחת משמונה מגדלות הקנאביס הרפואי הוותיקות בישראל. בנוסף לפעילותה בישראל היא מחזיקה בשיתופי פעולה בהקמת מתקני גידול תוך מבני (INDOOR) ביוון וקמבודיה ופועלת לקידום מיזם קנאביס רפואי באוסטרליה.</p>
      <p>החברה דיווחה באוגוסט על תוצאותיה הכספיים למחצית הראשונה של השנה במסגרתם הציגה הכנסות בגובה 8.9 מיליון שקל, בהשוואה ל-6.9 מיליון שקל במחצית הראשונה של 2018. פאמוקן רשמה במחצית הפסד נקי של 47.6 מיליון שקל, שנבעו מהוצאות רישום למסחר של 49.6 מיליון שקל. במחצית המקבילה בשנה קודמת רשמה רווח נקי של 4.5 מיליון שקל.</p>
      <figure>
        <img src="https://images1.calcalist.co.il/PicServer3/2018/09/05/845473/CAL105314L.jpg"/>
        <figcaption>דני גילרמן <br/>צילום: אוראל כהן</figcaption>
      </figure>
    </article>
  </body>
</html>