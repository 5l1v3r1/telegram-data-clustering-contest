<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939483/%D9%81%D8%B1%D8%B5%D8%AA-%D8%B7%D9%84%D8%A8%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="فرصت طلبی نتانیاهو از اغتشاشات اخیر در ایران"/>
    <meta property="og:description" content="نخست‌وزیر رژیم صهیونیستی ضمن تکرار دروغ‌های رژیم مطبوعش بر ضد کشورمان خواستار فشار بیشتر علیه ایران شد."/>
  </head>
  <body>
    <article>
      <h1>فرصت طلبی نتانیاهو از اغتشاشات اخیر در ایران</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>نخست‌وزیر رژیم صهیونیستی ضمن تکرار دروغ‌های رژیم مطبوعش بر ضد کشورمان خواستار فشار بیشتر علیه ایران شد.</i>
      </p>
      <p>به گزارش تابناک به نقل از تسنیم به نقل از اسپوتنیک، بنیامین نتانیاهو نخست‌وزیر رژیم صهیونیستی که این روز‌ها درگیر پرونده سنگین در ارتباط با فساد و کلاهبرداری گسترده مالی است بدون اشاره به اتهامات مطرح شده علیه خود در طی هفته گذشته، ضمن بیان موضوعات تکراری ضد ایران، حمایت خود را از اغتشاشات اخیر در کشورمان در طول نشست هفتگی کابینه در قدس اعلام کرد و خواستار فشار بیشتر بین‌المللی علیه جمهوری اسلامی ایران شد.<br/><br/>‎نتانیاهو با سه پرونده فساد موسوم به پرونده‌های ۱۰۰۰ و ۲۰۰۰ و ۴۰۰۰ دست و پنجه نرم می‌کند.<br/><br/>براساس اعلام رسانه‌های رژیم اسرائیل، دادستان کل این هفته نتانیاهو را به رشوه خواری در پرونده ۴۰۰۰ و خیانت در امانت و کلاهبرداری در پرونده‌های ۱۰۰۰ و ۳۰۰۰ متهم کرده است.<br/><br/>پرونده ۴۰۰۰ مربوط به تلاش نتانیاهو برای پوشش تبلیغاتی مثبت خود در سایت خبری "والا" در مقابل ارایه تسهیلات دولتی به مالک این سایت است که شاوول ایلوویچ است. ایلوویچ رئیس شرکت مخابرات بیزک است. او با گرفتن این تسهیلات صد‌ها میلیون دولار بدست آورده است. این پرونده مربوط به زمانی است که نتانیاهو وزارت ارتباطات را تا سال ۲۰۱۷ در کنار پست نخست وزیری در دست داشت.<br/><br/>براساس پرونده "۱۰۰۰"، نتانیاهو هدایایی به ارزش میلیون‌ها شیکل (واحد پول رژیم صهیونیستی) از جمله سیگار‌های کوبایی گرانقیمت از یک بازرگان ثروتمند به نام ارنون میلتشین دریافت کرده است.<br/><br/>اگر اتهام دریافت رشوه نتانیاهو ثابت شود، به موجب قانون رژیم صهیونیستی، او باید ۱۰ سال زندانی شود.<br/><br/>پرونده "۲۰۰۰"درخصوص تلاش نتانیاهو برای امضای قراردادی با روزنامه صهیونیستی یدیعوت آحرونوت به منظور دستیابی به یک پوشش ویژه خبری در جریان انتخابات سال ۲۰۱۴ میلادی است.</p>
    </article>
  </body>
</html>