<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003067/1840943/Madarske-strany-sa-definitivne-dohodli--Spolupatricnost-schvalila-ich-spolocny-postup"/>
    <meta property="og:site_name" content="Topky.sk"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Maďarské strany sa definitívne dohodli: Spolupatričnosť schválila ich spoločný postup"/>
    <meta property="og:description" content="BRATISLAVA – Nedeľný snem hnutia Összefogás-Spolupatričnosť rozhodol o spoločnom postupe a pristúpení kandidátov SMK a Maďarského fóra (MF) na kandidátku hnutia. Delegáti súhlasili, aby sa lídrom spoločnej kandidátky Maďarskej komunitnej spolupatričnosti stal Gyula Bárdos. Informovalo o tom hnutie Összefogás-Spolupatričnosť."/>
  </head>
  <body>
    <article>
      <h1>Maďarské strany sa definitívne dohodli: Spolupatričnosť schválila ich spoločný postup</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <h3>Maďarské strany sa definitívne dohodli: Spolupatričnosť schválila ich spoločný postup</h3>
      <p>
        <i>BRATISLAVA – Nedeľný snem hnutia Összefogás-Spolupatričnosť rozhodol o spoločnom postupe a pristúpení kandidátov SMK a Maďarského fóra (MF) na kandidátku hnutia. Delegáti súhlasili, aby sa lídrom spoločnej kandidátky Maďarskej komunitnej spolupatričnosti stal Gyula Bárdos. Informovalo o tom hnutie Összefogás-Spolupatričnosť.</i>
      </p>
      <p>Druhé miesto na kandidátke obsadí predseda hnutia Szabolcs Mózes, šieste podpredseda Örs Orosz, na deviatom mieste kandidátnej listiny bude bývalý europoslanec József Nagy a na 17. mieste Pál Zachar. <i><b>"Spájame sa, aby sme zabezpečili zastúpenie maďarskej menšiny v parlamente a prispeli k zmene vlády a odstaveniu strany Smer-SD od moci,"</b></i> povedal o spojení strán SMK, MF a hnutia Összefogás-Spolupatričnosť predseda hnutia Szabolcs Mózes.</p>
      <p>Predvolebnú spoluprácu i podmienky spoločnej kandidátky už v sobotu (23. 11.) odsúhlasila Republiková rada SMK, v nedeľu taktiež Republiková rada MF. V 150-člennej kandidátke má SMK 90, ďalšie dve strany po 30 miest. Lídrom kandidátky je bývalý prezidentský kandidát a predseda Maďarského spoločenského a kultúrneho zväzu na Slovensku Csemadok Gyula Bárdos. Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
    </article>
  </body>
</html>