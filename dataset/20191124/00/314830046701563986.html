<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939360/%D8%AC%D8%B1%DB%8C%D9%85%D9%87-%DB%B1%DB%B8%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%B3%D9%88%DB%8C-%DB%8C%DA%A9-%D9%82%D8%A7%D8%B6%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C%D9%BE%D8%A7%D8%B3%D8%AE-%D8%B1%D8%AF-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D9%87-%D8%AE%D9%88%D8%A7%D8%B3%D8%AA%D9%87-%D8%AA%D9%88%D9%87%DB%8C%D9%86%E2%80%8C%D8%A2%D9%85%DB%8C%D8%B2-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE%D8%AD%D9%85%D9%84%D8%A7%D8%AA-%D8%B4%D8%AF%DB%8C%D8%AF-%D8%AA%D8%B1%DA%A9%DB%8C%D9%87-%D8%A8%D9%87-%D9%85%D9%88%D8%A7%D8%B6%D8%B9-%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D8%AF%D8%B1-%D8%A7%D9%84%D8%B1%D9%82%D9%87%D9%85%D9%88%D8%B6%D8%B9-%DA%AF%DB%8C%D8%B1%DB%8C-%D8%AE%D8%B5%D9%85%D8%A7%D9%86%D9%87-%D9%88%D8%B2%DB%8C%D8%B1-%D8%A7%D9%85%D8%A7%D8%B1%D8%A7%D8%AA%DB%8C-%D8%B9%D9%84%DB%8C%D9%87-%D8%A7%DB%8C%D…"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="جریمه ۱۸۰ میلیون دلاری ایران از سوی یک قاضی آمریکایی/پاسخ رد نخست‌وزیر عراق به خواسته توهین‌آمیز معاون ترامپ/حملات شدید ترکیه به مواضع ارتش سوریه در الرقه/موضع گیری خصمانه وزیر اماراتی علیه ایران"/>
    <meta property="og:description" content="پاسخ رد نخست‌وزیر عراق به خواسته توهین‌آمیز معاون ترامپ، جریمه ۱۸۰ میلیون دلاری ایران از سوی یک قاضی آمریکایی، موضع گیری خصمانه وزیر اماراتی علیه ایران و واکنش شاهزاده سعودی به موضع قطر درباره صلح در خلیج‌فارس، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به حملات شدید ترکیه به مواضع ارتش سوریه در الرقه نیز اشاره کرد."/>
  </head>
  <body>
    <article>
      <h1>جریمه ۱۸۰ میلیون دلاری ایران از سوی یک قاضی آمریکایی/پاسخ رد نخست‌وزیر عراق به خواسته توهین‌آمیز معاون ترامپ/حملات شدید ترکیه به مواضع ارتش سوریه در الرقه/موضع گیری خصمانه وزیر اماراتی علیه ایران</h1>
      <h2>آخرین تحولات خاورمیانه؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>پاسخ رد نخست‌وزیر عراق به خواسته توهین‌آمیز معاون ترامپ، جریمه ۱۸۰ میلیون دلاری ایران از سوی یک قاضی آمریکایی، موضع گیری خصمانه وزیر اماراتی علیه ایران و واکنش شاهزاده سعودی به موضع قطر درباره صلح در خلیج‌فارس، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به حملات شدید ترکیه به مواضع ارتش سوریه در الرقه نیز اشاره کرد.</i>
      </p>
      <p>پاسخ رد نخست‌وزیر عراق به خواسته توهین‌آمیز معاون ترامپ، جریمه ۱۸۰ میلیون دلاری ایران از سوی یک قاضی آمریکایی، موضع گیری خصمانه وزیر اماراتی علیه ایران و واکنش شاهزاده سعودی به موضع قطر درباره صلح در خلیج‌فارس، از جمله مهم‌ترین خبر‌ها و رویداد‌های مرتبط با خاورمیانه در ۲۴ ساعت گذشته بوده اند. در این میان، باید به حملات شدید ترکیه به مواضع ارتش سوریه در الرقه نیز اشاره کرد.</p>
      <p>به گزارش «تابناک»؛ ارتش ترکیه در تازه ترین عملیات نظامی خود در سوریه، مواضع نیروهای ارتش سوریه در شمال الرقه را هدف حملات شدید قرار داد.</p>
      <p>این مواضع در منطقه «عین عیسی» در شمال الرقه قرار دارند.</p>
      <figure>
        <img src="https://cdn.tabnak.ir/files/fa/news/1398/9/3/1095024_261.jpg"/>
      </figure>
      <p>ترکیه در ۲۵ مهرماه برای عقب راندن شبه نظامیان کُرد سوریه از مناطق مرزی الرقه والحسکه سوریه، عملیات نظامی «چشمه صلح» را در شمال سوریه آغاز کرد.</p>
      <p>یکی از اهداف ترکیه از این عملیات نظامی، ایجاد منطقه امن در شمال سوریه در حدفاصل شهرهای راس العین و تل ابیض به طول ۱۲۰ کیلومتر و عمق ۳۰ کیلومتری از مرزهای ترکیه است.</p>
      <p>
        <b>پاسخ رد نخست‌وزیر عراق به خواسته توهین‌آمیز معاون ترامپ </b>
      </p>
      <p>«مایک پنس» معاون رئیس‌جمهور آمریکا روز شنبه در سفری از پیش‌اعلام‌نشده، وارد عراق شد. وی اما در اقدامی خلاف عرف، ابتدا به دیدار نظامیان آمریکایی در پایگاه «عین الأسد» رفت و بعد هم بدون سفر به پایتخت عراق، بغداد، به اربیل، مرکز منطقه کردستان عراق رفت.</p>
      <p>در پی واکنش منفی کاربران عراقی به این رفتار پنس، «جین ارف» خبرنگار رادیو ملی آمریکا به نقل از یک مقام ارشد آمریکایی از خواسته توهین‌آمیز پنس از «عادل عبدالمهدی» نخست‌وزیر عراق خبر داده و گفته است، معاون رئیس‌جمهور آمریکا از عبدالمهدی خواسته به پایگاه نظامیان آمریکایی برود و با او دیدار کند.</p>
      <p>به گفته این مقام آمریکایی، عبدالمهدی این خواسته را رد کرده است.</p>
      <p>این مقام آمریکایی دلیل خودداری عبدالمهدی از سفر به پایگاه عین‌الاسد را این گونه توصیف کرد که عراقی‌ها مردمی عزتمند هستند.</p>
      <p>وی همچنین در توجیه عدم سفر پنس به پایتخت عراق گفته است که سفر معاون رئیس جمهور آمریکا به بغداد «بسیار خطرناک» بود.</p>
      <p>این اولین بار نیست که یک مقام ارشد آمریکایی به پایگاه عین‌الاسد عراق که محل استقرار نظامیان آمریکایی است سفر می‌کند و بدون سفر به پایتخت عراق و دیدار با مقامات عراقی، این کشور را ترک می‌کند.</p>
      <p>«دونالد ترامپ»، رئیس جمهور آمریکا نیز در مراسم کریسمس سال جاری میلادی به پایگاه عین‌الاسد سفر کرد تا مراسم کریسمس را در کنار نظامیان آمریکایی در این پایگاه هوایی بگذارد.</p>
      <p>در این سفر «ملانیا ترامپ» نیز وی را همراهی می‌کرد. ترامپ نیز هنگام حضور در عین‌الاسد از مقامات عراقی خواست تا به این پایگاه سفر کرده تا با آنها دیدار کند اما مقامات عراقی این درخواست را نیز رد کردند.</p>
      <p>
        <b>جریمه 180 میلیون دلاری ایران از سوی یک قاضی آمریکایی</b>
      </p>
      <p> یک قاضی فدرال آمریکا روز جمعه اول آذر در حکمی دولت ایران را به پرداخت ۱۸۰ میلیون دلار به «جیسون رضائیان»، خبرنگار ایرانی - آمریکایی روزنامه واشنگتن پست، محکوم کرد.</p>
      <p>این حکم برای جبران خسارت زندان هجده ماهه جیسون رضاییان در ایران صادر شده است. موضوع بازداشت رضائیان مربوط به سال ۹۳ است.</p>
      <figure>
        <img src="https://cdn.tabnak.ir/files/fa/news/1398/9/3/1095025_580.jpg"/>
      </figure>
      <p>در حالی ریچارد جی لئون، قاضی فدرال در واشنگتن این حکم را صادر کرده است که ایران به شکایت جیسون رضائیان در زمان تشکیل دادگاه پاسخی نداد و در آن شرکت نکرد.</p>
      <p>طبق این حکم ایران باید ۲۳.۸ میلیون دلار بابت جبران خسارت اقتصادی و درد و رنج در دوران زندان، به جیسون رضائیان و همچنین ۵.۸ میلیون دلار به برادر و مادر وی پرداخت کند.</p>
      <p>طبق این حکم دولت ایران باید ۱۸۰ میلیون دلار بابت خسارت به کل خانواده رضائیان بپردازد.</p>
      <p>قاضی دادگاه فدرال در حکم سی صفحه‌ای خود نوشته است: گروگان گرفتن یک مرد و شکنجه او برای به دست آوردن اهرم اعمال نفوذ در مذاکرات با ایالات متحده، توهین آمیز و سزاوار مجازات است و مطمئناً بازدارندگی (چنین رفتاری) ضرورت دارد.</p>
      <p>
        <b>موضع گیری خصمانه وزیر اماراتی علیه ایران</b>
      </p>
      <p> انور قرقاش، وزیر مشاور در امور خارجه امارات به موضع گیری خصمانه علیه ایران پرداخت.</p>
      <p>وی مدعی شد: سیاست های توسعه طلبانه یکی از عوامل بی ثباتی در منطقه است.</p>
      <p>قرقاش که در نشست منامه بحرین سخن می گفت، ادعا کرد: بحران موشک های بالستیک ایران باید با تلاش های دیپلماتیک منطقه ای مشترک حل و فصل شود.</p>
      <p>وی در ادامه گفت: حمله ترکیه به شمال سوریه برای منطقه خطرناک است.</p>
      <figure>
        <img src="https://cdn.tabnak.ir/files/fa/news/1398/9/3/1095023_107.jpg"/>
      </figure>
      <p>وی مدعی شد: دیپلماسی حکیمانه! عربستان به شکل گسترده ای در حل بحران یمن موفق عمل کرد. این بحران بزرگترین آزمون برای همه است.</p>
      <p>قرقاش موضع امنیت و ثبات در جهان عرب را مهمترین دغدغه همه در حال حاضر توصیف کرد و گفت: درگیری و بی ثباتی در منطقه، نیازمند همکاری بین المللی فعال است.</p>
      <p>
        <b>واکنش شاهزاده سعودی به موضع قطر درباره صلح در خلیج‌فارس</b>
      </p>
      <p>یک شاهزاده عربستانی با انتشار توییتی به اظهارنظر نخست‌وزیر سابق قطر درباره اطمینان شکننده میان اعضای شورای همکاری خلیج فارس پاسخ داد.</p>
      <p>به گزارش ایسنا شبکه خبری روسیا الیوم، عبدالرحمان بن مساعد، شاهزاده عربستانی در پاسخ به اظهارات اخیر حمد بن جاسم، نخست‌وزیر سابق قطر توییت کرد: در واقع اطمینان شکننده بوده و به سال‌ها زمان نیاز دارد و اولین دلیل فروپاشی این اطمینان، قرار گرفتن نام تو در کنار معمر قذافی، دیکتاتور سابق لیبی است.</p>
      <p>شاهزاده عربستانی در پاسخ به مطلبی که بن جاسم منتشر کرده بود، این توییت‌ها را منتشر کرد.</p>
      <p>بن جاسم گفته بود، شورای همکاری خلیج فارس در ده سال اخیر آن گونه که مردم کشورهای عضو انتظار داشتند، فعال نبوده است؛ "نمی‌خواهم وارد بحث اطمینان شکننده میان اعضای شورا شوم که بازسازی آن به سال‌ها زمان نیاز دارد."</p>
      <p>در شرایطی که پیش‌بینی‌هایی درباره لغو محاصره قطر و پایان بحران منطقه خلیج فارس وجود دارند، به ویژه در پی تصمیم عربستان، امارات و بحرین در جام ۲۴ خلیج فارس در دوحه، فراخوان‌هایی برای بازگشت اطمینان به این شورا انجام شده‌ است. بن جاسم درباره مسأله صلح در منطقه خلیج فارس توییت کرد، آنچه این روزها درباره صلح مطرح می‌شوند، اگر این‌ها راه‌حل بحران و محاصره اعمال شده علیه ما باشد که به ابعاد اجتماعی، اقتصادی و سیاسی منطقه آسیب زده، به ارزیابی میزان خسارت‌ همه طرف‌ها نیاز دارد.</p>
      <p>نخست‌وزیر سابق قطر افزود: باید عبرت گرفت تا چنین سیاست‌هایی که تنها در کار شورای همکاری خلیج فارس خلل ایجاد می‌کنند، تکرار نشوند. او گفت: من حامی صلح غیرمشروطی هستم که احترام و حاکمیت کشورها را حفظ کند، باید درباره اختلاف نظر گفت‌وگوی جدی میان اعضای شورا انجام شود، چون منطقه به چنین نشست‌هایی بیش از هر زمانی نیاز دارد.</p>
      <p>مسأله ایجاد راه‌حلی برای بحران منطقه خلیج فارس به تازگی میان فعالان شبکه‌های اجتماعی مطرح شده‌ است. یکی از چهره‌هایی که به این مسأله پرداخته، عبدالخالق عبدالله، چهره آکادمیک اماراتی است که توییت کرد، تحولات مهمی در راستای حل اختلافات منطقه خلیج فارس "زودتر از آنچه انتظار دارید" رخ خواهند داد. تصمیم برای مشارکت عربستان، امارات و بحرین در جام ۲۴ خلیج فارس به همان اندازه که ورزشی است، سیاسی نیز محسوب می‌شود... بازی فوتبال احتمالا باب سفر گروه‌های ورزشی به قطر جهت حمایت از تیم‌هایشان در این مسابقات را می‌گشاید و لازمه این مسأله لغو ممنوعیت سفر به قطر و بازگشت همبستگی میان کشورهای خلیج فارس است و "ما به زودی این موضوع را جشن خواهیم گرفت."</p>
    </article>
  </body>
</html>