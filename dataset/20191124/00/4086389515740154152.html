<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elperiodicomediterraneo.com/noticias/cuadernos/lirisme-commovedor-gabriela-montero_1259906.html"/>
    <meta property="og:site_name" content="El Periódico Mediterráneo"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="El lirisme commovedor de Gabriela Montero"/>
    <meta property="og:description" content="La pianista veneçolana actuarà a l'Auditori de Castelló el dilluns, 25 de novembre"/>
  </head>
  <body>
    <article>
      <h6 class="kicker">MÚSICA</h6>
      <h1>El lirisme commovedor de Gabriela Montero</h1>
      <h2>La pianista veneçolana actuarà a l'Auditori de Castelló el dilluns, 25 de novembre</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Eric Gras</a></address>
      <p>Directors com <b>Claudio Abbado, Gustavo Dudamel, Lorin Maazel</b> o <b>Leonard Slatkin</b> han treballat amb la pianista veneçolana <b>Gabriela Montero</b>, la qual cosa diu molt de la qualitat d’aquesta artista que posseeix uns dons compositius únics i que es caracteritza per les seues interpretacions visionàries. La crítica internacional s’ha rendit diverses vegades als seus peus, reconeixent el seu lirisme commovedor, la seua expressivitat i empenta.</p>
      <p>En 2013, en un escenari tan fascinant per majestuós com és el <b>Palau de la Música Catalana</b>, vaig tenir ocasió de veure-la actuar en directe al costat de l’<b>Orquestra Simfònica del Vallés</b> i haig de dir que la seua actuació segueix molt present en el meu record. La interpretació que va fer del <i>Concert per a piano i orquestra núm. 5, op. 73, «Emperador»</i> de <b>Ludwig van Beethoven</b> em va deixar fascinat. Sis anys més tard d’aquella vetllada tindré oportunitat de tornar a gaudir el 25 de novembre de la seua desimboltura sobre l’escenari de la sala simfònica de l’<b>Auditori i Palau de Congressos de Castelló</b> en el qual és, sens dubte, un dels concerts de la temporada al costat del que ja vam gaudir de la pianista georgiana <b>Khatia Buniatishvili</b>.</p>
      <p>Una vegada més, Montero s’endinsarà en l’univers musical de Beethoven. Serà amb ell, amb la seua <b>Sonata per a piano núm. 21 en do major op. 53 «Waldstein»</b>, amb el qual comenci la segona part d’un concert que inaugurarà <b>Wolfgang Amadeus Mozart</b>. En concret, Montero obrirà la seua actuació amb la <i>Sonata per a piano núm. 10 en do major K.330</i> que el geni austríac va compondre en a l’estiu de 1778 mentre es trobava a París. A Mozart li seguirà Bach, <b>Johann Sebastian Bach</b>, i la seua <i>Chacona en re menor BWV 1004 (de la partita núm. 2 per a violí sol)</i> en la transcripció per a piano que va realitzar <b>Ferruccio Busoni</b>. Aquesta chacona és considerada el cim del repertori per a violí sol, atès que cobreix tots els aspectes de la tècnica violinística coneguts en l’època de Bach, sent una de les peces més difícils compostes per a aquest instrument.</p>
      <p>
        <b>BEETHOVEN I...</b>
      </p>
      <p>Com dèiem, la segona part del concert estarà protagonitzada per Beethoven i la que asseguren és una de les tres sonates per a piano més notables del seu període mitjà (les altres dues són la <i>sonata Appassionata, Op. 57</i> i <i>Les adieux, Op. 81a</i>).</p>
      <p>Després d’aquesta peça, arribarà el moment més sorprenent del concert, ja que Gabriela Montero crearà obres noves en temps real sobre temes a demanda del públic assistent. Sí, han llegit bé. La pianista veneçolana improvisarà aquelles melodies que l’auditori li reclami, generant una connexió amb el públic i una atmosfera única.</p>
    </article>
  </body>
</html>