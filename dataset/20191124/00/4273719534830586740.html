<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.webdunia.com/national-hindi-news/mahabharata-political-119112400003_1.html"/>
    <meta property="og:site_name" content="Webdunia"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="भारतीय राजनीति के इन धुरंधर चाचाओं के लिए चुनौती बने भतीजे"/>
    <meta property="og:description" content="महाराष्ट्र (Maharashtra) की सियासी महाभारत में उस समय बड़ा उलटफेर हो गया, जब अजित पवार ने बीजेपी के साथ मिलकर उपमुख्यमंत्री की शपथ ले ली। जिस चाचा शरद पवार का हाथ पकड़कर अजित पवार राजनीति में आए। जिस चाचा से उन्होंने सियासी ककहरा सीखा, उन्हीं से बागी होकर वे विधायकों को तोड़कर बीजेपी के पाले में आ गए। हालांकि इन खेलों के बड़े खिलाड़ी रहे शरद पवार ने जल्द ही डैमेज कंट्रोल कर लिया। भारतीय राजनीति में चाचा-भतीजे का यह सियासी घमासान नया नहीं है। ऐसे कई राजनीतिक घराने हैं जहां भतीजे, चाचाओं के लिए चुनौती बने।"/>
  </head>
  <body>
    <article>
      <h1>भारतीय राजनीति के इन धुरंधर चाचाओं के लिए चुनौती बने भतीजे</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Webdunia</a></address>
      <p><a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%AE%E0%A4%B9%E0%A4%BE%E0%A4%B0%E0%A4%BE%E0%A4%B7%E0%A5%8D%E0%A4%9F%E0%A5%8D%E0%A4%B0">महाराष्ट्र </a>(Maharashtra) की <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%B8%E0%A4%BF%E0%A4%AF%E0%A4%BE%E0%A4%B8%E0%A5%80+%E0%A4%AE%E0%A4%B9%E0%A4%BE%E0%A4%AD%E0%A4%BE%E0%A4%B0%E0%A4%A4">सियासी महाभारत </a>में उस समय बड़ा उलटफेर हो गया, जब <a href="https://hindi.webdunia.com/search?cx=015955889424990834868:ptvgsjrogw0&amp;cof=FORID:9&amp;ie=UTF-8&amp;sa=search&amp;siteurl=//hindi.webdunia.com&amp;q=%E0%A4%85%E0%A4%9C%E0%A4%BF%E0%A4%A4+%E0%A4%AA%E0%A4%B5%E0%A4%BE%E0%A4%B0">अजित पवार </a>ने बीजेपी के साथ मिलकर उपमुख्यमंत्री की शपथ ले ली। जिस चाचा शरद पवार का हाथ पकड़कर अजित पवार राजनीति में आए। जिस चाचा से उन्होंने सियासी ककहरा सीखा, उन्हीं से बागी होकर वे विधायकों को तोड़कर बीजेपी के पाले में आ गए। हालांकि इन खेलों के बड़े खिलाड़ी रहे शरद पवार ने जल्द ही डैमेज कंट्रोल कर लिया। भारतीय राजनीति में चाचा-भतीजे का यह सियासी घमासान नया नहीं है। ऐसे कई राजनीतिक घराने हैं <br/>जहां भतीजे, चाचाओं के लिए चुनौती बने।</p>
      <figure>
        <img src="https://media.webdunia.com/_media/hi/img/article/2019-11/24/full/1574566446-5483.jpg"/>
      </figure>
      <p><b>1. बाला साहब ठाकरे-राज ठाकरे :</b> महाराष्ट्र में जिस शिवसेना को अजित पवार के पैंतरे से बड़ा झटका लगा है, उसी पार्टी में चाचा के पुत्रमोह के चलते भतीजे ने राजनीति की नई राह चुन ली थी। शिवसेना की स्थापना करने वाले बाला साहेब ठाकरे का अक्स उनके भतीजे राज ठाकरे में देखा जाता था। राज ठाकरे ने भी चाचा बाला साहेब ठाकरे से राजनीति के हर गुर सीखे। <br/>राज ठाकरे हमेशा से ही बाला साहेब ठाकरे के कदमों पर चला करते थे। जहां बाला साहेब के बेटे उद्धव फोटोग्राफी में व्यस्त थे, वहीं राज बाला साहेब के साथ कंधे से कंधे मिलाकर काम कर रहे थे, लेकिन अचानक बाला साहब के पुत्रमोह ने राज को दूर कर दिया।<br/><br/>2004 में जब शिवसेना की कमान संभालने की बारी आई तो बाल ठाकरे ने उद्धव ठाकरे को कार्यकारी अध्यक्ष बना दिया। इससे राज ठाकरे और चाचा बाला साहेब ठाकरे के बीच दूरियां बढ़ती गईं। राज ठाकरे ने एक साल बाद ही वर्ष 2006 में शिवसेना से अलग होकर महाराष्ट्र नवनिर्माण सेना (मनसे) नाम से पार्टी बनाकर अलग राजनीति शुरू कर दी।</p>
    </article>
  </body>
</html>