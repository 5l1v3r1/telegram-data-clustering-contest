<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200665"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="বিশেষ খাতির পেতে"/>
    <meta property="og:description" content="অতিরিক্ত খাতির ও সুবিধার আশায় পাইলটের পোশাকে বিমানে চড়তেন এক ভারতীয় ব্যবসায়ী। ফলে বিমানে চড়ার আগে লম্বা লাইনে দাঁড়াতে হতো না। অনায়াসেই পাওয়া যেত টিকিটের মান বাড়ানোর সুবিধা। এ ছাড়া নারীদের মুগ্ধ করার বিষয়ও ছিল। অবশেষে তিনি পুলিশের হাতে ধরা পড়েছেন। টেলিগ্রাফের খবরে বলা হয়, রাজন মাহবুবানি নামে ওই ব্যবসায়ী অন্তত ১৫টি ফ্লাইটে পাইলটের পোশাকে চড়েছেন। আর প্রায়ই পেয়েছেন বাড়তি খাতির।দিল্লির ওই ব্যবসায়ী এয়ার এশিয়া ফ্লাইটে ধরা পড়েন। তিনি রাজধানী শহর থেকে যাচ্ছিলেন কলকাতায়। রাজনের কাহিনী শুনে অনেকেই তুলনা টানছেন হলিউডের স্টিভেন স্পিলবার্গ নির্মিত আলোচিত ছবি ‘ক্যাচ মি ইফ ইয়ু ক্যান’। ওই ছবিতে লিওনার্দো ডি ক্যাপ্রিও অভিনয় করেছেন সত্যিকার আসামি ফ্রাঙ্ক আবনাগেল জুনিয়রের চরিত্রে, যিনি পলাতক হলেও পাইলটের ছদ্মবেশ ধারণ করে সবার চোখের সামনেই চলাফেরা করতেন। রাজন বলছেন, শুধু পাইলটের পোশাকও নয়। সেনাবাহিনীর কর্নেলের পোশাকও রয়েছে তার। এ ছাড়া ব্যাংককে গিয়ে বানিয়েছেন ভুয়া পরিচয়পত্রও। পাইলটের পোশাকে তিনি প্রায়শই ভালো আসন পেতেন। বিশেষ খাতিরও জুটতো। এ ছাড়া বিমান কর্মীদের জন্য সংরক্ষিত ছোট সারি ব্যবহারেরও সুযোগ পেতেন। তিনি এমনকি সামাজিক যোগাযোগমাধ্যমেও…"/>
  </head>
  <body>
    <article>
      <h1>বিশেষ খাতির পেতে</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মানবজমিন ডেস্ক</a></address>
      <p>অতিরিক্ত খাতির ও সুবিধার আশায় পাইলটের পোশাকে বিমানে চড়তেন এক ভারতীয় ব্যবসায়ী। ফলে বিমানে চড়ার আগে লম্বা লাইনে দাঁড়াতে হতো না। অনায়াসেই পাওয়া যেত টিকিটের মান বাড়ানোর সুবিধা। এ ছাড়া নারীদের মুগ্ধ করার বিষয়ও ছিল। অবশেষে তিনি পুলিশের হাতে ধরা পড়েছেন। টেলিগ্রাফের খবরে বলা হয়, রাজন মাহবুবানি নামে ওই ব্যবসায়ী অন্তত ১৫টি ফ্লাইটে পাইলটের পোশাকে চড়েছেন। আর প্রায়ই পেয়েছেন বাড়তি খাতির।</p>
      <p>দিল্লির ওই ব্যবসায়ী এয়ার এশিয়া ফ্লাইটে ধরা পড়েন। তিনি রাজধানী শহর থেকে যাচ্ছিলেন কলকাতায়।</p>
      <p>রাজনের কাহিনী শুনে অনেকেই তুলনা টানছেন হলিউডের স্টিভেন স্পিলবার্গ নির্মিত আলোচিত ছবি ‘ক্যাচ মি ইফ ইয়ু ক্যান’। ওই ছবিতে লিওনার্দো ডি ক্যাপ্রিও অভিনয় করেছেন সত্যিকার আসামি ফ্রাঙ্ক আবনাগেল জুনিয়রের চরিত্রে, যিনি পলাতক হলেও পাইলটের ছদ্মবেশ ধারণ করে সবার চোখের সামনেই চলাফেরা করতেন।</p>
      <p>রাজন বলছেন, শুধু পাইলটের পোশাকও নয়। সেনাবাহিনীর কর্নেলের পোশাকও রয়েছে তার। এ ছাড়া ব্যাংককে গিয়ে বানিয়েছেন ভুয়া পরিচয়পত্রও। পাইলটের পোশাকে তিনি প্রায়শই ভালো আসন পেতেন। বিশেষ খাতিরও জুটতো। এ ছাড়া বিমান কর্মীদের জন্য সংরক্ষিত ছোট সারি ব্যবহারেরও সুযোগ পেতেন। তিনি এমনকি সামাজিক যোগাযোগমাধ্যমেও এসব বলে বেড়িয়েছেন।</p>
      <p>তিনি এবার ধরা পড়েন যখন বিমানের এক কর্মী সন্দেহের বশে তার পরিচয় সম্পর্কে জিজ্ঞেস করতে শুরু করেন। নিজেকে তিনি লুফথানসা এয়ারলাইনের পাইলট বলে পরিচয় দিতেন। তখন এয়ার এশিয়া বিমানের কর্মীরা লুফথানসার সঙ্গে যোগাযোগ করে বুঝতে পারেন তিনি ভুয়া পাইলট। তখনই ডেকে আনা হয় পুলিশকে। এয়ার এশিয়া ইন্ডিয়ার নিরাপত্তা প্রধান টাইমস অব ইন্ডিয়াকে বলেন, এই লোক লুফথানসা এয়ারলাইন্সের কর্মী হিসেবে পরিচয় দিচ্ছিলেন। তাকে বিমানবন্দর পুলিশের কাছে হস্তান্তর করা হয়েছে। তদন্তের আদেশ দেয়া হয়েছে। পুলিশ এখন তার ভ্রমণ ইতিহাস যাচাই করছে।</p>
      <p>পুলিশের ডেপুটি কমিশনার সঞ্জয় ভাটিয়া বলেন, তার ফোনে কিছু ছবি পাওয়া গেছে, সেখানে তিনি নিজেকে সেনাবাহিনীর কর্নেল পরিচয় দিয়েছেন। এ ছাড়া বিভিন্ন ইউনিফর্ম পরে টিকটকে ভিডিও আপলোড করেছেন তিনি। একই ধরনের পদ্ধতি অবলম্বন করে তিনি বিভিন্ন স্থানে ভ্রমণ করেছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>