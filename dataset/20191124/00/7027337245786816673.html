<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699910/%D8%B7%D8%B1%D9%81%D8%AF%D8%A7%D8%B1%DB%8C-%D9%81%DB%8C%D8%B3-%D8%A8%D9%88%DA%A9-%D8%A7%D8%B2-%D8%AA%D8%B9%DB%8C%DB%8C%D9%86-%D9%85%D9%82%D8%B1%D8%B1%D8%A7%D8%AA-%D8%A8%D8%B1%D8%A7%DB%8C-%D8%AA%D8%A8%D9%84%DB%8C%D8%BA%D8%A7%D8%AA-%D8%B3%DB%8C%D8%A7%D8%B3%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="طرفداری فیس بوک از تعیین مقررات برای تبلیغات سیاسی"/>
    <meta property="og:description" content="پس از توقف تبلیغات سیاسی در توییتر، گوگل هم روز پنجشنبه ۲۱ نوامبر از موضع جدید خود در مورد سخت‌گیری با تبلیغات سیاسی از محدود کردن امکان قرارگرفتن هدفمند تبلیغات انتخاباتی خبر داد."/>
  </head>
  <body>
    <article>
      <h1>طرفداری فیس بوک از تعیین مقررات برای تبلیغات سیاسی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>پس از توقف تبلیغات سیاسی در توییتر، گوگل هم روز پنجشنبه ۲۱ نوامبر از موضع جدید خود در مورد سخت‌گیری با تبلیغات سیاسی از محدود کردن امکان قرارگرفتن هدفمند تبلیغات انتخاباتی خبر داد.</b>
      </p>
      <figure>
        <img src="https://cdn.asriran.com/files/fa/news/1398/9/3/1040102_904.jpg"/>
      </figure>
      <p>توییتر چندی پیش اعلام کرد، تبلیغات سیاسی در این شبکه را ممنوع می‌کند. گوگل هم به تازگی اعلام کرد تبلیغات سیاسی را محدود می‌کند. در آلمان کارشناسان مشکل را در نبود تعریفی برای تبلیغ سیاسی می‌دانند.</p>
      <p>به گزارش دویچه وله، فیس بوک می‌گوید، قانونگذاران آلمان باید برای تبلیغات سیاسی در اینترنت مقررات الزام‌آوری را وضع کنند. یکی سخنگوی این کنسرن در گفت‌وگو با روزنامه "فرانکفورتر آلگماینه تسایتونگ" گفته است: «تشخیص سیاسی بودن یک تبلیغ و اینکه چه کسی اجازه انتشار چنین تبلیغاتی را در شبکه دارد، آسان نیست. ما معتقدیم که الزامات قانونی در این زمینه ضروری است و مایلیم در این زمینه صحبت کنیم.»</p>
      <p>یک مقام مسئول در حوزه رسانه‌های نوین در آلمان هم معتقد است که مشکل اصلی در شبکه، نبود تعریفی برای تبلیغ سیاسی است. زیگفرید اشنایدر، مدیر دفتر مرکزی ایالتی بایرن در رسانه‌های نوین هم از سیاستمداران در آلمان خواسته است به جای اینکه تصمیم‌گیری در مورد محتوای سیاسی را به عهده توییتر و فیس بوک بگذارد، یک تعریف کلی و الزام‌آور برای تبلیغ سیاسی ارائه دهند.</p>
      <p>
        <b>توییتر تبلیغات سیاسی را متوقف کرد</b>
      </p>
      <p>توییتر پیش‌تر اعلام کرده بود که از ۲۲ نوامبر قصد دارد از درآمد حاصل از هرگونه محتوا با تبلیغات سیاسی چشم‌پوشی کند و جلوی انتشار تبلیغات و آگهی‌هایی پرداخت‌شده برای نامزدها یا موضوع‌های سیاسی از سراسر جهان بر روی این پلتفرم را بگیرد.</p>
      <p>جک دورسی، مدیر اجرایی توییتر در توییت‌هایی که درباره این تصمیم منتشر کرده است، می‌نویسد، "معتقدیم که دامنه‌ی پیام‌های سیاسی باید به دست آورده شود و نه خریداری". جک دورسی در استدلال برای جلوگیری از سوء‌استفاده از تأثیر تبلیغات سیاسی، به انتشار "اطلاعات گمراه‌کننده راستی‌آزمایی‌نشده" و "دیپ فیک‌ها" که برای تولید یا تغییر محتوای ویدیویی به کار می‌روند، اشاره کرد.</p>
      <p>به این ترتیب توییتر با این اقدام آگاهانه راه خود را از سیاست‌های فیس‌ بوک در زمینه تبلیغات جدا کرد.</p>
      <p>
        <b>گوگل تبلیغات سیاسی را محدود کرد</b>
      </p>
      <p>پس از توقف تبلیغات سیاسی در توییتر، گوگل هم روز پنجشنبه ۲۱ نوامبر از موضع جدید خود در مورد سخت‌گیری با تبلیغات سیاسی از محدود کردن امکان قرارگرفتن هدفمند تبلیغات انتخاباتی خبر داد.</p>
      <p>به این ترتیب در نمایش تبلیغات سیاسی و هدف‌گیری مخاطبان این تبلیغات، ویژگی‌های گروه‌های گوناگون کاربران را مانند، سن، جنسیت و کد پستی محل اقامت در نظر خواهد گرفت. گوگل همچنین تأکید کرده است، انتشار اطلاعات اشتباه در هر تبلیغی بر خلاف مقررات این پلتفرم است که تبلیغات سیاسی هم از این قاعده مستثنی نیست. برای نمونه در این دسته، ویدیوهای دست‌کاری شده یا دیپ فیک را هم می‌توان جای داد.</p>
      <p>به این ترتیب گوگل، ویدیوهای دیپ فیک، ادعاهای آماری غلط یا هرگونه تبلیغ دیگری که اعتماد مردم و انتخابات و دموکراسی را تحت تأثیر قرار دهند، محدود و ممنوع می‌کند.</p>
      <p>با این اقدام، گوگل هم نسبت به فیس بوک، موضع محکم‌تری در زمینه محتوای صحیح تبلیغات پیش گرفته است.</p>
      <p>
        <b>تبلیغات سیاسی و رفتار با اطلاعات غلط در فیس بوک</b>
      </p>
      <p>فیس‌ بوک در ازای پرداخت، هرگونه تبلیغ سیاسی را صرف‌نظر از درست یا اشتباه بودن آن، منتشر می‌کند. این کنسرن اساسا دغدغه چک کردن فکت‌ها یا راستی‌آزمایی تبلیغات با محتوای سیاسی را ندارد. از سوی دیگر فیس‌ بوک تصمیم گرفته است در صورت انتشار اطلاعات غلط یا گمراه‌کننده از سوی سیاستمداران دست به اقدامی نزند. این خبر بحث‌های فراوانی را در آمریکا دامن زد.</p>
      <p>مارک زاکربرگ، حذف و تصحیح‌ " اطلاعات غلط " در تبلیغات سیاسی را بسته به "متن" دانسته بود. او با حضور در مجلس نمایندگان آمریکا در جلسه‌ای که در آن از جمله در مورد انتشار اطلاعات غلط در تبلیغات سیاسی صحبت شد، تأکید کرد سیاستمداران در فیس‌ بوک از حق آزادی بیان برخوردارند. زاکربرگ معتقد است در یک دموکراسی، شرکت‌های خصوصی نباید سیاستمداران را سانسور کنند. او همچنین می‌گوید، شبکه‌های آنلاین نباید در این باره که چه چیز درست و چه نادرست است، تصمیم‌گیری کنند.</p>
    </article>
  </body>
</html>