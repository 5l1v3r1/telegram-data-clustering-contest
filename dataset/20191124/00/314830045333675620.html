<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939445/%D9%85%D8%AF%D8%A7%D8%AE%D9%84%D9%87-%D8%A2%D8%B4%DA%A9%D8%A7%D8%B1-%D9%86%D8%A7%D9%86%D8%B3%DB%8C-%D9%BE%D9%84%D9%88%D8%B3%DB%8C-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="مداخله آشکار نانسی پلوسی در امور داخلی ایران"/>
    <meta property="og:description" content="پلوسی در واکنش به ناآرامی‌های هفته گذشته در برخی شهرهای کشورمان پیامی در حساب کاربری خود در توئیتر منتشر کرد و در آن نوشت که تمام ایرانی‌ها باید بدون ترس انتقادات‌شان را بیان کنند."/>
  </head>
  <body>
    <article>
      <h1>مداخله آشکار نانسی پلوسی در امور داخلی ایران</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>پلوسی در واکنش به ناآرامی‌های هفته گذشته در برخی شهرهای کشورمان پیامی در حساب کاربری خود در توئیتر منتشر کرد و در آن نوشت که تمام ایرانی‌ها باید بدون ترس انتقادات‌شان را بیان کنند.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095170_754.jpg"/>
      </figure>
      <p>در ادامه اظهارات مداخله‌جویانه مقامات آمریکایی در رابطه با ناآرامی‌های هفته گذشته در کشورمان، رئیس مجلس نمایندگان آمریکا نیز به این اعتراضات واکنش نشان داد.</p>
      <p>به گزارش «تابناک» به نقل از ایسنا، نانسی پلوسی در واکنش به ناآرامی‌های هفته گذشته در برخی شهرهای کشورمان پیامی در حساب کاربری خود در توئیتر منتشر کرد و در آن نوشت که تمام ایرانی‌ها باید بدون ترس انتقادات‌شان را بیان کنند.</p>
      <p>وی در این واکنش همچنین خواستار دسترسی فوری و برقراری مجدد و کامل اینترنت برای مردم ایران شد.</p>
      <p>در راستای این رویکرد مداخله‌جویانه، دیگر مقامات آمریکایی نیز طی روزهای گذشته تلاش کردند با ادعای حمایت از مردم ایران به ناآرامی‌ها در کشور دامن بزنند و مردم را به ادامه اغتشاش در خیابان‌ها ترغیب کنند.</p>
      <p>برایان هوک نماینده ویژه دولت آمریکا در امور ایران ازجمله کسانی است که تقریبا هر روز درباره این ناآرامی‌ها اظهار نظر و اذعان کرده است که کشورش در جریان این اعتراضات دخالت داشته است.</p>
      <p>رئیس جمهور و وزیر امورخارجه آمریکا نیز با انتشار پیام‌هایی در رابطه با ناآرامی‌های هفته گذشته اقدام به دخالت در امور ایران کردند و حتی مدعی حمایت از مردم کشورمان شدند.</p>
      <p>این در حالی است که منتقدان بر این باورند، مقامات آمریکایی در شرایطی که تحریم‌هایی را علیه ایران اعمال کرده و حتی به اقدامات خود برای سخت‌تر شدن فشار بر مردم ادامه می‌دهند، در اعلام حمایت از ملت ایران صادق نیستند و در واقع تاثیر همین تحریم‌ها بر زندگی روزمره مردم عامل وضعیت اقتصادی کنونی در ایران و نارضایتی آنها است.</p>
    </article>
  </body>
</html>