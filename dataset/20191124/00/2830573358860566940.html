<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/2019/11/24-63760570/sampdoria-udinese_2-1_gabbiadini_e_ramirez_firmano_la_rimonta/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Sampdoria-Udinese 2-1: Gabbiadini e Ramirez firmano la rimonta"/>
    <meta property="og:description" content="L’ex Napoli e l’uruguaiano rispondono con una punizione e un rigore al vantaggio iniziale di Nestorovski: rosso a Jajalo al 51’, Ranieri respira e abbandona la zona retrocessione. Quagliarella, Bertolacci e Depaoli ko"/>
  </head>
  <body>
    <article>
      <h1>Sampdoria-Udinese 2-1: Gabbiadini e Ramirez firmano la rimonta</h1>
      <h2>L’ex Napoli e l’uruguaiano rispondono con una punizione e un rigore al vantaggio iniziale di Nestorovski: rosso a Jajalo al 51’, Ranieri respira e abbandona la zona retrocessione. Quagliarella, Bertolacci e Depaoli ko</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>GENOVA</b> - Una vittoria vitale e che magari potrà cambiare pure il corso della stagione. La <b>Sampdoria</b> va sotto con il gol di Nestorovski, poi riprende l’<b>Udinese</b> con la straordinaria punizione di <b>Gabbiadini</b> e nel finale (dopo il rosso a Jajalo al 53’) completa la rimonta grazie al rigore trasformato da <b>Ramirez</b> che permette a <b>Ranieri</b> di abbandonare la zona retrocessione: i blucerchiati adesso però saranno costretti a valutare l’entità dei problemi fisici di Depaoli, Bertolacci e <b>Quagliarella</b>, tutti e tre sostituiti per infortunio tra primo e secondo tempo.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021179&amp;a=2">
          <b>Sampdoria-Udinese 2-1: tabellino e statistiche</b>
        </a>
      </p>
      <p>
        <a href="https://www.tuttosport.com/live/classifica-serie-a.html">
          <b>Classifica Serie A</b>
        </a>
      </p>
      <h3>Gabbiadini show, punizione da maestro</h3>
      <p><b>Nestorovski</b> sblocca il match in favore dell’Udinese dopo pochi minuti, ma la gioia del gol viene negata dall’intervento del Var che riporta la partita in parità. La Samp sembra rialzare la testa e va vicinissima all’1-0 con il palo di Ramirez, poi al 29’ è nuovamente l’attaccante macedone a trovare la via della rete approfittando dell’errore in uscita di <b>Bertolacci</b>: stavolta però la marcatura è valida. Il momentaccio blucerchiato prosegue con i ko di <b>Depaoli</b> e dell’ex centrocampista del Milan, c’è bisogno del colpo di classe di Gabbiadini - una punizione magistrale - per regalare alla squadra di Ranieri l’1-1 nel recupero del primo tempo. Al 51’ arriva l’episodio in grado di cambiare il corso della sfida: <b>Jajalo</b> stende Ramirez, si becca il secondo giallo e lascia l’Udinese in 10. È proprio l’uruguaiano, grazie al rigore procurato da Quagliarella (messo ko da <b>Troost-Ekong</b>) e assegnato da Pairetto con l’ausilio del Var, a far esplodere di gioia il pubblico di casa firmando un penalty infallibile che lascia <b>Musso</b> di stucco (75’).</p>
      <related>
        <a href="https://www.tuttosport.com/live/matchcentre/incontro.html?season=2019&amp;competition=21&amp;match=2021179&amp;a=2"/>
        <a href="https://www.tuttosport.com/live/classifica-serie-a.html"/>
        <a href="https://www.tuttosport.com/archivio/calcio/serie-a"/>
        <a href="https://www.tuttosport.com/news/calcio/serie-a/2019/11/24-63752673/inzaghi_ero_infuriato_all_intervallo_ma_abbiamo_meritato_onore_ai_ragazzi_/?related_news"/>
        <a href="https://www.tuttosport.com/news/calcio/serie-a/2019/11/24-63749472/serie_a_la_roma_cala_il_tris_la_lazio_vince_all_ultimo_respiro_cade_la_fiorentina/?related_news"/>
        <a href="https://www.tuttosport.com/news/calcio/serie-a/2019/11/24-63748306/sassuolo-lazio_1-2_il_tabellino/?related_news"/>
        <a href="https://www.tuttosport.com/news/calcio/serie-a/2019/11/24-63748264/roma-brescia_3-0_il_tabellino/?related_news"/>
      </related>
    </article>
  </body>
</html>