<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774322,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="זנדברג: יש להקים את ועדת הכנסת לאלתר - על מנת לדון בחסינות נתניהו"/>
    <meta property="og:description" content="ראש הממשלה יכול להגיש עד סוף דצמבר בקשה לקבלת חסינות מהכנסת, אך אם לא תוקם הוועדה - שהתפרקה עם פיזור הכנסת ה-20 - לא ניתן יהיה לדון בבקשתו, והטיפול בכתב האישום נגדו יידחה; מסיבה זו נדחה גם הטיפול בכתב האישום נגד שר הרווחה חיים כץ, המבקש אף הוא לקבל חסינות"/>
  </head>
  <body>
    <article>
      <h1>זנדברג: יש להקים את ועדת הכנסת לאלתר - על מנת לדון בחסינות נתניהו</h1>
      <h2>ראש הממשלה יכול להגיש עד סוף דצמבר בקשה לקבלת חסינות מהכנסת, אך אם לא תוקם הוועדה - שהתפרקה עם פיזור הכנסת ה-20 - לא ניתן יהיה לדון בבקשתו, והטיפול בכתב האישום נגדו יידחה; מסיבה זו נדחה גם הטיפול בכתב האישום נגד שר הרווחה חיים כץ, המבקש אף הוא לקבל חסינות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">צבי זרחיה</a></address>
      <p>ח"כ תמר זנדברג פנתה ליו"ר הוועדה המסדרת, אבי ניסנקורן, בבקשה להקים ועדת כנסת שתוכל לדון כבר עכשיו בהסרת החסינות של ראש הממשלה בנימין נתניהו, שיכול לבקש להפעיל אותה כעת - לאחר החלטתו <a href="https://www.calcalist.co.il/local/articles/0,7340,L-3774260,00.html">ביום חמישי האחרון</a> של היועץ המשפטי לממשלה, אביחי מנדלבליט, להגיש נגדו שלושה כתבי אישום.</p>
      <p>במכתב ששלחה כתבה זנדברג כי "ועדת הכנסת איננה פועלת מאז פוזרה הכנסת ה-20 בדצמבר 2018. במהלך 11 החודשים הללו היו שתי מערכות בחירות בהן פעלו לפי חוק הכנסת שלוש ועדות - הוועדה המסדרת, ועדת הכספים וועדת החוץ והביטחון.</p>
      <figure>
        <img src="https://images1.calcalist.co.il/PicServer3/2019/11/22/949265/222_l.jpg"/>
        <figcaption>בנימין נתניהו <br/>צילום: איי פי</figcaption>
      </figure>
      <p>"כעת מסתמן כי אף מועמד לא יצליח לגייס 61 חברי כנסת ולהקים ממשלה, ומדינת ישראל תצא לבחירות נוספות לכנסת ה-23. פירוש הדבר הוא שוועדת הכנסת לא תתכנס בארבעת החודשים הקרובים ואף יותר, וכי לא יהיה ניתן לדון בכתב האישום החמור שהוגש נגד ראש הממשלה".</p>
      <p>זנדברג הוסיפה כי "לא יעלה על הדעת כי לראשונה בהיסטוריה של מדינת ישראל מוגש כתב אישום נגד ראש ממשלה מכהן כאשר החוק איננו מונע להתפטר, והכנסת לא תוכל לדון בכך. אזכיר כי לאחרונה סוגיית הוועדות הקבועות נידונה בוועדה המסדרת לאור היעדר עבודת הכנסת במהלך שתי מערכות הבחירות האחרונות, ואף נשקל כי חלקן יוקמו מחדש. כעת, זוהי חובתנו הציבורית לפעול להקמת ועדת כנסת לאור מצבו מהמשפטי של ראש הממשלה".</p>
      <p>יצויין שנתניהו יכול להגיש עד ל-21.12.19 בקשה לקבל חסינות מהכנסת, אבל הקדמת הבחירות תוביל לדחייה לפחות עד יוני 2020 בהגשת כתב האישום נגדו. בינתיים נתניהו יוכל להמשיך ולכהן בתפקידו (אם לא תתקבל החלטה אחרת על ידי בג"ץ).</p>
      <p>הסיבה: מאז אפריל 2019 ופיזור הכנסת ה-20, לא הקימה הכנסת את ועדת הכנסת. מסיבה זו, נדחתה הגשת כתב אישום נגד שר הרווחה חיים כץ המבקש אף הוא לקבל חסינות מהכנסת מפני הגשת כתב אישום נגדו.</p>
      <figure>
        <img src="https://images1.calcalist.co.il/PicServer3/2019/02/06/882752/1_l.jpg"/>
        <figcaption>תמר זנדברג <br/>צילום: עמית שעל</figcaption>
      </figure>
      <p>אם בקשת נתניהו לחסינות כחבר כנסת תידון בוועדת הכנסת שתוקם בכנסת ה-23, עדיין לא ברור אם ימצא רוב בעד הבקשה. היועץ המשפטי של הכנסת, עו"ד איל ינון, יביע את עמדתו בעניין בקרוב וכל החלטה שלו בעניין צפויה לעבור להכרעת בג"ץ. מאחר שהוועדה לא הוקמה עבור חיים כץ, יתכן שגם לא תוקם כעת עבור נתניהו.</p>
      <p>כיום, אין רוב לנתניהו בוועדת הכנסת - אם תוקם - לפי תוצאות הבחירות בספטמבר 2019. קואליציית החסינות של נתניהו מונה 55 חברי כנסת, ובהתאם לכוחן של המפלגות מורכבת ועדת הכנסת. גם אם תוקם ועדת כנסת שתדון בקרוב בפניית נתניהו אין לנתניהו רוב. ח"כ אביגדור ליברמן, שאמר בזמנו שיש לאפשר לנתניהו לכהן בתפקידו עד לקבלת פסק דין חלוט, לא צפוי להוציא לנתניהו את הערמונים מהאש בעניין החסינות. "אנחנו צריכים לתת לטחנות הצדק לבצע את עבודתם ולתת לראש הממשלה את ההזדמנות להוכיח את חפותו בבית המשפט", הגיב ביום חמישי להחלטת היועמ"ש <a href="https://www.calcalist.co.il/local/articles/0,7340,L-3774287,00.html">להגיש כתב אישום</a> כנגד נתניהו.</p>
    </article>
  </body>
</html>