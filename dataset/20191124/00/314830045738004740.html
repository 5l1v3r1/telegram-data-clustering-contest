<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939337/%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%A7%D9%84%D8%AC%D8%B2%D8%A7%DB%8C%D8%B1"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="دستگیری معترضان به انتخابات ریاست جمهوری الجزایر"/>
    <meta property="og:description" content="منابع خبری گزارش دادند؛ ده‌ها نفر از معترضان به انتخابات ریاست جمهوری الجزایر روز شنبه دستگیر شدند."/>
  </head>
  <body>
    <article>
      <h1>دستگیری معترضان به انتخابات ریاست جمهوری الجزایر</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>منابع خبری گزارش دادند؛ ده‌ها نفر از معترضان به انتخابات ریاست جمهوری الجزایر روز شنبه دستگیر شدند.</i>
      </p>
      <p>منابع خبری گزارش دادند؛ ده‌ها نفر از معترضان به انتخابات ریاست جمهوری الجزایر روز شنبه دستگیر شدند.</p>
      <p>به گزارش «تابناک» به نقل از ایرنا از شبکه خبری الحره، مقام های الجزایری دستکم ۳۰ نفر از مخالفان برگزاری انتخابات را در الجزیره، پایتخت این کشور دستگیر کردند.</p>
      <p>بر اساس این گزارش، نیروهای امنیتی پنجشنبه گذشته نیز دستکم ۸۰ نفر از کسانی که در راهپیمایی اعتراضی علیه انتخابات ریاست جمهوری الجزایر شرکت کرده بودند، دستگیر کردند.</p>
      <figure>
        <img src="https://cdn.tabnak.ir/files/fa/news/1398/9/3/1095001_537.jpg"/>
      </figure>
      <p>تظاهرکنندگان علیه پنج نامزد نهایی انتخابات ریاست جمهوری این کشور که اسامی آنها پیش‌تر از سوی نهاد مستقل انتخابات الجزایر اعلام شده بود، اعتراض کردند.</p>
      <p>تظاهرکنندگان با سر دادن شعارهایی، به حضور عناصر وابسته به نظام بوتفلیقه در ساختار قدرت اعتراض کردند.</p>
      <p>معترضان تأکید دارند که پیش از برگزاری هرگونه انتخابات، این عناصر باید از صحنه سیاست و قدرت حذف شوند.</p>
      <p>در فهرست نهایی نهاد انتخابات الجزایر، چهره هایی همچون «عبدالمجید تبون» و «علی بن فلیس» نخست­ وزیران پیشین، «عزالدین میهوبی» وزیر فرهنگ پیشین، «عبدالقاهر بن قرینه» وزیر گردشگری پیشین، و «عبدالعزیز بلعید» رئیس حزب «جبهه المستقبل» دیده می شوند.</p>
      <p>انتخابات ریاست جمهوری الجزایر قرار است روز ۱۲ دسامبر (۲۱ آذر) برگزار شود؛ برگزاری این انتخابات پیشتر در ماه جولای (تیر- مرداد) به علت نبود نامزد لغو شده بود.</p>
      <p>برگزاری انتخابات الجزایر در حالی قرار است برگزار شود که تظاهرات مردمی در این کشور از سوم اسفند ۱۳۹۷ در اعتراض به تلاش «عبدالعزیز بوتفلیقه» رییس جمهوری مخلوع این کشور برای ماندن در قدرت و در آستانه انتخابات ریاست جمهوری در الجزایر آغاز شده است.</p>
      <p>تداوم اعتراضات مردم الجزایر، سرانجام بوتفلیقه را مجبور کرد تا پس از ۲۰ سال از قدرت کناره گیری کند؛ هم اکنون مردم در تظاهرات خود خواهان برکناری تمامی عناصر وابسته به بوتفلیقه در دولت هستند.</p>
      <p>دیگر مطالبه مردم، لغو برگزاری انتخابات ریاست جمهوری و برگزاری آن در موعدی غیر از موعد مقرر از سوی ارتش این کشور است.</p>
      <p>«احمد قاید صالح» رییس ستاد مشترک ارتش الجزایر نیز پیشتر گفته بود که ارتش تا پایان اجرای انتخابات ریاست جمهوری همراه مردم خواهد بود و اجازه نمی دهد که اخلالگران به این روند زیان وارد کنند.</p>
    </article>
  </body>
</html>