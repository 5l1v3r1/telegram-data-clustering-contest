<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/aplikacia-paneo-vam-umozni-premenit-panoramaticku-fotku-na-video/"/>
    <meta property="og:site_name" content="TECHBOX"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Aplikácia Paneo vám umožní premeniť panoramatickú fotku na video"/>
    <meta property="og:description" content="Paneo je jednoduchá aplikácia pre operačný systém iOS, ktorá vám umožní premeniť vaše panoramatické fotografie na videá vhodné pre sociálne siete."/>
  </head>
  <body>
    <article>
      <h1>Aplikácia Paneo vám umožní premeniť panoramatickú fotku na video</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Stanislav Vinc</a></address>
      <p>
        <b>Skúšali ste niekedy do svojho príbehu na Instagram alebo Facebook pridať panoramatický záber? Ak ste si vopred nenatočili panoramatické video „na výšku“, ďaleko nezájdete. Dodatočne vám však môže pomôcť apka Paneo.</b>
      </p>
      <p>Panoramatické zábery pospájané z viacerých snímok nám umožňujú zachytiť fascinujúce zábery tak, ako žiaden iný fotografický režim v bežnom smartfóne. Takéto fotografie si však veľmi nerozumejú so sociálnymi sieťami, ktorým aktuálne vládne obsah v úplne protichodných formátoch 1:1 a 9:16.</p>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-1.jpg"/>
      </figure>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-2.jpg"/>
      </figure>
      <p>Čím väčšiu panorámu teda vytvoríte, tým horšie bude vo vašich príbehoch vyzerať a to najmä preto, že v tomto formáte si ju diváci nebudú môcť priblížiť a teda neuvidia všetky detaily, ktoré ste na nej zachytili. Aplikácia Paneo pre vás dokáže tento problém vyriešiť veľmi jednoducho, vašu panorámu premení na video, ktoré divákom ukáže váš panoramatický záber v plnej kvalite.</p>
      <related>
        <a href="https://techbox.dennikn.sk/happy-scale-majte-vase-chudnutie-pod-kontrolou-pomocou-sikovnej-apky/"/>
      </related>
      <p>Prostredie aplikácie je veľmi jednoduché, nájdete v ňom len zopár tlačidiel pre nastavenie dĺžky trvania videa v sekundách, nastavenie snímkovania videa a nastavenie smeru, v ktorom sa má panoráma pohybovať. Pod tlačidlami stačí kliknúť na obrázok rámu, čím sa dostanete galérie výberu fotografií.</p>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-3.jpg"/>
      </figure>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-4.jpg"/>
      </figure>
      <p>Po nastavení všetkých parametrov stačí stlačiť tlačidlo Generate video a v priebehu niekoľkých sekúnd sa už budete pozerať na výsledok. Priamo z aplikácie môžete video zdieľať na Instagram, alebo stlačením tlačidla Share odoslať do ktorejkoľvek inej aplikácie vo vašom smartfóne.</p>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-5.jpg"/>
      </figure>
      <figure>
        <img src="https://techbox.dennikn.sk/wp-content/uploads/2019/11/Paneo-app-test-6.jpg"/>
      </figure>
      <p>Vzhľadom na jednoduchosť aplikácie Paneo nie je žiadnym prekvapením, že si ju môžete stiahnuť bezplatne a reklamy v nej prítomné si zrejme na prvý krát ani nevšimnete. To však bohužiaľ platí len pre platformu iOS, v obchode Google Play pre Android zatiaľ aplikáciu Paneo nenájdete.</p>
      <hr/>
      <aside>
        <pic src="https://techbox.dennikn.sk/wp-content/uploads/2019/11/Paneo-icon.png" width="80" height="80"/>
      </aside>
      <h3>Paneo <mark>89%</mark></h3>
      <p><b>Veľkosť: </b>12,4 MB<br/><b>Platforma: </b>iOS 11.0 alebo novší<br/><b>Cena: </b>0,00 €<br/><a href="https://apps.apple.com/sk/app/paneo/id1465723084"><pic src="https://techbox.dennikn.sk/wp-content/themes/techbox/dist/images/icon-app-store.png" width="131" height="40"/></a></p>
      <p>Paneo je jednoduchá aplikácia pre operačný systém iOS, ktorá vám umožní premeniť vaše panoramatické fotografie na videá, ktoré sa perfektne hodia do vašich príbehov na Instagram alebo Facebook.</p>
      <hr/>
    </article>
  </body>
</html>