<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200685"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ডমিঙ্গো চাননি বিকল্প ক্রিকেটার!"/>
    <meta property="og:description" content="মোসাদ্দেক হোসেন দেশে ফিরেছেন পারিবারিক কারণে। ঘটনা ইন্দোরে প্রথম টেস্টের আগে। প্রধান নির্বাচক সেই সময় জানিয়েছিলেন প্রয়োজন হলে তাকে ডাকা হবে। কিন্তু তাকে আর আনা হয়নি। কলকাতায় ম্যাচের দু’দিন আগে সকালেই জানা গেল সাইফ হাসানও ইনজুরিতে! বিকালে নিশ্চিত হলো তিনি ছিটকে গেছেন দল থেকে। তার মানে পরিষ্কার, দলে দু’জন ব্যাটসম্যান নেই! যখন জানা গেল এই দু’জনের বিকল্প কেউ আসবে না তখন অনেকেই বিস্মিত হয়েছে। প্রথমবার গোলাপি বলে দিনরাতের টেস্টে অঘটন ঘটতেই পারে।  তাই কলকাতার এক সংবাদকর্মী অবাক হয়ে বললেন- ‘কেউ আঘাত পেলে কী হবে?’ হলোও তাই। আঘাত পেয়ে মাঠ ছাড়লেন লিটন কুমার দাস ও নাঈম হাসান। তাতে ‘কনকাশন-সাব’ নিয়ে দারুণ সমালোচনার মুখে বাংলাদেশ। গুঞ্জন রয়েছে টাইগারদের নয়া কোচ রাসেল ডমিঙ্গোই চাননি বিকল্প ক্রিকেটার। যদিও এমন কথা উড়িয়ে দিলেন টাইগারদের নির্বাচক হাবিবুল বাশার সুমন। কলকাতার ইডেন গার্ডেনে তিনি দৈনিক মানবজমিনকে বলেন, ‘আসলে কোচ অধিনায়ক আমাদের সঙ্গে আলোচনা করেন। তারা নিজেদের চাওয়ার বা না চাওয়ার পক্ষে যুক্তি দেন। আমরাও মতামত  দেই। সবার আলোচনাতেই মনে হয়েছে প্রয়োজন হবে না সাইফ- মোসাদ্দেকের বিকল্প। আর হঠাৎ করে কাউকে এনে কী লাভ হবে সেটিও…"/>
  </head>
  <body>
    <article>
      <h1>ডমিঙ্গো চাননি বিকল্প ক্রিকেটার!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">ইশতিয়াক পারভেজ,কলকাতা (ভারত) থেকে</a></address>
      <p>মোসাদ্দেক হোসেন দেশে ফিরেছেন পারিবারিক কারণে। ঘটনা ইন্দোরে প্রথম টেস্টের আগে। প্রধান নির্বাচক সেই সময় জানিয়েছিলেন প্রয়োজন হলে তাকে ডাকা হবে। কিন্তু তাকে আর আনা হয়নি। কলকাতায় ম্যাচের দু’দিন আগে সকালেই জানা গেল সাইফ হাসানও ইনজুরিতে! বিকালে নিশ্চিত হলো তিনি ছিটকে গেছেন দল থেকে। তার মানে পরিষ্কার, দলে দু’জন ব্যাটসম্যান নেই! যখন জানা গেল এই দু’জনের বিকল্প কেউ আসবে না তখন অনেকেই বিস্মিত হয়েছে। প্রথমবার গোলাপি বলে দিনরাতের টেস্টে অঘটন ঘটতেই পারে।  তাই কলকাতার এক সংবাদকর্মী অবাক হয়ে বললেন- ‘কেউ আঘাত পেলে কী হবে?’ হলোও তাই। আঘাত পেয়ে মাঠ ছাড়লেন লিটন কুমার দাস ও নাঈম হাসান।</p>
      <p>তাতে ‘কনকাশন-সাব’ নিয়ে দারুণ সমালোচনার মুখে বাংলাদেশ। গুঞ্জন রয়েছে টাইগারদের নয়া কোচ রাসেল ডমিঙ্গোই চাননি বিকল্প ক্রিকেটার। যদিও এমন কথা উড়িয়ে দিলেন টাইগারদের নির্বাচক হাবিবুল বাশার সুমন।</p>
      <p>কলকাতার ইডেন গার্ডেনে তিনি দৈনিক মানবজমিনকে বলেন, ‘আসলে কোচ অধিনায়ক আমাদের সঙ্গে আলোচনা করেন। তারা নিজেদের চাওয়ার বা না চাওয়ার পক্ষে যুক্তি দেন। আমরাও মতামত  দেই। সবার আলোচনাতেই মনে হয়েছে প্রয়োজন হবে না সাইফ- মোসাদ্দেকের বিকল্প। আর হঠাৎ করে কাউকে এনে কী লাভ হবে সেটিও কথা।’  </p>
      <p>অবশ্য বাশার বলতে না চাইলেও বেশ কয়েকটি সূত্রে জানা গেছে টাইগারদের নয়া প্রধান কোচ রাসেল ডমিঙ্গোই চাননি বদলি কোনো ক্রিকেটার।  তার মানে স্পষ্ট ‘কনকাশন-সাব’ নিয়ে কোচের কোন পরিকল্পনাই ছিল না। কলকাতায় গোলাপি বলের দিন রাতের টেস্ট ম্যাচ নিয়ে ছিল সবার মাঝেই আতঙ্ক। বিশেষ করে  পেস  বোলারদের নিয়ে। প্রথমবার গোলাপি বলে খেলতে নেমে বাংলাদেশ দলের সত্যিকারের কোনো পরিকল্পনা ছিল না তা  খেলা দেখেই প্রমাণ হয়। যদিও প্রথম দিন শেষে কোচ নিজেই স্বীকার করেছেন তিনি প্রয়োজন মনে করেননি। ডমিঙ্গো বলেন, ‘আমাদের দুই জন বাড়তি ব্যাটসম্যান ছিল সফরের শুরুতে। আরেক জনকে আনার ব্যাপারে  কোনো আলোচনা হয়নি। মোসাদ্দেক পারিবারিক কারণে ফিরলেও তার ইনজুরি আছে।  আর এটা অস্বাভাবিক পরিস্থিতি। লিটন সাত নম্বর ব্যাটসম্যান হিসেবে দারুণ সম্ভাবনা দেখিয়েছে। আমরা নাঈমকে  খেলাতে চেয়েছিলাম, কারণ সে তাইজুল ও মিরাজের চেয়ে বেশি বাউন্স পাবে। দুর্ভাগ্যজনকভাবে এটা কাজ করেনি।’</p>
      <p>
        <b>আমাদের আরো অপেক্ষা করতে হবে-</b>
      </p>
      <p>২০০০ অভিষেক টেস্ট দলের সদস্য হাবিবুল বাশার। সেই সময় ভীষণ শক্তিশালী দলের বিপক্ষে প্রথম টেস্ট খেলতে নেমে বাংলাদেশ করেছিল ৪’শর বেশি রান। কিন্তু ১৯ বছর পার হলেও টেস্টে বাংলাদেশ দল সত্যিকারের উন্নতি করেছে কতটুকু সেটা প্রশ্ন। ইন্দোর ও কলকাতা টেস্টে ব্যাটিং বিপর্যয়, বোলিং বিভাগের ধুকতে থাকা, প্রশ্ন উঠেছে টেস্ট খেলার সক্ষমতা নিয়ে। দলের এমন বাজে অবস্থা নিয়ে হাবিবুল বাশার বলেন, ‘দেখেন আমরা যে টেস্টে উন্নতি করিনি তা ঠিক নয়। আমরা কিন্তু এখন দেশে ও বাইরে টেস্ট জিতছি। হ্যাঁ, এই টেস্টে আমাদের দলে বড় প্রভাব পড়েছে খেলোয়াড়দের ফর্ম। মুশফিক, মুমিনুল, মাহমুদুল্লাহ, ইমরুল তারা কেউ ফর্মে নেই। একসঙ্গে দলের এত ক্রিকেটার ফর্মে না থাকলে যা হয় আরকি! আরেকটা বিষয় এই দলের  এমন অনেক ক্রিকেটারই আছে যারা ম্যাচ জিতিয়েছে, রান করেছে ভালো খেলেছে। আর দেখেন সাকিব নেই, তামিম নেই তার একটা প্রভাবতো আছেই।’ বাংলাদেশ দল খারাপ করলেই বারবার দেশের ঘরোয়া প্রথম শ্রেণির ক্রিকেট নিয়ে সমালোচনা শুরু হয়। অনেকের দাবি টাইগারদের গোটা টেস্ট কাঠামোটারই পরিবর্তন দরকার। ভারতও একটা সময় তাদের পেস বিভাগ নিয়ে ভুগেছে। দেশের বাইরে তাদের ব্যাটসম্যানদের পেসের বিপক্ষে খেলতে সমস্যা হয়েছে। আর সেই কারণে গেল ১৫ বছর ধরে উইকেটে বড় পরিবর্তন এনে নিজেদের তৈরি করেছে দলটি। আর সেই কারণে, মোহাম্মদ শামি, ইশান্ত শর্মা, জসপ্রিত বুমরাহ, উমেশ যাদবের মতো বিশ্ব সেরা  পেসার পেয়েছে তারা। তাহলে বাংলাদেশ কেন এমন পরিবর্তন আনছে না? বাশার বলেন, ‘পরিবর্তন হয়নি কে বললো? বেশ কয়েক বছর ধরেই উইকেটগুলো ধীরে ধীরে পরিবর্তন করে পেস সহায়ক করা হচ্ছে। এখন ঢাকা প্রিমিয়ার লীগ হোক আর জাতীয় ক্রিকেট লীগ সব দলে পেসার রাখা হচ্ছে। আমাদেরও ভারতের মতো  অপেক্ষা করতে হবে। সময় দিতে হবে। যেমনটা ভারত দিয়েছে। ওদেরও কিন্তু খারাপ সময় গেছে। আমি মনে করি একটা খারাপ সময় যাচ্ছে। এখান থেকে দ্রুত বের হয়ে আসবে দল।’  </p>
      <p>এই বিভাগের সর্বাধিক পঠিত</p>
    </article>
  </body>
</html>