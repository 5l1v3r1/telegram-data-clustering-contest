<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/eytheia-sygkroysh-gennhmata-geroylanoy-kai-sto-bathos-diagrafes"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ευθεία σύγκρουση Γεννηματά - Γερουλάνου και στο βάθος διαγραφές"/>
    <meta property="og:description" content="Ανοίγει ο ασκός του Αιόλου για το ΠΑΣΟΚ. Θέμα αλλαγής ηγεσίας του ΠΑΣΟΚ έθεσε ευθέως ο πρώην υπουργός του ΠΑΣΟΚ και επικεφαλής της δημοτικής παράταξης που στηρίζει το Κίνημα Αλλαγής στο Δήμο Αθηναίων Παύλος Γερουλάνος."/>
  </head>
  <body>
    <article>
      <h1>Ευθεία σύγκρουση Γεννηματά - Γερουλάνου και στο βάθος διαγραφές</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Παναγιώτα Μπίτσικα</a></address>
      <h4>Ανοίγει ο ασκός του Αιόλου για το ΠΑΣΟΚ. Θέμα αλλαγής ηγεσίας του ΠΑΣΟΚ έθεσε ευθέως ο πρώην υπουργός του ΠΑΣΟΚ και επικεφαλής της δημοτικής παράταξης που στηρίζει το Κίνημα Αλλαγής στο Δήμο Αθηναίων Παύλος Γερουλάνος.</h4>
      <p>Μάλιστα, με δεδομένο ότι η πρόεδρος του ΠΑΣΟΚ- ΚΙΝΑΛ <b>Φώφη Γεννημματά </b>προειδοποίησε ότι από δω και πέρα δεν θα ανεχθεί <b>«εσωστρέφεια και υπονομεύσεις»</b> είναι ανοιχτό το ενδεχόμενο εξελίξεων εξόδου για διαφωνούντες (πιθανόν διαγραφές) . Παράλληλα, όμως και ο <b>Παύλος Γερουλάνος </b>άφησε να διαφανεί ότι <b>υπάρχουν κι άλλοι πολιτικοί δρόμοι για όσους δεν αποδέχονται τις αποφάσεις του έκτακτου συνεδρίου</b>, τη νομιμοποίηση του οποίου αμφισβήτησε, προβάλλοντας ότι δεν έχει καν απαρτία.</p>
      <p>Χρησιμοποιώντας <b>αιχμηρό λόγο</b>, κατά την ομιλία του στο έκτακτο συνέδριο του ΠΑΣΟΚ, το κορυφαίο στέλεχος του ΠΑΣΟΚ και του ΚΙΝΑΛ <b>Παύλος Γερουλάνος </b>προέβαλε ότι η σημερινή ηγεσία «μας ζητάει να θάψουμε το ΠΑΣΟΚ». Ανέδειξε ότι υπάρχει χάσμα μεταξύ κομματικής ηγεσίας και κοινωνίας, που απαιτεί ουσιαστικά την αναγέννηση του. Και χωρίς περιστροφές ο Παύλος Γερουλάνος είπε ότι χρειάζεται αλλαγή ηγεσίας. Όπως σημείωσε χαρακτηριστικα, όταν <i><b>«υπάρχει τέτοιο χάσμα μεταξύ ηγεσίας και κοινωνίας, η σφραγιδοποίηση είναι το πρώτο βήμα για το οριστικό κλείσιμο. Χωρίς το ΠΑΣΟΚ, το Κίνημα Αλλαγής μπαίνει με σιγουριά στις όχθες που χάραξε το Ποτάμι».</b></i> Γι αυτό , όπως τόνισε, χρειάζεται μεταξύ άλλων, «αν θέλουμε να κλείσουμε το χάσμα είναι να αλλάξουμε ηγεσία. Όχι για να υπηρετήσουμε προσωπικές φιλοδοξίες αλλά για να υπηρετήσουμε συλλογικές ανάγκες».</p>
      <p>Παράλληλα, ο <b>Παύλος Γερουλάνος,</b> πρώην υπουργός του ΠΑΣΟΚ, ο οποίος υπήρξε στενός συνεργάτης του πρώην πρωθυπουργού Γιώργου Παπανδρέου (δεν παρέστη στο συνέδριο λόγω του όποιου βρίσκεται στο Βέλγιο), με δυο χαρακτηριστικές φράσεις εξέφρασε την άποψή του για την στρατηγική του ΠΑΣΟΚ και του Κινήματος Αλλαγής: <i><b>«Ιδεολογικός αντίπαλος η ΝΔ, πολιτικός αντίπαλος ο ΣΥΡΙΖΑ»</b></i>. Αυτή η αναφορά βρίσκεται σε διάσταση με τη στρατηγική που ακολουθεί το Κίνημα Αλλαγής.</p>
      <p>Εκ των διαφωνούντων στο εσωκομματικό πεδίο, ο <b>Παύλος Γερουλάνος </b>έχει ζητήσει τη διεξαγωγή συνεδρίου του ΠΑΣΟΚ το 2020. Μάλιστα, ο ίδιος ανέφερε κατά την ομιλία του ότι το ψήφισμα με το αίτημα για διεξαγωγή ανοιχτού συνεδρίου με επίκεντρο το πολιτικό σχέδιο του ΠΑΣΟΚ στο πλαίσιο της κεντροαριστεράς έχει συγκεντρώσει, μέσα σε λίγες ημέρες 2.000 υπογραφές μελών, στελεχών και φίλων του ΠΑΣΟΚ. <i><b>«Πάνω από 2000 υπογραφές σε πέντε μέρες , περισσότερες υπογραφές από τον κόσμο που κινητοποιήσατε, περισσότερες υπογραφές από τον κόσμο που απαρτίζει το σώμα»</b></i>, σημείωσε για να καλέσει σε συνέδριο με «απαρτία και νομιμοποίηση». Και κατέληξε απευθυνόμενος προς τους συνέδρους: <i><b>«Σήμερα σας ζητούν να θάψετε το ΠΑΣΟΚ. Ψηφίστε ό,τι θέλετε. Άλλωστε δεν έχετε απαρτία. Άλλωστε ό,τι και να θάψετε εδώ μέσα σήμερα, θα αναστηθεί εκεί έξω αύριο».</b></i></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>