<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200642"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="হালুয়াঘাটকে মডেল পৌরসভা গড়তে চান মেয়র খায়রুল"/>
    <meta property="og:description" content="২০১৮ সালের ২৯শে মার্চ হালুয়াঘাট পৌরসভার যাত্রা শুরু। ওই বছরই পৌরসভা নির্বাচনে প্রথম মেয়র হন উপজেলা আওয়ামী লীগের যুগ্ম সাধারণ সম্পাদক মো. খায়রুল আলম ভূঞা। রাস্তাঘাটের বেহাল দশা, ড্রেনেজ সমস্যা, অপরিকল্পিত বিদ্যুৎ ব্যবস্থা, বিশুদ্ধ পানি সরবরাহ, বিনোদন কেন্দ্রের স্বল্পতাসহ নানা সমস্যা জর্জরিত নতুন এই পৌরসভা সম্পর্কে জানতে চাইলে তিনি দৈনিক মানবজমিনকে জানান তার স্বপ্নের কথা। ঘোষণা দেন মডেল পৌরসভা হিসেবে গড়ে তোলার। মেয়র খায়রুল আলম ভূঞা বলেন, নতুন এই পৌরসভা নানাবিধ সমস্যা জর্জরিত। সব কাজ একসাথে সমাপ্ত করা সম্ভব নয়। আমি নির্বাচিত হওয়ার পর  টেন্ডারের মাধ্যমে নতুন করে ২৪টি ইটের রাস্তা তৈরি করা হয়েছে যার  দৈর্ঘ্য প্রায় ১৫ কি.মি.। এছাড়াও এলজিইডি এর অর্থায়নে প্রায় ৬০০ মিটার কার্পেটিং রাস্তার কাজ সমাপ্ত করা হয়েছে। নাগরিকদের  দীর্ঘদিনের দাবি অতি প্রয়োজনীয় ২টি কালভার্ট নির্মাণ করা হয়েছে। বিশেষ প্রকল্প থেকে প্রায় দেড় কিলোমিটার নতুন রাস্তা কার্পেটিং ও পেলাসাইটিংসহ এবং প্রায় ১ কিলোমিটার আরসিসি বক্স ড্রেইন এর কাজ চলমান রয়েছে। গুরুত্ব অনুযায়ী পর্যায়ক্রমে প্রতিটি কাজ সম্পন্ন করা হচ্ছে । আগে বাজারের ড্রেইনগুলোর অবস্থা খুব খারাপ ছিল…"/>
  </head>
  <body>
    <article>
      <h1>হালুয়াঘাটকে মডেল পৌরসভা গড়তে চান মেয়র খায়রুল</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">ওমর ফারুক সুমন, হালুয়াঘাট (ময়মনসিংহ) থেকে</a></address>
      <p>২০১৮ সালের ২৯শে মার্চ হালুয়াঘাট পৌরসভার যাত্রা শুরু। ওই বছরই পৌরসভা নির্বাচনে প্রথম মেয়র হন উপজেলা আওয়ামী লীগের যুগ্ম সাধারণ সম্পাদক মো. খায়রুল আলম ভূঞা। রাস্তাঘাটের বেহাল দশা, ড্রেনেজ সমস্যা, অপরিকল্পিত বিদ্যুৎ ব্যবস্থা, বিশুদ্ধ পানি সরবরাহ, বিনোদন কেন্দ্রের স্বল্পতাসহ নানা সমস্যা জর্জরিত নতুন এই পৌরসভা সম্পর্কে জানতে চাইলে তিনি দৈনিক মানবজমিনকে জানান তার স্বপ্নের কথা। ঘোষণা দেন মডেল পৌরসভা হিসেবে গড়ে তোলার। মেয়র খায়রুল আলম ভূঞা বলেন, নতুন এই পৌরসভা নানাবিধ সমস্যা জর্জরিত। সব কাজ একসাথে সমাপ্ত করা সম্ভব নয়। আমি নির্বাচিত হওয়ার পর  টেন্ডারের মাধ্যমে নতুন করে ২৪টি ইটের রাস্তা তৈরি করা হয়েছে যার  দৈর্ঘ্য প্রায় ১৫ কি.মি.। এছাড়াও এলজিইডি এর অর্থায়নে প্রায় ৬০০ মিটার কার্পেটিং রাস্তার কাজ সমাপ্ত করা হয়েছে।</p>
      <p>নাগরিকদের  দীর্ঘদিনের দাবি অতি প্রয়োজনীয় ২টি কালভার্ট নির্মাণ করা হয়েছে। বিশেষ প্রকল্প থেকে প্রায় দেড় কিলোমিটার নতুন রাস্তা কার্পেটিং ও পেলাসাইটিংসহ এবং প্রায় ১ কিলোমিটার আরসিসি বক্স ড্রেইন এর কাজ চলমান রয়েছে। গুরুত্ব অনুযায়ী পর্যায়ক্রমে প্রতিটি কাজ সম্পন্ন করা হচ্ছে । আগে বাজারের ড্রেইনগুলোর অবস্থা খুব খারাপ ছিল এখন নিয়মিত পরিচ্ছন্নকর্মী দিয়ে পানি যাওয়ার পথ পরিষ্কার করে দেয়ার কারনে পানি আর দীর্ঘক্ষণ জমে থাকে না। ইতিমধ্যে নাগরিকদের সহযোগিতায় রাস্তার পাশে অলিগলিতে ৬০০ বাতি জ্বালানোর ব্যবস্থা করা হয়েছে।  গুরুত্বপূর্ণ বিষয় হচ্ছে পৌর নাগরিকদের নিরাপত্তার কথা বিবেচনা করে হালুয়াঘাট পৌরসভায় বিশেষ বিশেষ স্থানে ৩০টি সিসি ক্যামেরা স্থাপন করা হয়েছে। এই ব্যাপারে পুলিশ প্রশাসন আমাকে সার্বিক সহযোগিতা করছেন। যা থেকে চুরি ছিনতাইসহ বিভিন্ন অপরাধমূলক কর্মকাণ্ড অনেকাংশে রোধ করা সম্ভব হয়েছে। ১৪ জন নিয়মিত পরিচ্ছন্নতা কর্মীর দ্বারা রাস্তাঘাট এবং বাড়ির সামনের ময়লা ও বর্জ পরিস্কার করানো হচ্ছে ফলে অত্র পৌরসভায় নির্দিষ্ট স্থানের বাইরে কোথাও কোন ময়লা আবর্জনার স্তূপ নেই।  আমার নিজস্ব চিন্তায় স্থানীয় প্রযুক্তি ব্যবহার করে বাজারের সড়কগুলিতে পানি দিয়ে পৌরসভাকে ধুলামুক্ত করা হচ্ছে । দরিদ্র ও অসহায়দের চিকিৎসা ও শিক্ষা সহায়তা দেয়ার ব্যবস্থা করা হয়েছে। বিদ্যুৎ সমস্যা সমাধানে পিডিবির সাথে চুক্তি হয়েছে যা ডিসেম্বরের মধ্যে পরিকল্পিতভাবে বিদ্যুৎ সংযোগ দিয়ে প্রত্যেক ওয়ার্ডে ট্রান্সমিটার স্থাপন করার  কর্মসূচি গ্রহণ করা হয়েছে এবং ইতিমধ্যে খুঁটি ও নতুন তার সংযোজনের কাজ চলমান রয়েছে। পৌর সদরে যানজট কমানোর জন্য অটো সমিতির সাথে সমন্বয় সাপেক্ষে পরিকল্পনা গ্রহণ করা হয়েছে । শিক্ষার্থীরা যাতে হাফ ভাড়া দিয়ে চলাচল করতে পারে তারও ব্যবস্থা করা হয়েছে । প্রশাসনের সহযোগিতায় পৌর সদরের অবৈধ স্থাপনা উচ্ছেদের পরিকল্পনা রয়েছে। প্রশাসন এবং কাউন্সিলরদের সহযোগিতায় মাদক এবং বাল্যবিবাহবিরোধী অভিযান এবং সচেতনতা বৃদ্ধির কার্যক্রম অব্যাহত রয়েছে। খেলাধুলা ও সাংস্কৃতিক কর্মকাণ্ড বৃদ্ধি কররা পরিকল্পনা গ্রহণ করা হয়েছে। শিশুপার্ক স্থাপনের জন্য মন্ত্রণালয়ে চিঠি পাঠানো হয়েছে। পৌরসভার পাশ দিয়ে বয়ে যাওয়া দর্শা নদীর পারকে দখলমুক্ত করে মানুষের পায়ে হাঁটার রাস্তা করে দেওয়ার পরিকল্পনা রয়েছে। অতিরিক্ত কর আদায়ের ব্যাপারে মেয়র বলেন, নবগঠিত পৌরসভার ট্যাক্স পৌর প্রশাসকের সময়ে পৌরবিধি অনুযায়ী নির্ধারিত করা হয়েছিল যা আদায়ের জন্য আমরা চেষ্টা করছি। তবে কারো কাছ থেকে বেশি কর আদায় করা হচ্ছে এমনটি মনে হলে আবেদনের প্রেক্ষিতে বিধি মোতাবেক কমানোর ব্যবস্থা রয়েছে। স্থানীয় সংসদ সদস্য জুয়েল আরেং এবং সকলের সার্বিক সহযোগিতা নিয়ে অল্প সময়ের মধ্যে এই পৌরসভাকে একটি মডেল পৌরসভা হিসেবে গড়ে তুলতে চান তিনি ।</p>
      <p>এই বিভাগের সর্বাধিক পঠিত</p>
    </article>
  </body>
</html>