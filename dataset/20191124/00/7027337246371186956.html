<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699988/%D9%85%D8%B5%D8%A7%D8%A6%D8%A8-%DA%AF%D8%B1%D9%88%D9%87-%D8%B1%D8%A7%DA%A9-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87-%D8%A7%DB%8C%D8%AF%D9%81%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="مصائب گروه راک افغانستانی در ایران در جشنواره ایدفا"/>
    <meta property="og:description" content="یکی از فیلم‌هایی که امسال با نام ایران در جشنواره بین‌المللی فیلم مستند آمستردام حضور یافته، درباره فعالیت‌ها و مشکلات یک گروه موسیقی پاپ - راک افغانستانی است."/>
  </head>
  <body>
    <article>
      <h1>مصائب گروه راک افغانستانی در ایران در جشنواره ایدفا</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040224_100.jpg"/>
      </figure>
      <p>یکی از فیلم‌هایی که امسال با نام ایران در جشنواره بین‌المللی فیلم مستند آمستردام حضور یافته، درباره فعالیت‌ها و مشکلات یک گروه موسیقی پاپ - راک افغانستانی است.</p>
      <p>به گزارش خبرنگار ایسنا از آمستردام، فیلم مستند "تارهای ممنوعه" اثر حسن نوری، کارگردان افغانستانی الاصل" که به عنوان محصول مشترک ایران، افغانستان و قطر در سی و دومین جشنواره بین المللی فیلم مستند آمستردام (ایدفا) حضور یافته، روایتگر یک گروه از جوانان علاقه مند به موسیقی راک است که عمدتا از خانواده‌های افغانستانی در ایران به دنیا آمده اند.</p>
      <p>این جوانان که بعضا ازسوی خانواده‌ها نیز برای فعالیت در این زمینه مقاومت هایی داشته اند، مایوس از اجرای برنامه در ایران به دلایل مختلف، ازجمله هویت خارجی، تصمیم می گیرند برای یک اجرای صحنه ای، به وطنی سفر کنند که تاکنون آن را ندیده اند.</p>
      <p>یک ابهام اساسی این فیلم مستند در همین سکانس‌های مربوط به سفر گروه از کابل به "رامیان" است که این پرسش را در ذهن مخاطب به وجود می‌آورد که اگر برای عزیمت کنندگان، همراه داشتن هر مدرک شناسایی یا لباس ایرانی خطر جانی ازسوی طالبان دارد، چگونه این خطر در به همراه داشتن سازهای الکترونیک یا همراهی دوربین فیلمبرداری، وجود ندارد؟</p>
      <figure>
        <img src="https://cdn.asriran.com/files/fa/news/1398/9/3/1040223_446.jpg"/>
      </figure>
      <p>اما از ویژگی های مثبت فیلم، به استمرار در تولید و نیز توفیق صحنه های احتمالا بازسازی شده می توان اشاره کرد.<br/>فیلم مستند "تارهای ممنوعه" روز شنبه یکی از نمایش‌های خود را در سی و دومین دوره ایدفا، در سالن ریالتو شهر آمستردام تجربه کرد.</p>
      <p>در این روز همچنین فیلم جدید مهرداد اسکویی با نام "سایه های بی‌خورشید" پس از آنکه در اتفاقی بی‌سابقه، به عنوان فیلم افتتاحیه جشنواره به نمایش گذاشته شد، نمایش مخصوص اهالی رسانه و دست اندرکاران سینما را پشت سر گذاشت که با استقبال همراه شد. این فیلم که این روزها عملا به مشهورترین فیلم جشنواره تبدیل و با تحسین رسانه‌ها و منتقدان و دیگر دست اندرکاران حوزه سینما همراه شده است، دست کم چهار نمایش دیگر تا پایان جشنواره خواهد داشت.</p>
      <p> اما از دیگر حاشیه‌های ایدفا 2019 برای سینمای ایران، این است که یکی دیگر از سه فیلم ایرانی پذیرفته شده در بخش غیررقابتی با نام "فقدان" اثر فاطمه ذوالفقاری، به کل از جشنواره کنار گذاشته شده است.<br/>درحالی که کارگردان این فیلم نیز در آمستردام حضور یافته، کلیه نمایش‌های آن لغو و علت، مشکلی فنی اعلام شده که امکان نمایش فیلم را از بین برده است.<br/>حضور برخی از مستندسازان ایرانی از داخل و خارج که در جشنواره فیلمی ندارند، از دیگر نکته‌های جالب جشنواره ایدفا است.</p>
      <p>سی و دومین جشنواره بین‌المللی مستند آمستردام (ایدفا) از تاریخ ۲۰ نوامبر تا ۱ دسامبر (۲۹ آبان تا ۱۰ آذر) در پایتخت کشور هلند برگزار می‌شود. </p>
    </article>
  </body>
</html>