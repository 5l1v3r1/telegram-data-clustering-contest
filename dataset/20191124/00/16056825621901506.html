<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200643"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ক্ষতিগ্রস্তরা এখনো মানবতের জীবন যাপন করছেন"/>
    <meta property="og:description" content="সাভারের আশুলিয়ায় নিশ্চিন্তপুর এলাকায় ২০১২ সালের এই দিনে সন্ধ্যা সাড়ে ৬ টার দিকে তুবা গ্রুপের তাজরীন ফ্যাশনে ভয়াবহ অগ্নিকাণ্ডের ঘটনা ঘটে। কারখানাটির নিচতলার স্টোররুম থেকে আগুনের সূত্রপাত হয়। মুহূর্তের মধ্যে সেই আগুন পুরো ভবনে ছড়িয়ে পড়লে আগুনে পুড়ে মারা যান ১১৩ জন শ্রমিক। অগ্নিদগ্ধ হয়ে মারা যাওয়ার ভয়ে কারখানার  বিভিন্ন দিক থেকে লাফিয়ে পড়ে আহত হয় প্রায় পাঁচ শতাধিক শ্রমিক। এ ঘটনায় ক্ষতিপূরণ না পেয়ে কর্মক্ষমতা হারিয়ে বর্তমানে বিনা চিকিৎসায় অনাহারে-অর্ধাহারে মানবেতর জীবন যাপন করছে ক্ষতিগ্রস্ত শ্রমিক ও পরিবারের অনেক সদস্যরা। আহত অনেক শ্রমিকরা জীবনের তাগিদে এবং ক্ষতিপূরণের আশায় এখনও ওই এলাকার বিভিন্ন বাসা-বাড়িতে ভাড়া থেকে মানবেতর জীবন যাপন করছে। আহত শ্রমিকরা অর্থের অভাবে নিজেদের চিকিৎসা করাতে পারছেনা। খেয়ে না খেয়ে বর্তমানে অনাহারে অর্ধাহারে দিনাতিপাত করছে নিহতের স্বজন ও আহত শ্রমিকরা। ২৪শে নভেম্বর এলেই সেই দিনের ভয়াবহ আগুনের ঘটনা এখনও তাদের তাড়া করে বেড়ায়। গত ৬ বছর ধরে ক্ষতিপূর, পুনর্বাসন ও দোষীদের দৃষ্টান্তমূলক শাস্তির দাবি জানিয়ে আসছেন তারা। আহত ইয়াসমিন আক্তার জানান, আগুন লাগার পর ফায়ার এ্যালার্ম বাজলে আমরা দৌড়ে বেড়…"/>
  </head>
  <body>
    <article>
      <h1>ক্ষতিগ্রস্তরা এখনো মানবতের জীবন যাপন করছেন</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">হাফিজ উদ্দিন, সাভার থেকে</a></address>
      <p>সাভারের আশুলিয়ায় নিশ্চিন্তপুর এলাকায় ২০১২ সালের এই দিনে সন্ধ্যা সাড়ে ৬ টার দিকে তুবা গ্রুপের তাজরীন ফ্যাশনে ভয়াবহ অগ্নিকাণ্ডের ঘটনা ঘটে। কারখানাটির নিচতলার স্টোররুম থেকে আগুনের সূত্রপাত হয়। মুহূর্তের মধ্যে সেই আগুন পুরো ভবনে ছড়িয়ে পড়লে আগুনে পুড়ে মারা যান ১১৩ জন শ্রমিক। অগ্নিদগ্ধ হয়ে মারা যাওয়ার ভয়ে কারখানার  বিভিন্ন দিক থেকে লাফিয়ে পড়ে আহত হয় প্রায় পাঁচ শতাধিক শ্রমিক। এ ঘটনায় ক্ষতিপূরণ না পেয়ে কর্মক্ষমতা হারিয়ে বর্তমানে বিনা চিকিৎসায় অনাহারে-অর্ধাহারে মানবেতর জীবন যাপন করছে ক্ষতিগ্রস্ত শ্রমিক ও পরিবারের অনেক সদস্যরা। আহত অনেক শ্রমিকরা জীবনের তাগিদে এবং ক্ষতিপূরণের আশায় এখনও ওই এলাকার বিভিন্ন বাসা-বাড়িতে ভাড়া থেকে মানবেতর জীবন যাপন করছে। আহত শ্রমিকরা অর্থের অভাবে নিজেদের চিকিৎসা করাতে পারছেনা। খেয়ে না খেয়ে বর্তমানে অনাহারে অর্ধাহারে দিনাতিপাত করছে নিহতের স্বজন ও আহত শ্রমিকরা।</p>
      <p>২৪শে নভেম্বর এলেই সেই দিনের ভয়াবহ আগুনের ঘটনা এখনও তাদের তাড়া করে বেড়ায়। গত ৬ বছর ধরে ক্ষতিপূর, পুনর্বাসন ও দোষীদের দৃষ্টান্তমূলক শাস্তির দাবি জানিয়ে আসছেন তারা। আহত ইয়াসমিন আক্তার জানান, আগুন লাগার পর ফায়ার এ্যালার্ম বাজলে আমরা দৌড়ে বেড় হতে যাই। এসময় কারখানার ম্যানেজার রাজ্জাক আমাদের পথ আটকে দেয়। এবং সে বলেছে আগুন লাগেনি এমনিই এ্যালার্ম বাজছে তোরা কাজ কর। কিছুক্ষণ পরই চারদিকে চিৎকার ও ছোটাছুটি শুরু হয়। এসময় সিড়ি দিয়ে বের হতে গিয়ে দেখি তিনটা গেটেই তালা লাগানো। পরে মৃত্যু নিশ্চিত জেনেও জীবন বাঁচাতে জানালা দিয়ে লাফিয়ে পড়ি। আগুনের ঘটনায় কোন ক্ষতিপূরণ না পেয়ে বিনা চিকিৎসায় অসুস্থ অবস্থায়  দিন পার করছি। নিজে কোন কাজ করতে না পারায় ছেলেমেয়েদের পড়ালেখা করাতে পারছি না। তিন বেলা ঠিকমতো খেতেও পাই না। আমাদের একই পরিবারের চারজন মারা গেছে আহত হয়েছি আরো চারজন। আগুনের ঘটনায় জড়িত মালিক, ম্যানেজারসহ জড়িত সকলের মৃত্যুদন্ড দাবি করেন তিনি। আহত শ্রমিক জান্নাতুল ফেরদৌস বলেন, আগুন লাগার পর আমাদেরকে নামতে না দিয়ে গেটে তালা লাগিয়ে দেয় মালিকপক্ষ।</p>
      <p>এঘটনায় আইএলও থেকে ৫০ হাজার টাকা পেয়েছি তা চিকিৎসার পেছনে ব্যয় হয়ে গেছে। এখন টাকার অভাবে চিকিৎসা করাতে পারছিনা। আহত শ্রমিক দিপ্তী রানী বলেন, পরিকল্পিতভাবে আগুন লাগিয়ে আমাদেরকে হত্যার চেষ্টা করেছে মালিকপক্ষ। আমি ১০ মাস এই কারখানায় কাজ করেছি। কিন্তু কোন মাসেই মেশিন বন্ধ না করে আন্দোলন ছাড়া বেতন পাইনি। আগুন লাগার পরের দিনই আমাদের বেতন দেয়ার তারিখ ছিলো। ঘটনার দিন মালিক দেলোয়ার হোসেন কারখানা থেকে বের হয়ে যাওয়ার কিছুক্ষণ পরই আগুনের ঘটনা ঘটে। জাতীয় শ্রমিকলীগের আশুলিয়া আঞ্চলিক কমিটির সাধারন সম্পাদক লায়ন ইমাম হোসেন বলেন, তাজরীন ট্রাজেডির সাত বছর পূর্তি হয়েছে।</p>
      <p>আগুনের ঘটনায় মালিক পক্ষের অবহেলা ছিলো এবং প্রতিটি গেটে তালা দিয়ে শ্রমিকদেরকে আটকে রাখা হয়েছিলো। তা না হলে হয়তো অনেক শ্রমিকই প্রাণে বেঁচে যেতো। যারা স্বজন হারিয়েছেন এবং আহত হয়েছে তারাই একমাত্র এর কষ্টটা বুঝেন। একজন শ্রমিকনেতা হিসেবে তিনি দ্রুত তাজরীনে অগ্নিকান্ডের ঘটনায় আহত-নিহতের পরিবারকে যাথাযথ ক্ষতিপূরণ প্রদান এবং পুনর্বাসনের জন্য সরকারের সুদৃষ্টি কামনা করেন। উল্লেখ্য, ২০১২ সালের ২৪শে নভেম্বর তুবা গ্রুপের তাজরীন ফ্যাশনে ভয়াবহ আগুনের ঘটনায় অগ্নিদগ্ধ হয়ে মারা যায় ১১৩ জন শ্রমিক এবং আহত হয় প্রায় পাঁচ শতাধিক শ্রমিক।</p>
      <p>এই বিভাগের সর্বাধিক পঠিত</p>
    </article>
  </body>
</html>