<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774329,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="צמיחה בסין ופעילות החברה הבת הובילו לעלייה דרמטית ברווחי רבל"/>
    <meta property="og:description" content="חברת מערכות הרכב מציגה זינוק של 741% ברווח הנקי ועלייה של 37.6% בהכנסות; הרווח התפעולי של החברה עלה ל-10.9 מיליון יורו בהשוואה ל-3.5 מיליון יורו ברבעון המקביל"/>
  </head>
  <body>
    <article>
      <h1>צמיחה בסין ופעילות החברה הבת הובילו לעלייה דרמטית ברווחי רבל</h1>
      <h2>חברת מערכות הרכב מציגה זינוק של 741% ברווח הנקי ועלייה של 37.6% בהכנסות; הרווח התפעולי של החברה עלה ל-10.9 מיליון יורו בהשוואה ל-3.5 מיליון יורו ברבעון המקביל</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">צלי גרינברג</a></address>
      <p>חברת <a href="https://www.calcalist.co.il/stocks/home/0,7340,L-3959-1103878,00.html?quote=%D7%A8%D7%91%D7%9C">רבל</a> אי.סי.אס דיווחה הבוקר (א') על תוצאותיה הכספיות לרבעון השלישי והציגה עלייה בהכנסות וברווח: הכנסות החברה עמדו על 70.5 מיליון יורו, המהווים עלייה של 37.6%, בהשוואה להכנסות החברה ברבעון המקביל אשתקד, אז עמדו על 51.2 מיליון יורו.</p>
      <p>עיקר הכנסות החברה נבעו ממכירת מוצרים, שעמדו בתקופת הדוח על 62.2 מיליון יורו, המהווים עלייה של כ-31% בהשוואה למכירות מוצרים בתקופה המקבילה אשתקד שעמדו על 44.6 מיליון יורו. שאר ההכנסות הגיעו ממכירת מוצרים מבניים לרכב, שהכניסו 7.29 מיליון יורו, והכנסות משירותים שעמדו על 991 אלף יורו.</p>
      <figure>
        <img src="https://images1.calcalist.co.il/PicServer3/2016/05/09/605949/28_l.jpg"/>
        <figcaption>יו"ר דירקטוריון רבל <br/>צילום: אביגיל עוזי</figcaption>
      </figure>
      <p>הרווח התפעולי של החברה עלה ל-10.9 מיליון יורו בהשוואה ל-3.5 מיליון יורו ברבעון המקביל. ה-EBITDA שהציגה החברה עמד על 16 מיליון יורו שהיוו 22.8% מהמכירות בהשוואה לרבעון המקביל אז ה-EBITDA עמד על 7.1 מיליון יורו שהיוו 14% מהמכירות. הרווח הנקי של החברה עמד על 7.4 מיליון יורו, המהווה עלייה של 741.8% בהשוואה לרווח הנקי שהציגה החברה ברבעון המקביל, שעמד על 879 אלף יורו. החברה מציינת כי ב-29 באוקטובר השנה קיבלה החברה הבת ארקל הודעת תשלום בסך 13.6 מיליון שקל שומת מע"מ לשנים 2015 עד אוגוסט 2019, בטענה כי עיקר פעילותה בהשקעות של חברות מוחזקות, ולפיכך הייתה רשאית לנכות 25% ממע"מ התשומות ששילמה. ניר אלימלך, מנכ"ל רבל, מסר במסגרת הדו"חות כי "התוצאות הן תולדה של יישום צבר הסכמי המסגרת הגבוה, המשקף את האמון ארוך הטווח שיש לחברה עם לקוחותיה, שיפור גדול בפעילות אתר הייצור של 'ארקל' (חברת הבת שמחזיקה בפעילות תחום החלקים המבניים לרכב) באלבמה ארה"ב, תרומה משמעותית של הצמיחה ב'רבל' סין, וביקוש גובר בשווקים המרכזיים בהם פועלת 'רבל' לפתרונות שאנו מפתחים".</p>
      <p>רמי ביטנסקי, מנכ"ל ארקל, הוסיף כי "אנו מעריכים כי הפעולות בהן נקטנו ימשיכו לבוא לידי ביטוי לאורך שנת 2020, עם המשך הגידול הצפוי בהיקף הייצור באלבמה ארה"ב".</p>
      <p>החברה הציגה צבר הסכמי מסגרת שעמדו על 1.64 מיליארד יורו נכון לסוף תקופת הדו"ח, ומציינת כי מתחילת השנה ועד מועד פרסומו התקשרו חברות הקבוצה בהסכמי מסגרת חדשים לאספקת מוצרים ותבניות ב-198 מיליון יורו נוספים. תזרים המזומנים מפעילות שוטפת שהציגה החברה לרבעון השלישי הסתכם ב-12.5 מיליון יורו, בהשוואה לתזרים מזומנים מפעילות שוטפת ברבעון המקביל אשתקד שעמד על 3.6 מיליון יורו. מתחילת השנה ייצרה 'רבל' תזרים מפעילות שוטפת של 22.8 מיליון יורו.</p>
      <p>רבל פועלת בתחום מערכות האיוורור והמכלולים לרכב ונסחרת בבורסת תל אביב בשווי 678.8 מיליון יורו.</p>
    </article>
  </body>
</html>