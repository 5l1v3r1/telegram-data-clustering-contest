<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200758"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="বেলের পায়ে বল; সমর্থকদের দুয়োধ্বনি"/>
    <meta property="og:description" content="ইনজুরির কারণে অক্টোবর থেকে রিয়াল মাদ্রিদের জার্সি গায়ে মাঠে নামা হয়নি গ্যারেথ বেলের। গতকাল রিয়াল সোসিয়েদাদের বিপক্ষে জিনেদিন জিদান মাঠে নামান এই ওয়েলস তারকাকে। তবে ম্যাচজুড়ে মাদ্রিদ সমর্থকদের থেকে দুয়ো শুনতে হয়েছে বেলকে। গত সপ্তাহে হাঙ্গেরিকে হারিয়ে চূড়ান্তপর্বের টিকিট নিশ্চিত করে ওয়েলস। সেই ম্যাচের পর একটি ব্যানার নিয়ে উল্লাস করেন বেল। যেখানে লেখা ছিল ‘ওয়েলস, গলফ, মাদ্রিদ; এই অনুক্রমে সাজানো’। লস ব্লাঙ্কোস সমর্থকরা বিষয়টিকে হালকাভাবে নেননি। রিয়াল সোসিয়েদাদের বিপক্ষে ম্যাচের ৬৭ মিনিটে রদ্রিগোর বদলি হয়ে মাঠে নামেন বেল। এরপর তার পায়ে যতবার বল এসেছে, ততবারই দুয়োধ্বনি দিয়েছে রিয়াল সমর্থকরা। এমনকি বেলের পাসে বেনজেমা হয়ে মদরিচ গোল পেলেও রিয়াল সমর্থকরা শান্ত হননি। দুয়ো শুনতে শুনতেই মাঠ ছাড়তে হয়েছে ওয়েলস উইঙ্গারকে। রিয়াল মাদ্রিদ কোচ জিনেদিন জিদান সমর্থকদের এমন আচরণ নিয়ে বলেন, ‘আশা করি মৌসুমের শেষ পর্যন্ত গ্যারেথকে দুয়ো শুনতে হবে না। আমরা শুরু থেকে শেষ পর্যন্ত সমর্থকদের পাশে চাই। তবে নিজেদের ইচ্ছায় সবকিছু করার অধিকার তাদের আছে। আমি চাই সমর্থকেরা সবাইকে অভিবাদন জানাক। (বেলের দুয়ো শোনা) বিষয়টি ন্যায্য কি অন্যায্য সেটি বলতে…"/>
  </head>
  <body>
    <article>
      <h1>বেলের পায়ে বল; সমর্থকদের দুয়োধ্বনি</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্পোর্টস ডেস্ক</a></address>
      <p>ইনজুরির কারণে অক্টোবর থেকে রিয়াল মাদ্রিদের জার্সি গায়ে মাঠে নামা হয়নি গ্যারেথ বেলের। গতকাল রিয়াল সোসিয়েদাদের বিপক্ষে জিনেদিন জিদান মাঠে নামান এই ওয়েলস তারকাকে। তবে ম্যাচজুড়ে মাদ্রিদ সমর্থকদের থেকে দুয়ো শুনতে হয়েছে বেলকে। গত সপ্তাহে হাঙ্গেরিকে হারিয়ে চূড়ান্তপর্বের টিকিট নিশ্চিত করে ওয়েলস। সেই ম্যাচের পর একটি ব্যানার নিয়ে উল্লাস করেন বেল। যেখানে লেখা ছিল ‘ওয়েলস, গলফ, মাদ্রিদ; এই অনুক্রমে সাজানো’। লস ব্লাঙ্কোস সমর্থকরা বিষয়টিকে হালকাভাবে নেননি।<br/><br/>রিয়াল সোসিয়েদাদের বিপক্ষে ম্যাচের ৬৭ মিনিটে রদ্রিগোর বদলি হয়ে মাঠে নামেন বেল। এরপর তার পায়ে যতবার বল এসেছে, ততবারই দুয়োধ্বনি দিয়েছে রিয়াল সমর্থকরা।</p>
      <p>এমনকি বেলের পাসে বেনজেমা হয়ে মদরিচ গোল পেলেও রিয়াল সমর্থকরা শান্ত হননি। দুয়ো শুনতে শুনতেই মাঠ ছাড়তে হয়েছে ওয়েলস উইঙ্গারকে।</p>
      <p>রিয়াল মাদ্রিদ কোচ জিনেদিন জিদান সমর্থকদের এমন আচরণ নিয়ে বলেন, ‘আশা করি মৌসুমের শেষ পর্যন্ত গ্যারেথকে দুয়ো শুনতে হবে না। আমরা শুরু থেকে শেষ পর্যন্ত সমর্থকদের পাশে চাই। তবে নিজেদের ইচ্ছায় সবকিছু করার অধিকার তাদের আছে। আমি চাই সমর্থকেরা সবাইকে অভিবাদন জানাক। (বেলের দুয়ো শোনা) বিষয়টি ন্যায্য কি অন্যায্য সেটি বলতে পারছি না।’</p>
      <p>এই বিভাগের সর্বাধিক পঠিত</p>
    </article>
  </body>
</html>