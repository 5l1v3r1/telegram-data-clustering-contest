<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699941/%D8%B1%D8%B4%D8%AF-35-%D8%B3%D9%81%D8%B1-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AA%D8%B1%DA%A9%DB%8C%D9%87-%D8%A8%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رشد 35 % سفر شهروندان ترکیه به ایران"/>
    <meta property="og:description" content="وزارت گردشگری ترکیه به تازگی اعلام کرده است: در هشت‌ماهه نخست سال ۲۰۱۹ این کشور میزبان بیش از ۳۱ میلیون گردشگر خارجی بوده است که به ترتیب روسیه، آلمان، بریتانیا، ایران و بلغارستان پنج کشور نخست بودند که در این مدت بیشترین گردشگر را در ترکیه داشته‌اند."/>
  </head>
  <body>
    <article>
      <h1>رشد 35 % سفر شهروندان ترکیه به ایران</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>وزارت گردشگری ترکیه به تازگی اعلام کرده است: در هشت‌ماهه نخست سال ۲۰۱۹ این کشور میزبان بیش از ۳۱ میلیون گردشگر خارجی بوده است که به ترتیب روسیه، آلمان، بریتانیا، ایران و بلغارستان پنج کشور نخست بودند که در این مدت بیشترین گردشگر را در ترکیه داشته‌اند.</b>
      </p>
      <figure>
        <img src="https://cdn.asriran.com/files/fa/news/1398/9/3/1040155_478.jpg"/>
      </figure>
      <p>معاون گردشگری وزارت میراث فرهنگی، گردشگری و صنایع دستی اعلام کرد: سفر گردشگران ترکیه به ایران در یک سال گذشته ۳۵ درصد رشد داشته است.</p>
      <p>به گزارش ایسنا به نقل از روابط‌عمومی معاونت گردشگری وزارت میراث‌فرهنگی، گردشگری و صنایع‌دستی، ولی تیموری در نشست با محمت تاشکین ـ رایزن فرهنگی و گردشگری ترکیه در تهران ـ که با هدف بررسی وضعیت تبادلات گردشگری دو کشور و تقویت روابط دو طرفه برگزار شد، گفت: در یک سال گذشته تعداد گردشگرانی که از ترکیه وارد ایران شدند در مقایسه با سال‌های قبل، افزایش قابل توجهی داشته و نسبت به مدت زمان مشابه در سال گذشته با ۳۵ درصد رشد مواجه شده است.</p>
      <p>به گفته او، این تغییرات گامی جدی در راستای دستیابی به هدف ایجاد توازن گردشگری بین دو کشور بوده است.</p>
      <p>وزارت گردشگری ترکیه به تازگی اعلام کرده است: در هشت‌ماهه نخست سال ۲۰۱۹ این کشور میزبان بیش از ۳۱ میلیون گردشگر خارجی بوده است که به ترتیب روسیه، آلمان، بریتانیا، ایران و بلغارستان پنج کشور نخست بودند که در این مدت بیشترین گردشگر را در ترکیه داشته‌اند.</p>
      <p>معاون گردشگری همچنین با بیان این‌که برای تقویت تعاملات گردشگری دو کشور علاوه بر ارتباط هر چه بیشتر بخش خصوصی دو کشور، به افزایش تعامل و رفت و آمدها بین مسؤولان دولتی مرتبط نیاز است، افزود: از این رو برگزاری نشست مشترک گردشگری (B to B) با همکاری بخش خصوصی و دولتی طرفین تا قبل از پایان امسال می‌تواند فراهم‌کننده بستر لازم برای تقویت ارتباطات مورد نظر باشد.</p>
      <p>رایزن فرهنگی ترکیه در تهران نیز نسبت به حضور فعال در نمایشگاه بین‌المللی گردشگری تهران در دهه آخر بهمن‌ماه امسال اعلام آمادگی کرد.</p>
      <p>همچنین توافق شد نشست مشترک بخش‌های خصوصی گردشگری ایران و ترکیه در دی‌ماه امسال در شهر تهران برگزار شود.</p>
    </article>
  </body>
</html>