<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774326,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ריקי דרורי מונתה לתפקיד סגנית נשיא בגוגל העולמית, תהיה האישה הישראלית הבכירה ביותר בחברה"/>
    <meta property="og:description" content="דרורי מכהנת כיום בתפקיד סמנכ&quot;לית השיווק של יוטיוב באירופה, המזה&quot;ת ואפריקה (EMEA), ובעבר הייתה מנהלת השיווק של גוגל בישראל. היא מצטרפת לשלושה סגני נשיא ישראלים נוספים, המכהנים בתפקידים שונים בחברה"/>
  </head>
  <body>
    <article>
      <h1>ריקי דרורי מונתה לתפקיד סגנית נשיא בגוגל העולמית, תהיה האישה הישראלית הבכירה ביותר בחברה</h1>
      <h2>דרורי מכהנת כיום בתפקיד סמנכ"לית השיווק של יוטיוב באירופה, המזה"ת ואפריקה (EMEA), ובעבר הייתה מנהלת השיווק של גוגל בישראל. היא מצטרפת לשלושה סגני נשיא ישראלים נוספים, המכהנים בתפקידים שונים בחברה</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">מאיר אורבך</a></address>
      <p>גוגל העולמית מקדמת את הישראלית ריקי דרורי לתפקיד סגנית נשיא - ובכך הופכת אותה לאישה הישראלית הבכירה ביותר בחברה, כך נודע לכלכליסט. דרורי משמשת כסמנכ"לית השיווק של יוטיוב באירופה, המזה"ת ואפריקה (EMEA), ובעבר הייתה מנהלת השיווק של גוגל בישראל.</p>
      <figure>
        <img src="https://images1.calcalist.co.il/PicServer3/2019/11/24/949438/18_l.jpg"/>
        <figcaption>ריקי דרורי <br/>צילום: Google</figcaption>
      </figure>
      <p>כיום מכהנים בגוגל העולמית שלושה סגני נשיא ישראלים בתפקידים שונים: מאיר ברנד, סגן נשיא גוגל במזה"ת, אפריקה ורוסיה; יוסי מטיאס, מנכ"ל מרכז המחקר והפיתוח של גוגל בישראל; ונעם ברדין, מנכ"ל ווייז.</p>
      <p>דרורי מונתה לתפקיד סמנכ"לית שיווק ביוטיוב EMEA בדצמבר שעבר, ועברה לגור בלונדון השנה. במסגרת התפקיד אחראית דרורי, בין היתר, על שיווק האפליקציה החדשה של יוטיוב מוזיקה, יוטיוב ילדים, פעילות בתחום החינוך, תוכן מקורי בפלטפורמה, ועוד. דרורי הצטרפה לגוגל ב-2006 והיתה בין העובדים הראשוניים של החברה בישראל. תפקידה הראשון היה מנהלת השיווק של גוגל ישראל, ולאחר מכן כיהנה כמנהלת שיווק של גוגל בישראל, רוסיה, אוקראינה, יוון וצ'כיה.</p>
      <p>ב-2012 קודמה דרורי לתפקיד מנהלת השיווק של גוגל במרכז ומזרח אירופה, המזרח התיכון וטורקיה, ובהמשך גם באפריקה. בנוסף היא ניהלה את מחלקת שיווק האפליקציות הצרכניות של החברה באירופה - חיפוש, מפות וכרום. דרורי היא בת 43, בעלת תואר ראשון בתקשורת ויחסים בינלאומיים מאוניברסיטת ניו יורק, ותואר שני במנהל עסקים מאינסיאד.</p>
    </article>
  </body>
</html>