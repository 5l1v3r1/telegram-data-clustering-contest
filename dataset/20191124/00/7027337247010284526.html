<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/700015/%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%DA%AF%DB%8C%D9%84%D8%A7%D9%86-%D8%B1%D8%B4%D8%AF-2-%D8%A8%D8%B1%D8%A7%D8%A8%D8%B1%DB%8C-%D8%B3%D8%B1%D8%B7%D8%A7%D9%86-%D8%B1%D9%88%D8%AF%D9%87-%D8%A8%D8%B2%D8%B1%DA%AF-%D8%B4%DA%A9%D9%84-%DA%AF%DB%8C%D8%B1%DB%8C-109-%D9%87%D8%B2%D8%A7%D8%B1-%D9%88-673-%D9%85%D9%88%D8%B1%D8%AF-%D8%B3%D8%B1%D8%B7%D8%A7%D9%86-%D8%AC%D8%AF%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="علوم پزشکی گیلان: رشد 2 برابری سرطان روده بزرگ/ شکل گیری 109 هزار و 673 مورد سرطان جدید"/>
    <meta property="og:description" content="سرپرست معاونت بهداشت علوم پزشکی گیلان با بیان اینکه طی ۱۵ سال گذشته رشد سرطان روده بزرگ دو برابر شده است، گفت: نیازمند اصلاح سبک زندگی در حوزه تغذیه از جمله کاهش مصرف نمک، تحرک کافی، کاهش وزن، مدیریت استرس و عدم مصرف دخانیات هستیم."/>
  </head>
  <body>
    <article>
      <h1>علوم پزشکی گیلان: رشد 2 برابری سرطان روده بزرگ/ شکل گیری 109 هزار و 673 مورد سرطان جدید</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040274_699.jpg"/>
      </figure>
      <p>سرپرست معاونت بهداشت علوم پزشکی گیلان با بیان اینکه طی ۱۵ سال گذشته رشد سرطان روده بزرگ دو برابر شده است، گفت: نیازمند اصلاح سبک زندگی در حوزه تغذیه از جمله کاهش مصرف نمک، تحرک کافی، کاهش وزن، مدیریت استرس و عدم مصرف دخانیات هستیم.</p>
      <p>فردین مهرابیان در کارگروه اجتماعی، فرهنگی، سلامت، زنان و خانواده استانداری گیلان، ۸۲ درصد مرگ و میرها را ناشی از بیماری های غیر واگیر و ۱۲ درصد را ناشی از سوانح و حوادث دانست و اظهار کرد: ۷۵ درصد از ۸۲ درصد به ترتیب مربوط به بیماری های قلبی و عروقی، سرطان ها، دیابت و بیماری های مزمن تنفسی است.</p>
      <p>وی با اشاره به وضعیت استان گیلان در بیماری های واگیر و غیر واگیر، افزود: بنا بر آخرین گزارش مربوط به برنامه ملی ثبت سرطان در کشور، ۱۰۹ هزار و ۶۷۳ مورد جدید سرطان داشتیم که سهم گیلان ۴۶۰۹ مورد بوده، یعنی ۴.۲ درصد سرطان ها مربوط به گیلان است.</p>
      <p>سرپرست معاونت بهداشتی دانشگاه علوم پزشکی گیلان ۵۵ درصد سرطان ها را در مردان و ۴۵ درصد را در زنان دانست و تصریح کرد: در دنیا نیز امید به زندگی در بانوان بیشتر از مردان است.</p>
      <p>مهرابیان سرطان های پستان، معده، پروستات، روده بزرگ و پوست را از جمله شایع ترین سرطان ها در گیلان دانست و تصریح کرد: سرطان های معده، روده بزرگ و پروستات در مردان و سرطان های پستان، روده بزرگ، تیروئید و معده در زنان شایع تر است. متاسفانه طی ۱۵ سال گذشته رشد سرطان روده بزرگ دو برابر شده که گیلان رتبه ۱۴ را دارد.</p>
      <p>وی با بیان اینکه نرخ رشد جمعیت جزو دغدغه های مقام معظم رهبری،دانست و گفت: گیلان جزو استان های سالمند کشور و کمترین نرخ رشد جمعیت را دارد. ۸.۹ درصد جمعیت گیلان بالای ۶۵ سال هستند. در گیلان توازن جمعیتی وجود ندارد و نرخ باروری در کشور ۱.۸ درصد و در گیلان ۱.۳ درصد است.</p>
      <p>به گزارش ایسنا؛ سرپرست معاونت بهداشت دانشگاه علوم پزشکی گیلان با اشاره به رتبه بالای استان در نرخ اضافه وزن و چاقی، خاطرنشان کرد: گیلان در سرطان معده مردان رتبه هشت، سرطان مثابه مردان رتبه هفت، سرطان پستان زنان رتبه ۱۲ و سرطان تیروئید زنان رتبه شش را دارد لذا نیازمند اصلاح سبک زندگی در حوزه تغذیه از جمله کاهش مصرف نمک، تحرک کافی، کاهش وزن، مدیریت استرس و عدم مصرف دخانیات هستیم.</p>
      <p>وی با اشاره به رابطه معنادار فرزندآوری با سرطان پستان، عنوان کرد: براساس تحقیقات گرایش به باروری و شیردهی در مادر سرطان پستان را کاهش می دهد.</p>
      <p>مهرابیان دیابت را یک بیماری غیر واگیر شایع در دنیا دانست و اضافه کرد: سن، چاقی، کم تحرکی، تغذیه نامناسب، فشار خون و کلسترول از جمله عوامل اثرگذار بر دیابت است.</p>
      <p>سرپرست معاونت بهداشت دانشگاه علوم پزشکی گیلان شیوع دیابت در جهان را ۱۰ درصد، در ایران را ۱۱ درصد و در گیلان را ۱۳ درصد دانست و متذکر شد: این بیماری که فشار خون و سکته های مغزی و قلبی را افزایش می دهد، به دو دسته دیابت وابسته به انسولین و دیابت غیر وابسته به انسولین تقسیم می شود که ۹۰ درصد نوع دوم است.</p>
      <p>وی با بیان اینکه همه ساله با شروع فصل سرما با شیوع آنفولانزا مواجه هستیم، اظهار کرد: آنفلوآنزا یک بیماری ویروسی و واگیردار است که رعایت نکات بهداشتی مانند شستو شوی دست و صورت از بروز آن جلوگیری می کند. از ابتدای امسال تاکنون ۱۳۲۲ مورد آنفلوآنزای سرپایی، ۳۵۱ مورد شدید منجر به بستری، ۲۱ مورد مثبت و ۳ مورد فوتی(لنگرود و رشت) داشتیم، البته فوتی ها مربوط به بیماری های زمینه ای است. سال گذشته ۱۴۹۶ مورد آنفولانزای شدید منجر به بستری، ۱۳۷ مورد مثبت و ۹ مورد فوتی(آستارا، تالش، رضوانشهر، رشت، صومعه سرا و لنگرود) داشتیم.</p>
      <p>مهرابیان با بیان اینکه مشکل تامین کپسول آنفلوآنزا در گیلان وجود ندارد، گفت: این دارو تنها برای زنان باردار و بیماران بستری در «ICU» استفاده می شود.</p>
      <p>این مقام مسئول تزریق خون و فراورده های آلوده، تزریق سرنگ آلوده، تماس های جنسی مشکوک و پرخطر و از مادر به فرزند را از جمله راه های انتقال ویروس «HIV» دانست و یادآور شد: بیماری ایدز از طریق ظروف مشترک، تنفس، دست دادن و استخر و حمام منتقل نمی شود لذا چهار کلینیک مشاوره در رشت و آستارا و انزلی و لاهیجان داریم و تاکنون ۳۹۴ بیمار شناسایی شده و از این تعداد ۱۱۸ نفر فوت کرده اند.</p>
      <p>وی ۱۷ درصد مبتلایان را زنان و ۷۳ درصد را مردان دانست و خاطرنشان کرد: رفتارهای جنسی پرخطر و معتادان تزریقی بیشترین شیوع ایدز در گیلان را دارند. همچنین ۹۸ درصد مبتلایان تحصیلات زیر دیپلم دارند که نشان دهنده ناآگاهی نسبت به این بیماری و راه های انتقال آن است.</p>
      <p>مهرابیان از پشه «ایدس» نام برد و اضافه کرد: این پشه سه بیماری تب دنگی، زیکا و چیکونگونیا را ایجاد می کند. البته هنوز در ایران مشاهده نشده، اما در مرزها وجود دارد و به سرعت در حال گسترش است.</p>
    </article>
  </body>
</html>