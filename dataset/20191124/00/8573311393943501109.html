<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/mybusiness/donne-nel-mondo/2019/11/24/fiorella-belpoggi-cellulari-cancerogeni-tossicita-ambientale"/>
    <meta property="og:site_name" content="VANITY FAIR"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Fiorella Belpoggi: «Se il 5G è cancerogeno? Stiamo ancora studiando, ma ci vuole precauzione»"/>
    <meta property="og:description" content="Scienziata, dottoressa, dirige il centro di ricerca sul cancro «Cesare Maltoni» dell'Istituto Ramazzini, dove si indaga la tossicologia ambientale del pianeta. Adesso sotto i riflettori ci sono le frequenze dei cellulari: che effetti collaterali hanno? Possono essere pericolose?"/>
  </head>
  <body>
    <article>
      <h1>Fiorella Belpoggi: «Se il 5G è cancerogeno? Stiamo ancora studiando, ma ci vuole precauzione»</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.vanityfair.it/author/lgranello" target="_blank">Licia Granello</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/18193005/Belpoggi-L-950x684.jpg"/>
        </figure>
        <figure>
          <img src="https://images.vanityfair.it/gallery/116678/Big/e9649142-82e1-489a-933b-5d955b9f5ee4.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/9ae7a96b-9bac-47c0-b01f-7121e544b06c.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/b2773957-8345-45b4-a3fb-169ef43085d7.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/2fb1e51d-0334-4046-a086-6b27034ccec4.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/7161ee4c-b48f-4c7d-8480-a0824cbaf202.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/d6546689-5898-47ad-bcf6-450cb4e4592c.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/e15b137c-7c3a-4ebb-b43f-7cb12a74ef63.JPG"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/3f1572a0-9034-42c4-8cd8-7371608d3acb.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/c4bfba66-7ba4-42cb-b7c6-e7bfeace30d8.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/db17d210-8641-47e8-9bcc-338e18886769.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/dba6a77c-3835-47f3-ab5a-f200460d0910.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/b2d78ff5-9a05-483a-b9eb-380b4a52703f.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/47591e7d-bb09-42d9-8821-bb17abff66a3.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figure>
          <img src="https://images.vanityfair.it/gallery/116678/Big/9d2edede-c896-419e-af4e-421fc973fe10.jpg"/>
          <figcaption>
            <b>Fiorella Belpoggi</b>
          </figcaption>
        </figure>
        <figcaption>Fiorella Belpoggi</figcaption>
      </slideshow>
      <p>
        <b>Scienziata, dottoressa, dirige il centro di ricerca sul cancro «Cesare Maltoni» dell'Istituto Ramazzini, dove si indaga la tossicologia ambientale del pianeta. Adesso sotto i riflettori ci sono le frequenze dei cellulari: che effetti collaterali hanno? Possono essere pericolose?</b>
      </p>
      <p>Foto di scienziata in un interno: relatrice a un convegno internazionale, davanti al microscopio, accanto all’ennesimo premio vinto, insieme a Vandana Shiva. Sorridente, sempre. Ma non di quei sorrisi di circostanza, tirati, inevitabili. La dottoressa <b>Fiorella Belpoggi</b> – grande cuoca, una figlia curatrice d’arte a Londra e un nipotino – ha un sorriso irresistibile, che comincia dagli occhi grigio-azzurri e la illumina tutta, sessantenne bionda dai contorni appena morbidi, con una parlantina frizzante, cadenzata dall’accento bolognese.</p>
      <p>Da dieci anni, <b>Belpoggi dirige il centro di ricerca sul cancro «Cesare Maltoni» dell’Istituto Ramazzini</b>, uno dei primi cinque centri di tossicologia ambientale del pianeta. Che la sede del centro sia affondata nella pianura emiliana – presso il castello di Bentivoglio, tra Bologna e Ferrara – rende maggior merito a lei e alla sua squadra, insensibili alle lusinghe delle Università più famose del mondo.<br/><b>Il suo curriculum è spettacolare</b>. Basti pensare che la signora delle provette quattro anni fa ha sconfitto la Exxon, grazie alla testimonianza decisiva nel processo di Baltimora: quasi due miliardi di dollari di risarcimento per la comunità di Jacksonville, protagonista di un’epica class action contro il gigante dei carburanti, colpevole di aver avvelenato le falde della cittadina con l’additivo delle benzine cosiddette verdi. Prima del MTBE, l’aspartame, il fungicida Mancozeb, il glifosato… <b>Ogni volta che un composto utilizzato nella vita quotidiana finisce sotto accusa per l’alto rischio di tossicità, all’Istituto Ramazzini drizzano le antenne</b> (si fa per dire). E quando possono – le ricerche costano tanto e i fondi non bastano mai – cominciano a lavorarci sopra.</p>
      <p><b>Adesso è il turno delle frequenze dei cellulari</b>. Fiorella Belpoggi intraprenderà lettura e interpretazione dei vetrini dell’ultima ricerca, incentrata sulle radiofrequenze, a partire dal 3G fino al nuovissimo 5G. «Un tema che riguarda miliardi di persone e nessuno se ne occupa. Tutti parlano di ricerca innovativa, ma se non serve alla commercializzazione o al profitto, non viene finanziata! Come dicono gli americani: no data, no problem, no action. Senza i dati, il problema non esiste, e quindi nemmeno l’azione…. Per fortuna, abbiamo 32.000 soci, sensibili e generosi. A volte siamo supportati da donazioni impreviste, come quella recentissima della famiglia di una ragazzina morta di leucemia. Per il lavoro sui cellulari, abbiamo ricevuto il contributo dell’associazione <a href="https://www.childrenwithcancer.org.uk/">Children with cancer</a> di Londra e dell’<a href="https://www.elettrosensibili.it/">Associazione Elettrosensibili</a>, che raggruppa le persone “allergiche” ai cellulari».<br/>Quando parla dei preliminari della ricerca, le parole corrono affilate come un rasoio, impossibile evitare la potenza cupa dei numeri, risultato di 80.000 campioni istologici. «Stiamo lavorando in parallelo con il National Toxicology Program del governo americano con prove di biologia molecolare e gli stessi marker di esposizione. Esattamente come noi, anche loro hanno riscontrato un aumento nei ratti maschi di tumori delle cellule nervose (gliomi) del cervello, e delle cellule di Schwann del cuore».<br/>Tornare indietro sembra impossibile.</p>
      <p>«Sono una scienziata, sono a favore del progresso! Certo che voglio il 5G negli ospedali, gli interventi chirurgici a distanza e tutto il resto. Ma <b>non abbiamo bisogno dell”Internet of things</b>. L’induzione al bisogno di farci dire dal cellulare se lo yogurt è scaduto o se è ora di cambiare il pannolino a nostro figlio. Vorrei che venisse lanciato un bando internazionale di ricerca per studiare gli <b>effetti collaterali</b>. Parlano di 20.000 nuovi satelliti, di antenne a ogni angolo di strada. Prima di mettere in atto tutto questo, bisogna saperne di più. Si chiama principio di precauzione».<br/>Avvolta dalla scienza come da un abito talare, da monaca ricercatrice. Eppure così libera, golosa di vita. «Ero una bambina curiosa, affascinata dall’invisibile. Quando sono stata promossa in prima liceo, come regalo ho chiesto un microscopio. Ricordo che l’ho montato e ho sputato sul vetrino per vedere cosa c’era nella saliva… Ho provato di tutto, dai pollini agli scarafaggi. Ero carina, avevo dei gran morosi, me la son goduta, andavo a ballare al Whisky e allo Storm, giravo con un motorino con le marce. A scuola andavo benissimo, ero svelta e generosa, passavo i compiti a tutti».<br/>L’adolescenza felice si interrompe bruscamente quando il padre, capostazione che durante la guerra aveva presidiato una galleria militare, si ammala di mesotelioma da amianto. «Ero all’ultimo anno di liceo scientifico. In quegli stessi giorni mio fratello ebbe un terribile incidente. Ho deciso che avrei studiato per salvare il mondo dalle malattie. Volevo far medicina, ma mia madre aveva paura che non ce l’avremmo fatta coi soldi. Ho mediato iscrivendomi a Biologia, studiando contemporaneamente da tecnico di laboratorio e lavorando come centralinista telefonica. Mi sono laureata nei tempi giusti,  con 110 e lode».</p>
      <p><b>E l’amore? Sposata con la scienza?</b><br/>Ride, di nuovo allegra. «Ho lo stesso uomo da più di quarant’anni, eravamo insieme al liceo. Marco mica lo volevo, perché era un gran galletto. L’ho perso negli anni dell’Università – lui ha fatto il Dams – e ritrovato per caso il giorno che andavo a presentarmi per il nuovo lavoro. Mi ha detto: “Che bella gnocca!” Abbiamo cominciato a uscire insieme. Non era bello, ma simpaticissimo. L’ho sposato per allegria. Una volta mi è scappato di dirlo a un pranzo di famiglia, mia suocera se l’è presa da morire…».<br/>Mentre il neo-marito cercava il modo di aprire una galleria tutta sua, Belpoggi incontrava l’altro uomo della sua vita, il <b>professor Cesare Maltoni, oncologo di fama internazionale</b>. «Un uomo straordinario, sensibile, diretto. Dovevo stare nel suo dipartimento tre mesi, non me ne sono più andata. Per avermi più vicino, mi aveva fatto mettere una scrivania nella veranda del suo studio. Per fortuna era gay, altrimenti chissà che storie sarebbero saltate fuori (e ne hanno inventate lo stesso!). Ci assomigliavamo. Ai suoi colleghi diceva che se avesse avuto una figlia, l’avrebbe voluta come me. Quando sono rimasta incinta, Maltoni l’ha saputo per primo. Avevo paura che si arrabbiasse. E invece, lui che era un omone, mi ha preso in braccio, ha detto, Chiami subito suo marito! <b>Stella è nata nel gennaio ’86</b>. Sono tornata a settembre, ho comprato una 500 gialla usata, tutte le mattine portavo mia figlia al nido e poi via a Bentivoglio. Maltoni mi ha chiesto di ristruttare il laboratorio. Ho trasformato un laboratorio pseudo-casalingo in un centro di ricerca con tutti i crismi. Maltoni è morto, ma ci ha lasciato la sua passione, la sua guida. E noi siamo ancora lì».</p>
      <related>
        <h4>LEGGI ANCHE</h4>
        <a href="https://www.vanityfair.it/news/diritti/2019/02/05/mangiagalli-il-cartellone-antiabortista-coperto-dalla-scritta-viva-la-liberta"/>
        <a href="https://www.vanityfair.it/mybusiness/donne-nel-mondo/15/1/23/adele-teodoro"/>
      </related>
    </article>
  </body>
</html>