<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/23/c-raveendranath-visit-bathery.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T00:17:00+00:00"/>
    <meta property="og:title" content="വയനാടിന് വിദ്യാഭ്യാസ പാക്കേജ്, സർവജന സ്കൂളിന് 2 കോടി"/>
    <meta property="og:description" content="സ്കൂളിൽ പാമ്പുകടിയേറ്റു വിദ്യാർഥിനി മരിക്കാനിടയായ പശ്ചാത്തലത്തിൽ വയനാട്ടിലെ പൊതുവിദ്യാലയങ്ങൾക്കു പ്രത്യേക വിദ്യാഭ്യാസ പാക്കേജ് പ്രഖ്യാപിച്ച് മന്ത്രി.snake bite. school student death. sulthan bathery. bathery school student death. bathery sarvajan school. ബത്തേരി സർവജ സ്കൂൾ. student death by snake bite. Shehla Sherin. Malayala Manorama. Manorama online .Kerala News. Malayalam News. Manorama Online"/>
  </head>
  <body>
    <article>
      <h1>വയനാടിന് വിദ്യാഭ്യാസ പാക്കേജ്, സർവജന സ്കൂളിന് 2 കോടി</h1>
      <address><time datetime="2019-11-24T00:17:00+00:00">24 Nov 2019, 00:17</time> by <a rel="author">മനോരമ ലേഖകൻ</a></address>
      <p>ബത്തേരി ∙ സ്കൂളിൽ പാമ്പുകടിയേറ്റു വിദ്യാർഥിനി മരിക്കാനിടയായ പശ്ചാത്തലത്തിൽ വയനാട്ടിലെ പൊതുവിദ്യാലയങ്ങൾക്കു പ്രത്യേക വിദ്യാഭ്യാസ പാക്കേജ് പ്രഖ്യാപിച്ച് മന്ത്രി സി. രവീന്ദ്രനാഥ്. ആവശ്യമായ ഫണ്ട് ഉടൻ അനുവദിക്കും. ഡിഡിഇയുടെ നേതൃത്വത്തിൽ ജില്ലയിലെ മുഴുവൻ സ്കൂളുകളും ക്ലാസ്മുറികളും പരിസരവും യുദ്ധകാലാടിസ്ഥാനത്തിൽ പരിശോധിച്ചു പോരായ്മകൾ പരിഹരിക്കും. </p>
      <p>സർവജന സ്കൂളിൽ നവീകരണത്തിനായി നിലവിൽ അനുവദിച്ചിട്ടുള്ള ഒരു കോടി രൂപയ്ക്കു പുറമേ 2 കോടി രൂപ കൂടി അനുവദിക്കും. കിഫ്ബി വഴി നേരത്തെ അനുവദിച്ച ഒരു കോടി രൂപയുടെ പ്രവൃത്തികൾ 2 മാസത്തിനകം ആരംംഭിക്കും.  ഇപ്പോൾ അനുവദിക്കുന്ന 2 കോടി രൂപ വിനിയോഗിക്കുന്നത് സംബന്ധിച്ച് നഗരസഭ റിപ്പോർട്ട് തയാറാക്കണം. വേഗത്തിൽ തന്നെ നവീകരണ പ്രവർത്തനങ്ങൾ തുടങ്ങുമെന്നും മന്ത്രി പറഞ്ഞു. </p>
      <p>മരിച്ച ഷഹ്‌ല ഷിറിന്റെ കുടുംബത്തിനു ധനസഹായം നൽകുന്നതു സംബന്ധിച്ച് മന്ത്രിസഭാ യോഗം ചേർന്ന് ഉടൻ തീരുമാനമെടുക്കും. ഷഹ്‌ല പാമ്പുകടിയേറ്റു മരിച്ച സംഭത്തിൽ സമഗ്ര അന്വേഷണം നടത്തി കുറ്റക്കാർക്കെതിരെ കർശന നടപടി സ്വീകരിക്കും. ഇത്തരം സംഭവങ്ങൾ ആവർത്തിക്കാതിരിക്കാനുള്ള മുൻകരുതലുകളെടുക്കുന്നതിനു പൊതുവിദ്യാഭ്യാസ ഡയറക്ടറെ ചുമതലപ്പെടുത്തിയിട്ടുണ്ടെന്നും മന്ത്രി പറഞ്ഞു.</p>
      <p>
        <b>മന്ത്രിമാർക്ക്  രണ്ടിടത്ത്  കരിങ്കൊടി</b>
      </p>
      <p> ∙ പാമ്പുകടിയേറ്റു മരിച്ച ഷഹ്‌ല ഷിറിന്റെ വീടും സ്കൂളും സന്ദർശിക്കാൻ ബത്തേരിയിലേക്കു കാറിലെത്തിയ മന്ത്രിമാരായ സി. രവീന്ദ്രനാഥിനും വി.എസ്. സുനിൽകുമാറിനും നേരെ രണ്ടിടത്ത് കരിങ്കൊടി പ്രതിഷേധം. ബത്തേരി ടൗണിൽ ട്രാഫിക് ജംക്‌ഷനിൽ യുവമോർച്ചയാണ് ആദ്യം കരിങ്കൊടി കാട്ടിയത്. തുടർന്ന് സർവജന സ്കൂളിന് മുൻപിൽ യൂത്ത് കോൺഗ്രസിന്റെയും കോൺഗ്രസിന്റെയും നേതൃത്വത്തിൽ പതിനഞ്ചോളം പേർ ചേർന്ന് കരിങ്കൊടി കാട്ടി.</p>
    </article>
  </body>
</html>