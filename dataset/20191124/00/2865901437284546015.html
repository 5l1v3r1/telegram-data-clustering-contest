<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/real-se-poigravao-s-gran-kanarijom-povreda-ljulja-iskljucenje-rudija-igrao-nakic-dobar-radicevic/343359"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Real se poigravao s Gran Kanarijom: Povreda Ljulja, isključenje Rudija, igrao Nakić, dobar Radičević"/>
    <meta property="og:description" content="Kraljevski klub upisao i devetu pobedu u ACB ligi"/>
  </head>
  <body>
    <article>
      <h1>Real se poigravao s Gran Kanarijom: Povreda Ljulja, isključenje Rudija, igrao Nakić, dobar Radičević</h1>
      <h2>Kraljevski klub upisao i devetu pobedu u ACB ligi</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>Poraz od Bilbaoa može se podvesti kao loš dan, jer Real Madrid nastavlja da gazi ACB ligom i drži minimalno rastojanje u odnosu na Barselonu! Kraljevski klub se poigravao sa Gran Kanarijom i slavio rezultatom ?? za devetu pobedu od početka španskog prvenstva</b>.</p>
      <p>Real je kontrolu utakmice imao od prvog do poslednjeg minuta, tako i vođstvo, a razlika je kroz periode postajala samo veća i veća! Gran Kanarija je samo na nekoliko trenutaka zapretila i to pred kraj treće četvrtine kada je spustila minus na sedam poena (63:56), ali dalje od toga nije se moglo. Real je na startu poslednje četvrtine dodao gas za seriju 13:0 i tada maksimalnih 21 poen viška (79:58). Sve je počelo i završilo se hicima <b>Treja Tompkinsa</b>, da bi u međuvremenu <b>Nikolas Laprovitola, Fakundo Kampaco</b> i <b>Valter Tavares </b>učinili da se Gran Kanarija oseti potpuno inferiorno na parketu.</p>
      <p>Ovakav rasplet dao je šansu <b>Pablu Lasu</b> da razdeli minutažu na ceo roster. Supertalentovani centar Usman Garuba bio je u startnih pet, ali se nije proslavio jer je za 20 minuta ubacio samo četiri poena, uz sedam uhvaćenih lopti. Petorica igrača bili su dvocifreni – <b>Laprovitola</b> je na 16 poena imao i sedam skokova i pet asistencija, <b>Ljulj</b> je ubacio 13, <b>Tavares</b> 12, a <b>Kampaco</b> i <b>Tompkins</b> po 11 poena. Tri minuta upisao je i <b>Mario Nakić</b> uz tri poena i to koš uz faul i dodatno slobodno bacanje kod rezultata 90:71. Kod gostiju bivši plejmejker Crvene zvezde <b>Nikola Radičević</b> i <b>Džon Šurna</b> ubacili su po 12 poena.</p>
      <p>Uz niz dobrih vesti loša je da je u trećoj četvrtini povredu mišića doživeo <b>Serhio Ljulj</b>, zbog čega je morao ranije da završi utakmicu i čekaju ga testovi u ponedeljak. Nedugo zatim <b>Rudi Fernandez</b> isključen je posle žustre rasprave sa sudijama. </p>
      <p>Baskonija je na svom terenu nadigrala Valensiju sa 85:74, uz 17 poena <b>Ševona Šildsa</b>, te poen manje <b>Nika Stauskasa</b>. Kod gostiju nije bilo <b>Vanje Marinkovića</b> odlukom trenera <b>Đaumea Ponsarnaua</b>, a najefikasniji je bio <b>Džordan Lojd</b> s 20 poena, dok je kapiten <b>Bojan Dubljević</b> imao 16 poena i šest skokova.</p>
      <p>
        <b>ACB LIGA - 10. KOLO</b>
      </p>
      <p><b>Subota</b><br/>Fuenlabrada - Huventud 95:98<br/>/Urtasun 19 - Prepelič 29/</p>
      <p>Saragosa - Manresa 86:79<br/>/Bencing 18 - Magariti 16/</p>
      <p>Unikaha - Bilbao 77:70<br/>/Adams 14 - Martinez 10/</p>
      <p>Obradoiro - River Andora 75:73<br/>/Megi 20 - Dijanj 18/</p>
      <p><b>Nedelja</b><br/>Estudijantes - San Pablo Burgos 76:78<br/>/Brisuela 15 - Klark 18/</p>
      <p>Tenerife - Real Betis 94:89<br/>/Šermadini 24 - Vitington 22/</p>
      <p>Mursija - Barselona 83:87<br/>/Edi 24 - Mirotić 20/</p>
      <p>Baskonija - Valensija 85:74<br/>/Šilds 17 - Lojd 20/</p>
      <p>Real Madrid - Gran Kanarija 92:76<br/>/Laprovitola 16 - Radičević 12/</p>
      <figure>
        <img src="https://mozzartsport.com/upload/CKEditor/24.11.2019/raealtabelalvav.jpg"/>
      </figure>
      <figure>
        <img src="https://mozzartsport.com/upload/CKEditor/24.11.2019/25.%20Dejan.Toma%C5%A1evi%C4%87.png"/>
      </figure>
    </article>
  </body>
</html>