<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743068"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T00:30:00+00:00"/>
    <meta property="og:title" content="&quot;วชิระภูเก็ต&quot; จัดไฮเปอร์บาริกสู้โรคทางทะเล"/>
    <meta property="og:description" content="ด้วยความที่จังหวัดภูเก็ตเป็นเมืองท่องเที่ยวทางทะเล ที่คนไทยและต่างชาตินิยมเดินทางมา ทำให้หน่วยงานด้านสาธารณสุข ต้องมีการวางระบบการดูแลโรคที่มากับนํ้าเสริมเข้ามาอย่างจริงจัง"/>
  </head>
  <body>
    <article>
      <h1>"วชิระภูเก็ต" จัดไฮเปอร์บาริกสู้โรคทางทะเล</h1>
      <address>
        <time datetime="2019-11-24T00:30:00+00:00">24 Nov 2019, 00:30</time>
      </address>
      <p>
        <b>ด้วยความที่จังหวัดภูเก็ตเป็นเมืองท่องเที่ยวทางทะเล ที่คนไทยและต่างชาตินิยมเดินทางมา ทำให้หน่วยงานด้านสาธารณสุข ต้องมีการวางระบบการดูแลโรคที่มากับนํ้าเสริมเข้ามาอย่างจริงจัง</b>
      </p>
      <p>ซึ่ง <b>พญ</b><b>.ชัชฎาภรณ์ ไกรสอนพรศักดิ์ </b>แพทย์ผู้เชี่ยวชาญด้านสาขาเวชศาสตร์ป้องกัน แขนงเวชศาสตร์ทางทะเล ประจำรพ.วชิระภูเก็ต หน่วยงานเวชศาสตร์ใต้นํ้าและความดันบรรยากาศสูง ระบุว่า กิจกรรมที่ค่อนข้างที่มีชื่อเสียงคือการ<b> “ดำนํ้า”</b> โรคจากการดำนํ้าที่ตามมาคือ <b>“โรคนํ้าหนีบ”</b> พบได้ทั้งใน <b>“นักท่องเที่ยว”</b> และ<b> “ชาวประมงพื้นบ้าน”</b><br/>        <br/>โรคดังกล่าวเกิดจากการที่แก๊สเฉื่อย หรือไนโตรเจนละลายเข้าสู่เนื้อเยื่อในร่าง กายขณะดำนํ้า แล้วรวมตัวกันเป็นฟองอากาศอุดตันตามเนื้อเยื่อและหลอดเลือด ทำให้เกิดการล้า ปวดตามข้อ ผื่นคันที่ผิวหนัง การทำงานที่เสียไปของระบบประสาท มีอาการทางระบบไหลเวียนของเลือดและระบบหายใจ อาจช็อกและเสียชีวิตได้<br/>       <br/>ดังนั้นทาง รพ.วชิระภูเก็ต จึงได้นำ <b>“เครื่องไฮเปอร์บาริก แชมเบอร์”</b> หรือการรักษาด้วยออกซิเจนแรงดันสูง เข้ามาเสริมการดูแลผู้ป่วยกลุ่มนี้เป็นหลัก เพราะการทำงานของเครื่องดังกล่าว จะเป็นการให้ออกซิเจนภายใต้แรงดันบรรยากาศที่สูงขึ้น <b>ทำให้ออกซิเจนละลายในพลาสมาในเลือดได้มากขึ้น ซึ่งจะสามารถไหลเวียนไปรักษาในบริเวณที่มีปัญหาพร่องออกซิเจนหรือขาดออกซิเจนได้</b><br/>      <br/><i>“</i><i>เครื่องนี้ทำ ให้ฟองแก๊สที่อุดตันในหลอดเลือดหลุดออกไปและใช้ออกซิเจนเข้าไปรักษาเนื้อเยื่อที่ได้รับการบาดเจ็บจะทำให้อาการของโรคนํ้าหนีบดีขึ้น” </i><br/>   <br/><b>พญ.ชัชฎาภรณ์</b> ระบุว่า ที่จริงเครื่องมือนี้ยังสามารถรักษาโรคได้อีกมาก ที่แพทย์เวชศาสตร์ใต้นํ้าและแรงดันบรรยากาศสูงของสหรัฐอเมริกากำหนดไว้ก็มี 14 กลุ่มโรค อาทิ <b>กระดูกกรามตายจากการฉายแสงในผู้ป่วยมะเร็ง การรักษาแผลหายยาก แผลติดเชื้อ</b> เพราะการดันออกซิเจนเข้าไปจะมีการเสริมสร้างเนื้อเยื่อได้เร็วขึ้น ทำให้แผลที่ลึกก็ตื้นเร็วขึ้น ส่วนกรณีแผลติดเชื้อที่ได้รับยาปฏิชีวนะเครื่องนี้ก็ส่งเสริมฤทธิ์การทำงานของเม็ดเลือดขาวในร่างกายและเสริมฤทธิ์ของยาปฏิชีวนะ ทำให้แผลหายเร็วขึ้น<br/>        <br/>“ตั้งแต่ที่มีการนำ<b> เครื่องไฮเปอร์บาริก </b>มาใช้พบว่าโรคอันดับ 1 ไม่ใช่โรคนํ้าหนีบแต่ คือ <b>กระดูกกรามตายจากการฉายแสงในผู้ป่วยมะเร็ง</b> บริเวณลำคอและศีรษะ เช่น มะเร็งหลังโพรงจมูก มะเร็งกล่องเสียง เนื่องจากหลังรับการผ่าตัดฉายแสง จนโรคมะเร็งหายแล้ว แต่ผลแทรกซ้อนตามมาคือกระดูกกรามตาย ทำให้มีปัญหาเกี่ยวกับช่องปาก ฟันกร่อน ปวดกระดูกกราม”<br/>       <br/>นอกจากโรคที่เป็นข้อบ่งชี้แล้ว เครื่องนี้ยังสามารถนำไปรักษาโรคอื่น ๆ ได้อีกด้วย เช่น <b>การบาดเจ็บจากการออกกำลังกาย การเล่นกีฬา</b> ซึ่งจะช่วยทำให้การบาดเจ็บของกล้ามเนื้อและกระดูกฟื้นฟูตัวอย่างรวดเร็ว อีกกลุ่มคือนำมาใช้ <b>ฟื้นฟูริ้วรอยที่เกิดจากรังสียูวีบีได้</b> ซึ่งมีงานวิจัยออกมาชัดเจน รวมไปถึงการมาเสริมการกระตุ้นพัฒนาการของ  เด็กออทิสติกที่พบว่าได้ผลดี ช่วยกระตุ้นพัฒนาการได้เร็วขึ้น  มีสมาธิขึ้น <br/><b>      <br/>พญ.ชัชฎาภรณ์</b> บอกว่า ปัจจุบัน ศูนย์แชมเบอร์จะเปิดรับคนไข้ฉุกเฉินตลอด 24 ชั่วโมง สำหรับคนไข้นํ้าหนีบ เพราะถือว่าค่อนข้างอันตราย และเป็นเครื่องมือจำเป็นสำหรับการรักษาคนไข้กลุ่มนี้เพื่อปรับพยายามทำออกซิเจนในเลือดให้ปกติ อย่างไร ก็ตาม ในกรณีที่ยังไม่ได้รักษาด้วยเครื่องมือนี้ การปฐมพยาบาลเบื้องต้นคือ ให้นอนราบ และดื่มนํ้ามาก ๆ ถ้ามีออกซิเจนก็ให้ออกซิเจน<br/>        <br/>งานสาธารณสุขทางทะเลคือสิ่งจำเป็นที่เราต้องอัพเดทเรื่อย ๆ คนที่ทำงานทั้งในทะเลหรือชายฝั่งล้วนมีความเสี่ยงทั้งสิ้น เพราะฉะนั้นนอกจากการตั้งรับเพื่อรักษาแล้ว จึงต้องออกให้ความรู้คนเหล่านี้อยู่เสมอ ๆ ด้วย.<br/><br/>...................................................<br/>อภิวรรณ เสาเวียง</p>
    </article>
  </body>
</html>