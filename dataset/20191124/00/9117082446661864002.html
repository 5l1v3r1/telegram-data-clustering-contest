<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/maltempo-in-liguria-ecco-la-situazione-dei-treni-213578.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Maltempo in Liguria, ecco la situazione dei treni"/>
    <meta property="og:description" content="GENOVA -  Il maltempo che sta interessando il Nord Ovest in queste ore è ancora causa di rallentamenti e sospensioni della circolazione su alcune linee ferroviarie."/>
  </head>
  <body>
    <article>
      <h6 class="kicker">Le informazioni</h6>
      <h1>Maltempo in Liguria, ecco la situazione dei treni</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <figure>
        <img src="https://www.primocanale.it/immagininews/thumbs/213578-420x236.jpg"/>
      </figure>
      <p>
        <b>GENOVA - </b>
        <b> Il maltempo che sta interessando il Nord Ovest in queste ore è ancora causa di rallentamenti e sospensioni della circolazione su alcune linee ferroviarie.</b>
      </p>
      <p><b>Il traffico sulla linea Savona – San Giuseppe via Altare è stato riattivat</b><b>o</b> alle ore 16.40 di ieri, con riduzione di velocità a 50 km/h, mentre l’itinerario via Ferrania è interrotto per un movimento franoso, con previsioni di ripristino di circa una settimana. I treni Acqui Terme – Savona sono cancellati, i treni Torino – Savona e Fossano – Savona sono invece deviati via Altare con allungamenti dei tempi di viaggio (non sono raggiungibili le fermate di Santuario, Ferrania, Bragno). Al momento la viabilità stradale per raggiungere Santuario, Ferrania, Bragno rimane interrotta senza possibilità di autosostituzioni.</p>
      <p>Per quanto riguarda la linea Savona - Alessandria: riattivata la tratta ferroviaria da Alessandria ad Acqui. Da Acqui a Savona rimane interrotta. Al momento la viabilità stradale tra Acqui e Savona rimane interrotta senza possibilità di autosostituzioni . Il servizio successivo sarà organizzato in funzione dell’evoluzione delle disponibilità infrastrutturali stradali. I viaggiatori in partenza da Savona e diretti ad Alessandria e Acqui Terme, a causa dell’interruzione della linea San Giuseppe – Acqui Terme, sono autorizzati ad utilizzare i treni via Genova, con il biglietto in loro possesso senza maggiorazioni di prezzo.</p>
      <p><b>Questa mattina sulla linea Genova-Savona-Ventimiglia è stato riattivato binario tra Loano e Albenga</b>, la circolazione é ritornata regolare su due binari. Si registravano ancora nella serata di ieri rallentamenti sulla linea Genova – Ventimiglia dove, a causa delle forti mareggiate in corso che trasportano detriti sulla sede ferroviaria, era stato inibito l’utilizzo del binario tra Loano e Albenga in direzione Ventimiglia. I treni viaggiavano quindi sull’unico binario disponibile con circolazione alternata e maggiori tempi di percorrenza, ma oggi non dovrebbe verificarsi questa situazione.</p>
      <p><b>Circolazione rallentata anche sulla linea Genova - Ovada – Acqui Terme</b>, con velocità ridotta a 10 km/h tra Ovada e Prasco. In base all’evoluzione della situazione meteorologica, l’offerta dei treni di domani potrebbe subire riduzioni.</p>
      <p><b>Traffico ancora sospeso, infine, nella tratta francese della linea Cuneo – Ventimiglia, tra Limone e Ventimiglia. </b>Continua l’attività dei tecnici di RFI per riparare i danni causati dal maltempo e ripristinare la piena funzionalità della circolazione ferroviaria. Trenitalia ha previsto misure tecniche e organizzative specifiche con oltre 150 addetti per l’assistenza e l’informazione alle persone in viaggio e nelle stazioni.</p>
      <p>Previsti inoltre locomotori e treni diesel per intervenire in caso di necessità e bus per l'evenuale attivazione di servizi sostitutivi in relazione all'evolversi delle condizioni della percorribilità stradale.</p>
    </article>
  </body>
</html>