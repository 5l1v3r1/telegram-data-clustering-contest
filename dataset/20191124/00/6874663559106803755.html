<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774327,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מחפשים עובדים? כך תאתרו ותגייסו את המתאימים ביותר עבורכם - מדריך"/>
    <meta property="og:description" content="בגלל מצב השוק, קשה היום יותר לגייס עובדים. המועמדים המקצועיים הופכים לאטרקטיביים ובררנים יותר ותהליך הגיוס מתארך ומתייקר. כך תיצרו תהליך גיוס אפקטיבי ותמצאו מועמדים מתאימים"/>
  </head>
  <body>
    <article>
      <h1>מחפשים עובדים? כך תאתרו ותגייסו את המתאימים ביותר עבורכם - מדריך</h1>
      <h2>בגלל מצב השוק, קשה היום יותר לגייס עובדים. המועמדים המקצועיים הופכים לאטרקטיביים ובררנים יותר ותהליך הגיוס מתארך ומתייקר. כך תיצרו תהליך גיוס אפקטיבי ותמצאו מועמדים מתאימים</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">חנה כרמל</a></address>
      <p>שיעור האבטלה הנוכחי בישראל הוא מהנמוכים שנרשמו בשנים האחרונות. אחת ההשלכות של שיעור אבטלה נמוך היא שלמעסיקים קשה יותר לגייס עובדים מפני שכמות המועמדים הפוטנציאלים הזמינים לעבודה חדשה קטן. מצד אחד, המועמדים המקצועיים הופכים לאטרקטיביים יותר, בררנים כך שעומדות בפניהם אפשרויות בחירה רבות, ומצד שני, תהליך הגיוס של המעסיק מתארך כך שעלויות הגיוס הופכות לגבוהות.</p>
      <p>איך אפשר להתמודד עם מורכבות תהליך הגיוס לצד קיום תהליך מוצלח ואפקטיבי? הנה כמה טיפים אשר יוכלו להקל לכם את תהליך הגיוס:</p>
      <p><b>1. הובילו תהליכי גיוס הוגנים ומכבדים</b> - בתהליך הגיוס אתם לומדים על המועמדים שלכם והם לומדים עליכם. את המידע והתובנות שלהם הם לא יהססו לשתף עם אנשים נוספים, אולי אלה המועמדים הפוטנציאלים הבאים שלכם. לכן, הקפידו על תהליך מכבד והגון, זכרו שהמועמדים גם משקיעים משאבים ומפתחים ציפיות בתהליך המיון, יש להודות להם על כך. גם אם לא התקבלו לעבוד אצלכם הפעם, אם התרשמו מהארגון, הם עשויים להמליץ עליו לעמיתים או להגיש מועמדות שוב בעתיד לתפקידים שונים.</p>
      <p><b>2. צמצמו את זמן תהליך הגיוס ויעלו אותו</b> - הרצון למצוא את המועמד הנכון גורם לנו להוסיף שלבים, ראיונות ומבחנים כדי להצליח, לסנן את הפחות מוצלחים ולא לשגות בבחירה. נסו לצמצם את השלבים, לאחד מראיינים, לזקק את המבחנים למנבאים הטובים ביותר. ככל שהתהליך יותר ארוך כך יש סיכוי שתפסידו את המועמדים האטרקטיביים יותר. בזמן שאתם עדיין בוחנים וממיינים המועמדים כבר יתחילו לעבוד במקום אחר.</p>
      <figure>
        <img src="https://images1.calcalist.co.il/PicServer3/2019/09/26/938161/1NL.jpg"/>
        <figcaption>קצרו וייעלו את הליך הגיוס. הקדימו ראיונות מקצועיים לתחילת התהליך <br/>צילום: שאטרסטוק</figcaption>
      </figure>
      <p><b>3. הקדימו את הראיון המקצועי לתחילת התהליך</b> - משקל רב בהחלטה אם המועמד מתאים שמור לראיון או למבחן המקצועי ולראיון ממונה ישיר. לכן, מומלץ להקדים שלב זה בתהליך ולהתקדם רק עם המועמדים המתאימים. אל תשכחו לתת להם משוב על כך שהם נמצאו מתאימים להמשך התהליך. אם נהוג אצלכם לערוך ראיון עם גורם משאבי אנוש בהתחלה ואתם רוצים לשמר זאת, אתם יכולים לשלב את הגורם המקצועי בראיון זה וכך לצמצם שלב אחד.</p>
      <p><b>4. משתמשים במבחנים מקצועיים או אישיותיים? אם כן, הכניסו אותם כפרמטר לשקלול בחירת המועמד</b> - ארגונים רבים הנוהגים לבצע מבחני התאמה אישיותיים ומקצועיים, נוטים ליחס להם משקל נמוך, אם בכלל בתהליך קבלת ההחלטות, ונותנים את רב המשקל להתרשמות מראיינים. מומלץ להבנות את תהליך הגיוס ולקבוע מראש משקל לכל כלי או שלב בתהליך, כך כל המידע שנאסף אצלכם אודות המועמד יילקח בחשבון ויהיה לכם יותר קל להשוות ולדרג מועמדים.</p>
      <p><b>5. שנו הרגלים – הרחיבו את מקורות הגיוס שלכם.</b> גם אם התרגלתם למקור גיוס מסוים ועל אף שהוא מניב לכם אחוזי הצלחה גבוהים תמיד כדאי לבחון מקורות נוספים. פרסמו את המשרה בלוחות דרושים נוספים, רשתות חברתיות ומקצועיות, "חבר מביא חבר", חברות השמה, מוסדות השכלה, אירגוני בוגרים, רשויות מקומיות, צה"ל, ארגוני סיוע ושירות התעסוקה.</p>
      <p><b>6. תחזקו את מקורות המידע על הארגון והמוניטין שלו -</b> מועמדים מתכוננים ואוספים מידע על הארגון ומנהליו לפני שהם מגיעים לראיון ולעיתים גם לפני שיחליטו אם להגיש מועמדות לתפקיד. עליכם לנהל ולטייב את המידע אודות הארגון שלכם במדיות השונות הזמינות למועמדים ולכלל הציבור. המידע צריך להיות מדויק ואמין אבל גם אטרקטיבי ומושך. חשוב שבמידע יהיו נתונים לגבי ערכי הארגון, התרבות הארגונית, התייחסות הארגון לעובדיו, לקוחותיו ,לקהילה וכדומה.</p>
      <p>
        <b>הכותבת היא סגנית מנהל מחוז מעסיקים, מה שרון והעמקים, שירות התעסוקה</b>
      </p>
    </article>
  </body>
</html>