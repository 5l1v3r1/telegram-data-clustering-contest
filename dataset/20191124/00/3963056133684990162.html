<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/spettacoli/giorno_notte/colori_e_forme_in_punta_di_piedi_la_festa_ha_piu_gusto-4883552.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Colori e forme in punta di piedi, la festa ha più gusto"/>
    <meta property="og:description" content="Stile e delicatessen. Décolleté calza con cristalli, in plexi nero, stivaletti in pelle bianca e tacchi a spillo vertiginosi e glam. Le star, alla Rinascente, impazziscono per le..."/>
  </head>
  <body>
    <article>
      <h1>Colori e forme in punta di piedi, la festa ha più gusto</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Lucilla Quaglia</a></address>
      <p>Stile e delicatessen. Décolleté calza con cristalli, in plexi nero, stivaletti in pelle bianca e tacchi a spillo vertiginosi e glam. Le star, alla Rinascente, impazziscono per le scarpe. Al quarto piano dello store di via del Tritone prende vita una kermesse di volti noti che provano il modello preferito in questa giornata dedicata alle shoes di gran classe. Tra le prime a partecipare a questa festa fashion la diva italiana per eccellenza, Stefania Sandrelli, arrivata prestissimo. Spiccano gli alti stivali color ciclamino della bella Ilenia Pastorelli, su mini nera con volant in tinta. Si toglie il capotto scuro e posa per i flash. Bollicine per lei. E poi Anna Safroncik in mini nera, stivali al ginocchio con maglione scuro con scritta, e la simpatica Lucia Ocone, in scuro. Arriva Flora Canto, jeans neri su camicia bianca ed elegante tracolla. E ancora volti noti del piccolo e grande schermo con Tosca D'Aquino e Valentina Corti. Cocktail a braccio a base di finger food con mini pannacotta all’amatriciana, tartufino ricotta, piselli e menta, macaron dolce al panettone giallo, croccante al cioccolato. Accolte dal creativo Enio Silla, designer di Le Silla, sfilano altre bellezze: Nathalie Rapti Gomez, in cappottone giallo, Francesca Valtorta, Elisabetta Pellini, Ariadna Romero, in corto total black con borsa bicolore, la conduttrice Enrica Pintore, in black and white. C’è chi preferisce svettare, chi si dedica ai modelli flat. Mentre, tutto intorno, folle di fan fanno capannello in cerca del selfie e scatto da postare sui social. Flash con i modelli più iconici come il tronchetto e il cuissard, tutti tacco dodici e dalla silhouette sinuosa e femminile. Poi l’originale tacco petalo per décolleté e stivaletti. Altro must have, il trekking boot anche versione tacco. E l’inverno alla moda è servito.</p>
      <footer>Ultimo aggiornamento: 16:25<br/>© RIPRODUZIONE RISERVATA</footer>
    </article>
  </body>
</html>