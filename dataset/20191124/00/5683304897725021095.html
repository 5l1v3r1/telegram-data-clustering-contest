<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/maharashtra-political-twist-oaths-at-Night-fadnavis-takes-oath-as-maharashtras-cm.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T00:41:00+00:00"/>
    <meta property="og:title" content="ഉറങ്ങിയുണർന്നപ്പോൾ തല മാറി; ഇനി തലയെണ്ണൽ മേള"/>
    <meta property="og:description" content="മുംബൈ ∙ ഇരുട്ടി വെളുക്കുമ്പോഴേക്കും മാറിമറിഞ്ഞ മഹാരാഷ്ട്ര രാഷ്ട്രീയത്തിൽ ദേവേന്ദ്ര ഫഡ്നാവിസ് (ബിജെപി) മുഖ്യമന്ത്രി; അജിത് പവാർ (എൻസിപി).maharashtra government formation. Malayalam News. Manorama Online. Maharashtra Assembly Elections 2019. Shiv Sena. bjp. ncp. fadnavis. amit shah. ajit pawar. .India News. National News. Malayalam News. Manorama Online"/>
  </head>
  <body>
    <article>
      <h1>ഉറങ്ങിയുണർന്നപ്പോൾ തല മാറി; ഇനി തലയെണ്ണൽ മേള</h1>
      <address><time datetime="2019-11-24T00:41:00+00:00">24 Nov 2019, 00:41</time> by <a rel="author">https://www.facebook.com/manoramaonline</a></address>
      <p>മുംബൈ ∙ ഇരുട്ടി വെളുക്കുമ്പോഴേക്കും മാറിമറിഞ്ഞ മഹാരാഷ്ട്ര രാഷ്ട്രീയത്തിൽ ദേവേന്ദ്ര ഫഡ്നാവിസ് (ബിജെപി) മുഖ്യമന്ത്രി; അജിത് പവാർ (എൻസിപി) ഉപമുഖ്യമന്ത്രി. ഇന്നലെ രാവിലെ 7.50നു രാജ്ഭവ‌നിൽ അധികമാരും അറിയാതെയായിരുന്നു സത്യപ്രതിജ്ഞ. അതേസമയം, അജിത് പവാറിനു പാർട്ടി പിന്തുണയില്ലെന്നു വ്യക്തമായതോടെ ഭരണം നിലനിൽക്കുമോയെന്ന ഉദ്വേഗം ബാക്കിയായി. </p>
      <p>ബിജെപിക്കൊപ്പമല്ലെന്നു വ്യക്തമാക്കിയ എൻസിപി അധ്യക്ഷൻ ശരദ് പവാർ, വൈകിട്ടു വിളിച്ച നിയമസഭാകക്ഷി യോഗത്തിൽ 54 എംഎൽഎമാരിൽ 49 പേരും പങ്കെടുത്തതായി നേതാക്കൾ അവകാശപ്പെട്ടു.</p>
      <p>യോഗം അജിത്തിനെ നേതൃസ്ഥാനത്തുനിന്നു നീക്കി, ജയന്ത് പാട്ടീലിനെ പകരം തിരഞ്ഞെടുത്തു. സർക്കാർ രൂപീകരണത്തിനെതിരെ ശിവസേനയും കോൺഗ്രസും എൻസിപിയും സുപ്രീം കോടതിയിൽ നൽകിയ ഹർജിയിൽ ഇന്നു 11.30നു വാദം കേൾക്കും.</p>
      <p>വിശ്വാസവോട്ട് തേടാൻ പുതിയ സർക്കാരിനു ഗവർണർ ഭഗത് സിങ് കോഷിയാരി ശനിയാഴ്ച വരെയാണു സമയം അനുവദിച്ചിരിക്കുന്നത്. </p>
      <p>105 എംഎൽഎമാരുള്ള ബിജെപിക്കു ഭൂരിപക്ഷം തെളിയിക്കാൻ 40 പേരുടെ പിന്തുണ കൂടി വേണം. 13 സ്വതന്ത്രരുടെയും ചെറുകക്ഷികളിൽ സിപിഎം (1), എഐഎംഐഎം (2) എന്നിവയുടേത് ഒഴികെ 13 പേരുടെയും പിന്തുണ ഉറപ്പാക്കിയാലും മറ്റു 14 പേർകൂടി വേണം. അജിത് പവാർ പക്ഷത്ത് അഞ്ചിലേറെ എംഎൽഎമാരുണ്ടോ എന്നാണ് അറിയേണ്ടത്. </p>
      <p>
        <b>എംഎൽഎമാരെ തിരിച്ചുപിടിച്ചു, വിമാനത്താവളത്തിൽനിന്ന്</b>
      </p>
      <p>സത്യപ്രതിജ്ഞാ വേളയിൽ അജിത്തിനൊപ്പമുണ്ടായിരുന്ന ഒൻപത് എംഎൽഎമാരെ എൻസിപി യോഗത്തിനെത്തിച്ചു. ചാർട്ടേഡ് വിമാനത്തിൽ ഡൽഹിയിലേക്കു പോകാനിരുന്ന ചിലരെ വിമാനത്താവളത്തിൽനിന്നുവരെ  മടക്കിക്കൊണ്ടുവന്നു. </p>
      <p>കൂറുമാറ്റം തടയാൻ കോൺഗ്രസ് എംഎൽഎമാരെ ഇന്നു രാജസ്ഥാനിലെയോ മധ്യപ്രദേശിലെയോ റിസോർട്ടിലേക്കു മാറ്റുമെന്നാണു സൂചന. ശിവസേനാ, എൻസിപി എംഎൽഎമാർ മുംബൈയിലെ ഹോട്ടലുകളിലാണ്. </p>
      <p>
        <b>പ്രത്യേക അധികാരം പ്രയോഗിച്ച് പ്രധാനമന്ത്രി</b>
      </p>
      <p>മുംബൈ ∙ സർക്കാർ രൂപീകരിക്കാൻ ശിവസേന– എൻസിപി– കോൺഗ്രസ് സഖ്യം വെള്ളിയാഴ്ച ധാരണയിലെത്തിയ ശേഷമാണു ബിജെപി രാഷ്ട്രീയ അട്ടിമറി നടത്തിയത്. </p>
      <p>അർധരാത്രിക്കു ശേഷം രാഷ്ട്രപതിഭവനിലും പ്രധാനമന്ത്രിയുടെ ഓഫിസിലും ആഭ്യന്തരമന്ത്രാലയത്തിലും മുംബൈ രാജ്ഭവനിലുമായി നടപടികൾ പൂർത്തിയാക്കി പുലർച്ചെ 5.47നു രാഷ്ട്രപതി ഭരണം പിൻവലിച്ച് ഉത്തരവിറക്കി.</p>
      <p>കേന്ദ്രമന്ത്രിസഭ യോഗം ചേർന്നു ശുപാർശ നൽകണമെന്നാണു കീഴ്‌വഴക്കമെങ്കിലും ഇതിനു കാത്തുനിൽക്കാതെ പ്രധാനമന്ത്രി സവിശേഷാധികാരം പ്രയോഗിച്ച് അതു ചെയ്തു. </p>
      <p>
        <b>കൂടെ നിൽക്കണം 36 പേരെങ്കിലും</b>
      </p>
      <p>ഈ സർക്കാർ നിലനിന്നാലും എത്ര കാലം എന്നതാണ് മറ്റൊരു ചോദ്യം. സർക്കാർ നിലനിൽക്കുമെന്നു തന്നെയാണ് ബിജെപിയുടെ വിശ്വാസം. സ്ഥിരതയുള്ള സർക്കാർ ആയിരിക്കുമെന്ന് ഉറപ്പാക്കാൻ ഫഡ്നാവിസ് പാർട്ടിയോട് ആവശ്യപ്പെട്ടിട്ടുണ്ട്. എൻസിപിയുമായി വകുപ്പുകൾ തുല്യമായി പങ്കിടാൻ ബിജെപി തയാറാണ്.</p>
      <p>അതിനർഥം അജിത്തിന്റെ വിഭാഗത്തിന് 21 വകുപ്പുകൾ കിട്ടുമെന്നാണ്. 26 പേർ ഒപ്പം വന്നാൽ അതിൽ‌ 21 പേരും മന്ത്രിമാരാകും.</p>
      <p>എന്നാൽ ആകെയുള്ള 54 എൻസിപി എംഎൽഎമാരിൽ മൂന്നിൽ രണ്ടിന്റെ, അതായത് 36 പേരുടെ പിന്തുണ അജിത് പവാറിന് കിട്ടിയില്ലെങ്കിൽ അവർ അയോഗ്യരാവുകയും വീണ്ടും തിരഞ്ഞെടുപ്പിനെ നേരിടേണ്ടിവരുകയും ചെയ്യും.</p>
      <p>ഇത്രയും പേർ നിലവിൽ കൂടെയില്ലെന്നത് ഉറപ്പാണ്. അതിനാൽ നിയമപരമായി സാധുതയുള്ള പിളർപ്പ് ഉണ്ടാവുമെന്ന് തോന്നുന്നില്ല. ‌</p>
      <p>അജിത് പവാറിന് 26 പേരുടെ പിന്തുണ കിട്ടാൻ സാധ്യത കുറവാണെന്നാണ് എൻസിപിയുടെ പുണെയിലുള്ള ഒരു നേതാവ് പറഞ്ഞത്. എംഎൽഎമാരെ കൊണ്ടുപോയാലും പാർട്ടി ശരദ് പവാറിനൊപ്പമായിരിക്കുമെന്നും അദ്ദേഹം പറയുന്നു.</p>
      <p>
        <b>24 മണിക്കൂറിനകം വിശ്വാസ വോട്ട് തേടി ഹർജി</b>
      </p>
      <p>ന്യൂഡൽഹി ∙ സുപ്രീം കോടതിയിലെ ഹർജിയിൽ കോൺഗ്രസ്– എൻസിപി– സേന സഖ്യം ഉന്നയിച്ചിരിക്കുന്നത് രണ്ട് ആവശ്യങ്ങൾ – തങ്ങളെ ക്ഷണിക്കാൻ ഗവർണർക്കു നിർദേശം നൽകുക, അല്ലാത്തപക്ഷം 24 മണിക്കൂറിനകം വിശ്വാസവോട്ട് നേടാൻ ബിജെപിയോട് ആവശ്യപ്പെടുക. </p>
    </article>
  </body>
</html>