<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/favru-grejs-period-do-subote/343288"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Favru grejs period do subote"/>
    <meta property="og:description" content="Pred iskusnim stručnjakom je još 180 minuta minuta da pokuša da sačuva posao..."/>
  </head>
  <body>
    <article>
      <h1>Favru grejs period do subote</h1>
      <h2>Pred iskusnim stručnjakom je još 180 minuta minuta da pokuša da sačuva posao...</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Okreni-obrni, Lusijanu Favru dani su odbrojani, kako trenutno stvari stoje. Njegov odlazak sa klupe ne dovodi se u pitanje, radi se samo o tačnom datumu. <a href="https://www.mozzartsport.com/fudbal/vesti/sastanak-do-00-22-i-izvesna-sudbina-favr-bivsi-posle-barselone/343203"><i>Bild </i>je juče pisao da će iskusni Švajcarac poslednji put sedeti na klupi Milionera protiv Barselone u Ligi šampiona (sreda)</a>, međutim prema novim informacijama uprava Borusije dala je Favru grejs period.</b>
      </p>
      <p>Najtiražniji nemački list navodi da novi trener sigurno neće stići na Vestfalen pre 7. decembra i meča protiv Dizeldorfa. Do tada, tu je još jedan prvenstveni okršaj, gostovanje Herti, koje će najverovatnije biti povereno <b>Favru</b>.</p>
      <p>Malo ko veruje u preokret, da Švajcarac može da podigne ekipu, pa Nemci navode kako ništa sem čuda na Nou Kampu <i>(pobede ili remija koji bi praktično obezbedili osminu finala Lige šampiona)</i>, odnosno ubedljive igre i rezultata u Berlinu, <b>Favra </b>ne može da spase otkaza. On je, doduše, pokušao i vanrednim sastankom s najiskusnijim igračima <i>(Rojsom, Piščekom, Humelsom i Vicelom)</i>, ali sve će to malo vredeti u slučaju težeg poraza u Španiji.</p>
      <p>► <b><a href="https://www.mozzartsport.com/fudbal/vesti/prava-glava-za-dortmund/342419">Prava glava za Dortmund</a></b></p>
      <p><b>Lusijan Favr</b> je svestan da nema baš punu podršku svlačionice <i>(Humels je javno iznosio nezadovoljstvo, čak išao toliko daleko da je kazao kako bi bilo bolje da ekipa igra u formaciji 4-1-4-1, a ne 4-2-3-1)</i> i taj sastanak trebalo je da smiri strasti. Koliko je bio uspešan videćemo već u sredu.<br/><b>„Nemam pojma šta smo igrali u prvom poluvremenu meča sa Paderbornom. Ne smemo nikad više tako da izgledamo. Trener nas je dobro spremio za ovaj duel, ali to nismo pokazali na terenu i zato svako od nas igrača mora da snosi posledice. Nije stvar do šefa struke, mi fudbaleri smo zas...“</b>, pokušao je kapiten <b>Marko Rojs</b> da stane u zaštitu šef struke.</p>
      <p>A da se za <b>Favra </b>sprema "svilen gajtan" bilo je jasno odmah posle te utakmice s Paderbornom u petak. Sve do pola sata posle ponoći najvažniji ljudi iz uprave razgovarali su s njim. Prisutni su bili i klupski advokati, što je dodatno podgrejalo priče se traži model raskida saradnje, pošto mu ugovor ističe tek kroz godinu i po dana...</p>
      <figure>
        <img src="https://mozzartsport.com/upload/CKEditor/untitled%20folder/8-Filip-Filipovic.png"/>
      </figure>
      <p>
        <i><b>Foto</b>: Reuters</i>
      </p>
    </article>
  </body>
</html>