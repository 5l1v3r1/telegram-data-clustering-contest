<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774390,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="פשרה בתביעת גנץ: &quot;ישראל היום&quot; יתרום 50 אלף שקל למטרות ציבוריות"/>
    <meta property="og:description" content="יו&quot;ר כחול לבן טען כי החינמון &quot;פעל ברשלנות&quot; כשפרסם סדרת כתבות בנוגע להאשמות שפרסמה לגביו נאוה ג'ייקובס; &quot;ישראל היום&quot; התחייב כי יקפיד שדיווחיו ביחס לגנץ יהיו הוגנים, נאותים ובהתאם לדין"/>
  </head>
  <body>
    <article>
      <h1>פשרה בתביעת גנץ: "ישראל היום" יתרום 50 אלף שקל למטרות ציבוריות</h1>
      <h2>יו"ר כחול לבן טען כי החינמון "פעל ברשלנות" כשפרסם סדרת כתבות בנוגע להאשמות שפרסמה לגביו נאוה ג'ייקובס; "ישראל היום" התחייב כי יקפיד שדיווחיו ביחס לגנץ יהיו הוגנים, נאותים ובהתאם לדין</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ליטל דוברוביצקי</a></address>
      <p>החינמון "ישראל היום" יתרום 50 אלף שקל למטרות ציבוריות, בעקבות תביעת לשון הרע שהגיש נגדו יו"ר כחול לבן, ח"כ בני גנץ.</p>
      <p>גנץ הגיש את התביעה, בסך מיליון שקל, במרץ 2019 - בטענה לסדרה של פרסומים כוזבים, לטענתו, הנוגעים להאשמות בדויות שפרסמה לגביו בפייסבוק נאוה ג'ייקובס.</p>
      <p>בתביעה - שהוגשה באמצעות עוה"ד בעז בן צור, כרמל בן צור וגיא רוה, נטען כי "ישראל היום" פרסם סדרת כתבות מגמתיות, וכי "פעל ברשלנות עיתונאית בולטת, מבלי שבוצעו בדיקות מחייבות מינימליות ובחוסר תום לב ברור".</p>
      <p>מנגד , טען ישראל היום באמצעות עו"ד תמר תורג'מן קדם ממשרד פישר בכר חן וול אוריון ושות', כי בטענת גנץ "אין ולו דבר: הפרסומים אינם פרסומים שקריים. הפרסומים נעשו בהתאם לדין, הובאו בהם תלונות שהועלו בנוגע לגנץ, תוך הבאת תגובתו לטענות. מטרתה של התביעה אחת - תביעת השתקה".</p>
      <figure>
        <img src="https://images1.calcalist.co.il/PicServer3/2019/11/02/944495/1NL.jpg"/>
        <figcaption>בני גנץ <br/>צילום: רויטרס</figcaption>
      </figure>
      <p>היום הוגש לבית המשפט השלום בתל אביב הסדר אליו הגיעו הצדדים, בסיועה של עו"ד דורית כרמלי. במסגרת ההסדר הסכימו הנתבעים, מבלי להודות בטענות, כי "ישראל היום" יתרום 50 אלף שקל למטרה שיבחר התובע.</p>
      <p>גנץ, שהתחייב מראש בכתב התביעה כי הסכום שייפסק לזכותו ייתרם למטרה ציבורית, בחר כי 25 אלף שקל ייתרמו למשפחתם של אלעזר ורפאל אוחנה ז"ל, שנספו בשריפה בנתניה בסוף השבוע; וסכום נוסף של 25,אלף שקל ייתרם לעמותת עולים ביחד, הפועלת לשילובם המלא של יוצאי אתיופיה בתעסוקה בישראל.</p>
      <p>עוד במסגרת הסכם הפשרה, התחייב "ישראל היום" מבלי להודות בטענות כי יקפיד שדיווחיו ביחס לגנץ יהיו הוגנים, נאותים ובהתאם לדין.</p>
    </article>
  </body>
</html>