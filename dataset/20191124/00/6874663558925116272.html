<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774371,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="עכשיו זה רשמי: מייקל בלומברג מצטרף למירוץ הדמוקרטי לנשיאות ארה&quot;ב"/>
    <meta property="og:description" content="ראש העיר לשעבר של ניו יורק השיק קמפיין טלוויזיוני בעלות של 37 מיליון דולר שבו הוא מזהיר מהאיום הקיומי ששמו דונלד טראמפ. הכישורים שמשווק בלומברג: שיקם את ניו יורק מטראומת פיגועי התאומים, הקים דיור בר־השגה ויצר אלפי משרות"/>
  </head>
  <body>
    <article>
      <h1>עכשיו זה רשמי: מייקל בלומברג מצטרף למירוץ הדמוקרטי לנשיאות ארה"ב</h1>
      <h2>ראש העיר לשעבר של ניו יורק השיק קמפיין טלוויזיוני בעלות של 37 מיליון דולר שבו הוא מזהיר מהאיום הקיומי ששמו דונלד טראמפ. הכישורים שמשווק בלומברג: שיקם את ניו יורק מטראומת פיגועי התאומים, הקים דיור בר־השגה ויצר אלפי משרות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שירות כלכליסט</a></address>
      <p>ראש העיר לשעבר של ניו יורק מייקל בלומברג הודיע אתמול רשמית כי הוא מצטרף למרוץ לנשיאות ארה"ב מטעם הדמוקרטים. בלומברג השיק קמפיין בהשקעה של עשרות מיליוני דולרים שממתג את מועמדותו כתקווה הגדולה ביותר שיש לארה"ב כעת נגד קדנציה נוספת של הנשיא דונלד טראמפ.</p>
      <p> </p>
      <p>במכתב שפרסם באתר האישי שלו, שעבר שדרוג לקראת הצטרפותו למרוץ לנשיאות, כתב בלומברג כי ארה"ב "לא יכולה להרשות לעצמה עוד שנים של חשיפה להתנהלות משולחת הרסן ונטולת האתיקה של הנשיא טראמפ". עוד כתב בלומברג, כי טראמפ "מהווה איום קיומי על המדינה שלנו ועל הערכים שלנו. אם הוא יזכה בקדנציה נוספת, אנחנו עלולים שלא להתאושש מהנזק הזה לעולם".</p>
      <p> </p>
      <figure>
        <iframe data-src="https://twitter.com/MikeBloomberg/status/1198620233994526722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>בלומברג (77) איל תקשורת ופילנתרופ, מדורג במקום השמיני ברשימת עשירי ארה"ב של המגזין "פורבס" עם הון מוערך של 53.4 מיליארד דולר. בשנה שעברה הוא דורג במקום ה־11 ברשימת עשירי עולם. לטראמפ, לשם השוואה, הון של 3 מיליארד דולר.</p>
      <p>בשלב זה התחייב בלומברג להזרים לפחות 150 מיליון דולר מכספו במהלך הקמפיין, כולל למעלה מ־100 מיליון דולר על מודעות מקוונות שיתקפו את טראמפ, וכ־20 מיליון דולר כדי למשוך מצביעים מקרב קבוצות מעוט אתניות.</p>
      <p> </p>
      <p>מאז 2008 משתעשע בלומברג עם הרעיון לרוץ לנשיאות כמועמד עצמאי או דמוקרטי, אך באחרונה דווח כי הגיש את המסמכים הדרושים כדי להשתתף בפריימריז. על פי סקרים אחרונים של רשת CBS, בלומברג ממוצב עם שיעורי תמיכה חד־ספרתיים מבין הדמוקרטים במדינות שבהן ייערכו פריימריז מוקדמים.</p>
      <p> </p>
      <figure>
        <img src="https://images1.calcalist.co.il/PicServer3/2017/10/25/766417/1NL.jpg"/>
        <figcaption>מייקל בלומברג <br/>צילום: Getty</figcaption>
      </figure>
      <p>במשך חודשים אחדים ב־2018 ובתחילת השנה הנוכחית בלומברג סייר ברחבי ארה"ב וקיים אירועים שונים במדינות שבהן ייערכו הצבעות מוקדמות. כך למשל, הוא ביקר במפעל בניו המפשיר ואירח פרמיירה של סרטו התיעודי על המאבק באקלים, באייווה.</p>
      <p>עתה הוא עבר משלב בלוני הניסוי לדבר האמיתי והשיק מודעה טלוויזיונית באורך דקה במסגרת קמפיין בעלות של כ־37 מיליון דולר שישודר עד 3 בדצמבר. כך לפי חברת המעקב קנטאר מדיה ומסמכים פדראליים.</p>
      <p>"הוא יכול היה להיות סתם עוד ילד ממעמד הביניים שהצליח, אבל בלומברג הפך לאדם שרצה להנחיל הצלחה", כך לשון המודעה. "אחרי שהקים חברה שיצרה אלפי מקומות עבודה, הוא לקח פיקוד על עיר שהיתה פגועה עדיין ממתקפת הטרור של ה־11 בספטמבר. כראש עיר שכיהן שלוש קדנציות הוא עזר לשקם אותה מטראומת הפיגועים ויצר משרות ועמן אלפי יחידות דיור בר השגה", נאמר עוד בקמפיין של בלומברג. "אחרי שהיה עד למחיר הנורא של אלימות הנשק, הוא סייע בהקמת תנועה שתגן על משפחות ברחבי ארה"ב וניצב מול לובי תומכי הפחם והממשל הנוכחי כדי להגן על כדור הארץ מפני שינויי האקלים".</p>
      <p>עוד נאמר בקמפיין ההשקה הטלוויזיוני כי בלומברג יסייע "לשקם את האמון בחלום שמגדיר אותנו, חלום שבו העשירים ישלמו יותר מסים ומעמד הביניים יקבל את מה שמגיע לו. מי שאין להם ביטוח בריאות, יקבלו ביטוח, ומי שאוהבים את הביטוח שלהם, יוכלו להמשיכו". המודעה מסתיימת במילים: "יוצר משרות. מנהיג. פותר בעיות".</p>
      <p>בלומברג, שאמר מוקדם יותר השנה כי לא ירוץ לנשיאות, שינה את דעתו משום שהוא אינו סבור כי ישנם מועמדים דמוקרטים המסוגלים להביס את טראמפ בנובמבר הבא. כך לפי גורמים המקורבים לראש העיר לשעבר, שאמרו את הדברים ל־CNN. על פי אותם גורמים, המועמדים הללו כוללים גם את סגן הנשיא לשעבר ג'ו ביידן, המאבד כוח בסקרים ומתקשה לגייס תרומות. בלומברג אינו הראשון שמצטרף למרוץ בשלב מאוחר. מושל מסצ'וסטס לשעבר דבאל פטריק הודיע גם כן מוקדם יותר החודש כי יצטרף למרוץ מטעם הדמוקרטים.</p>
      <p>בשל כניסתו המאוחרת למרוץ, עוזריו של בלומברג אמרו כי הוא לא יתמודד בארבעת הסבבים הראשונים, באייווה, ניו המפשיר, נבאדה ודרום קרוליינה. במקום זאת, בלומברג תולה את תקוותיו באסטרטגיה לא קונבנציונלית של בניית בסיס תמיכה במדינות שיקיימו את הפריימריז ב־3 במרץ, הידועים כ"סופר טיוזדיי". מדובר באסטרטגיה שנכשלה בעבר עבור הדמוקרטים, וגורמים רשמיים במפלגה באייווה ובניו המפשיר הביעו אכזבתם הפומבית לנוכח ההחלטה הזו של בלומברג.</p>
      <p>המועמדות של בלומברג צפויה למספר אתגרים, כולל מתן מענה לנרטיב של מועמדים פרוגרסיבים כמו הסנטורים ברני סנדרס מוורמונט ואליזבת וורן ממסצ'וסטס, שטענו כי אין לאפשר למיליארדרים "לקנות את הבחירות".</p>
      <p>ההזדמנות הראשונה של בלומברג להתייצב לעימות מול מתמודד דמוקרטי תהיה ב־19 בדצמבר בלוס אנג'לס, זאת במידה ויעמוד בדרישות הסף. אלה כוללות 4% תמיכה בארבעה סקרים מוקדמים או 6% בשני סקרים מוקדמים, כמו גם איסוף תרומות מ־200 אלף תורמים לפחות, עם מינימום של 800 תורמים מ־20 מדינות שונות לכל הפחות. חצי הביקורת נגד בלומברג התחדדו במהלך סוף השבוע, כאשר התבהר כי הוא מתכנן לשפוך עשרות מיליוני דולרים למימון מודעות פרסום.</p>
      <p>"בעיני המצב הזה הוא דוגמה נוספת לקו המחשבה, לפיו אנשים סבורים שאם יושב כבר מולטי מיליונר בבית הלבן, אז האמריקאים ירצו עוד אחד שהוא אפילו יותר עשיר", כך לפי הסנטורית איימי קלובושאר ממינסוטה, שאמרה את הדברים בעצרת שהתקיימה בניו המפשיר ביום שבת. </p>
    </article>
  </body>
</html>