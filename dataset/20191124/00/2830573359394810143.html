<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/ligue-1/2019/11/24-63771398/ligue_1_il_marsiglia_vince_ed_e_secondo_sale_anche_il_bordeaux/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ligue 1, il Marsiglia vince ed è secondo. Sale il Bordeaux"/>
    <meta property="og:description" content="La formazione di Villas Boas si impone 2-0 a Tolosa e resta a 8 punti dal Psg mentre quella di Paulo Sousa supera 2-1 il Monaco. Pareggio senza reti tra Saint-Etienne e Montpellier"/>
  </head>
  <body>
    <article>
      <h1>Ligue 1, il Marsiglia vince ed è secondo. Sale il Bordeaux</h1>
      <h2>La formazione di Villas Boas si impone 2-0 a Tolosa e resta a 8 punti dal Psg mentre quella di Paulo Sousa supera 2-1 il Monaco. Pareggio senza reti tra Saint-Etienne e Montpellier</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>TORINO</b> - La 14ª giornata di <a href="https://www.tuttosport.com/news/calcio/calcio-estero/ligue-1/2019/11/22-63657308/il_psg_vince_senza_problemi_con_il_lille_sesta_rete_per_icardi/">Ligue 1</a> si chiude con il successo del Marsiglia a Tolosa, che lancia i ragazzi di Villas Boas al secondo posto in classifica, 8 punti indietro rispetto al Psg. Vittoria preziosa sul Monaco per il Bordeaux, quarto alla pari con il Saint-Etienne, che pareggia 0-0 con il Montpellier.</p>
      <p>
        <a href="https://www.tuttosport.com/live/matchcentre/risultati.html?competition=24">LIGUE 1, RISULTATI E STATISTICHE</a>
      </p>
      <h3>Ligue 1, Bordeaux quarto</h3>
      <p>Nel pomeriggio il <b>Bordeaux</b> batte 2-1 il solito discontinuo <b>Monaco</b> di Jardim, mantenendosi nella zona Champions, quarto a due punti dalla sorpresa Angers. La formazione del Principato passa in vantaggio al 15’ con l’algerino <b>Slimani</b>, ma i padroni di casa pareggiano grazie al brasiliano <b>Pablo</b> al 29’. Nella ripresa Slimani diventa protagonista in negativo, causando il rigore della vittoria del Bordeaux con un fallo di mano: <b>De Preville</b> trasforma dagli undici metri al 69’ mentre il Monaco resta in dieci, perché l’attaccante africano è sanzionato con la seconda ammonizione e conseguente espulsione. Finisce 0-0 l’incontro tra <b>Saint-Etienne</b> e <b>Montpellier</b>, che restano in zona Europa League, appena alle spalle delle prime quattro in classifica.</p>
      <h3>Marsiglia vincente a Tolosa</h3>
      <p>In serata l’<b>Olympique Marsiglia</b> si impone in casa del Tolosa, salendo al secondo posto, con 8 punti di distacco dal Paris Saint-Germain. La squadra di <b>Villas Boas</b> trova le reti della vittoria soltanto nell’ultimo quarto d’ora, nonostante l’espulsione al 41’ di <b>Moreira</b>, terzino del Tolosa, con l'aiuto del Var. I gol portano la firma dell’argentino <b>Benedetto</b> al 76’ e del serbo <b>Radonjic</b> al 79’.</p>
      <related>
        <a href="https://www.tuttosport.com/news/calcio/calcio-estero/ligue-1/2019/11/23-63724255/continua_la_favola_angers_vincono_lione_e_strasburgo_cade_il_rennes/"/>
        <a href="https://www.tuttosport.com/news/calcio/calcio-estero/ligue-1/2019/11/22-63657308/il_psg_vince_senza_problemi_con_il_lille_sesta_rete_per_icardi/"/>
        <a href="https://www.tuttosport.com/archivio/calcio/calcio-estero/ligue-1"/>
        <a href="https://www.tuttosport.com/news/calcio/calcio-estero/ligue-1/2019/11/08-63194506/ligue_1_nizza-bordeaux_1-1_vieira_resta_a_-2_da_paulo_sousa/?related_news"/>
        <a href="https://www.tuttosport.com/news/calcio/calcio-estero/ligue-1/2019/11/04-63014513/ligue_1_il_bordeaux_ferma_il_nantes_vincono_nizza_e_saint-etienne/?related_news"/>
        <a href="https://www.tuttosport.com/news/calcio/calcio-estero/ligue-1/2019/11/02-62959958/vincono_lione_angers_e_marsiglia_pareggio_tra_metz_e_montpellier/?related_news"/>
        <a href="https://www.tuttosport.com/news/calcio/calcio-estero/ligue-1/2019/10/20-62476751/ligue_1_successi_di_monaco_marsiglia_e_saint-etienne/?related_news"/>
      </related>
    </article>
  </body>
</html>