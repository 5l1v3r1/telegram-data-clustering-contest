<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/premier-league/2019/11/24-63760047/premier_league_pazzo_3-3_tra_sheffield_e_manchester_united/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Premier League, pazzo 3-3 tra Sheffield e Manchester United"/>
    <meta property="og:description" content="Al Bramall Lane i padroni di casa dominano per oltre un'ora segnando due reti, prima dell'inaspettata rimonta dei Red Devils grazie a Williams, Greenwood e Rashford. Al 90' definitivo pareggio di McBurnie, con il brivido del Var"/>
  </head>
  <body>
    <article>
      <h1>Premier League, pazzo 3-3 tra Sheffield e Manchester United</h1>
      <h2>Al Bramall Lane i padroni di casa dominano per oltre un'ora segnando due reti, prima dell'inaspettata rimonta dei Red Devils grazie a Williams, Greenwood e Rashford. Al 90' definitivo pareggio di McBurnie, con il brivido del Var</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>SHEFFIELD (INGHILTERRA)</b> - Emozioni e colpi di scena tra Sheffield United e <a href="https://www.tuttosport.com/news/calcio/serie-a/roma/2019/11/22-63631515/smalling_primo_compleanno_a_roma_il_messaggio_del_manchester_united/">Manchester United</a>, nel match domenicale della 13ª giornata di Premier League: al Bramall Lane finisce 3-3 con la squadra di Soskjaer in enorme difficoltà per 70 minuti, prima dell'improvvisa resurrezione che però non porta al successo.</p>
      <h3>Emozioni tra Sheffield United e Manchester United</h3>
      <p>Il primo tempo dei Red Devils dura soltanto dieci minuti, il tempo di condurre le danze prima che lo Sheffield United punga: all’11’ <b>De Gea è miracoloso</b> due volte, su Lundstram e McGoldrick. Poi i padroni di casa sbloccano il match al 19’: iniziativa di Mousset, Jones non è impeccabile e <b>Fleck mette in rete</b>. Il Manchester United non riesce a reagire, resta imbambolato, mentre i padroni di casa controllano la gara. Nella ripresa non cambia inizialmente il canovaccio della gara. La formazione di Chris Wilder trova il secondo gol al 52’: palla persa dai Red Devils in mezzo al campo, ripartenza veloce dello Sheffield United con Fleck che firma l'assist per <b>Mousset</b>, il cui destro angolato è irraggiungibile per De Gea.</p>
      <p>
        <b>
          <a href="https://www.tuttosport.com/live/matchcentre/incontro.html?season=2019&amp;competition=8&amp;match=1059829">Sheffield-Manchester United: curiosità e statistiche</a>
        </b>
      </p>
      <p>Solskjaer torna a sperare al 72’, quando il 19enne <b>Williams</b> segna con uno magnifico destro in diagonale, di controbalzo. Un’altro giovanissimo, il 18enne <b>Greenwood</b>, firma il 2-2 al 77’ in spaccata. Passano altri due minuti ed è <b>Rashford</b> a realizzare il gol del 2-3, su intelligente passaggio all’indietro di James, arrivato quasi sul fondo. Le emozioni non sono ancora concluse perché lo Sheffield United trova il definitivo 3-3 con <b>McBurnie</b>, che segna in bello stile dopo un’azione rocambolesca. I giocatori ospiti protestano per un presunto tocco di mano dell’attaccante biancorosso, ma il Var convalida. </p>
      <p>
        <a href="https://www.tuttosport.com/live/matchcentre/risultati.html?competition=8">
          <b>Premier League: calendario e classifica</b>
        </a>
      </p>
      <related>
        <a href="https://www.tuttosport.com/live/matchcentre/risultati.html?competition=8"/>
        <a href="https://www.tuttosport.com/live/matchcentre/incontro.html?season=2019&amp;competition=8&amp;match=1059829"/>
        <a href="https://www.tuttosport.com/archivio/calcio/calcio-estero/premier-league"/>
        <a href="https://www.tuttosport.com/news/calcio/calciomercato/2019/11/17-63460989/the_sun_juve_pogba_salta_il_real_madrid_offre_bale_allo_united_/?related_news"/>
        <a href="https://www.tuttosport.com/news/calcio/calcio-estero/premier-league/2019/11/10-63261027/premier_torna_al_successo_lo_united_vincono_anche_i_wolves/?related_news"/>
        <a href="https://www.tuttosport.com/news/calcio/calciomercato/2019/11/09-63200204/dalla_spagna_se_pogba_va_al_real_il_manchester_united_su_eriksen_e_james_/?related_news"/>
        <a href="https://www.tuttosport.com/news/calcio/calcio-estero/premier-league/2019/10/27-62730683/premier_il_liverpool_rimonta_il_tottenham_vince_lo_united_cutrone_90_in_panchina/?related_news"/>
      </related>
    </article>
  </body>
</html>