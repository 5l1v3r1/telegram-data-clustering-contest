<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/yaklasik-200-fanatik-yahudi-mescid-i-aksaya-baskin-duzenledi/1654181"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Yaklaşık 200 fanatik Yahudi Mescid-i Aksa'ya baskın düzenledi"/>
    <meta property="og:description" content="İsrail polisinin eşlik ettiği 200 civarındaki fanatik Yahudi, işgal altındaki Doğu Kudüs'ün Eski Şehir bölgesinde bulunan Mescid-i Aksa'nın avlusuna girdi."/>
  </head>
  <body>
    <article>
      <h1>Yaklaşık 200 fanatik Yahudi Mescid-i Aksa'ya baskın düzenledi</h1>
      <h2>İsrail polisinin eşlik ettiği 200 civarındaki fanatik Yahudi, işgal altındaki Doğu Kudüs'ün Eski Şehir bölgesinde bulunan Mescid-i Aksa'nın avlusuna girdi.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Esat Fırat  </a></address>
      <h4>Kudüs</h4>
      <p>Kudüs İslami Vakıflar İdaresinden yapılan açıklamada, İsrail polisi korumasındaki 190 fanatik Yahudi'nin Mescid-i Aksa'nın güneybatısında bulunan El-Meğaribe (Fas) Kapısı'ndan girerek Harem-i Şerif'e baskın düzenlediği belirtildi.</p>
      <p>Açıklamada, Harem-i Şerif’e giren Yahudilerden 103'ünün dini okul öğrencisi olduğu vurgulandı.</p>
      <p>Fanatik Yahudiler, İsrail polisi eşliğinde zaman zaman Mescid-i Aksa'nın avlusuna giriyor. Bu durum sık sık bölgede gerginliğin tırmanmasına ve Filistinliler ile İsrail polisi arasında arbede yaşanmasına neden oluyor.</p>
      <h3>Kudüs İslami Vakıflar İdaresinin egemenliği ihlal ediliyor</h3>
      <p>Mescid-i Aksa ve Kudüs'teki vakıflar; İsrail ile Ürdün arasında 26 Ekim 1994'te imzalanan barış antlaşmasına göre Ürdün Vakıflar, İslami İşler ve Mukaddesat Bakanlığına bağlı Kudüs İslami Vakıflar İdaresinin himayesinde bulunuyor.</p>
      <p>Daha önce Kudüs İslami Vakıflar İdaresinin izni dahilinde Mescid-i Aksa'yı ziyaret eden Yahudiler, 2003'ten bu yana Vakıflar İdaresinin egemenliğini ihlal eden İsrail'in tek taraflı kararı çerçevesinde polis eşliğinde Müslümanların kutsal mabedine giriyor.</p>
      <p>İsrail makamlarının bu tek taraflı kararını tanımayan Kudüs İslami Vakıflar İdaresi, Müslümanların egemenliğini ihlal edici bu tür girişleri baskın olarak nitelendiriyor.</p>
      <p>İşgal altındaki Doğu Kudüs'te bulunan Mescid-i Aksa, Müslümanların ilk kıblesi olma özelliğini taşıyor.</p>
      <p>Yahudiler, içinde Kıble Mescidi ile Kubbetu's Sahra Camisi'nin yanı sıra müze, medreseler ve büyük avlunun yer aldığı Mescid-i Aksa Külliyesi altında, sözde "Süleyman Mabedi kalıntılarının bulunduğu" iddiasıyla kazı çalışmaları yapıyor, Mescid-i Aksa'da kendilerinin de ibadet etme hakları olduğunu savunuyor.</p>
      <related>
        <a href="https://www.aa.com.tr/tr/dunya/israil-mahkemesi-seyh-salahi-4-ayri-suctan-mahkum-etti/1654261"/>
        <a href="https://www.aa.com.tr/tr/dunya/yaklasik-200-fanatik-yahudi-mescid-i-aksaya-baskin-duzenledi/1654181"/>
        <a href="https://www.aa.com.tr/tr/dunya/tel-avivdeki-gosteride-netanyahunun-istifasi-istendi-/1653864"/>
        <a href="https://www.aa.com.tr/tr/dunya/filistin-den-unesco-ya-harem-i-ibrahim-i-koruma-cagrisi/1653860"/>
        <a href="https://www.aa.com.tr/tr/dunya/abdde-kongreden-pompeoya-yahudi-yerlesimleri-mektubu/1653748"/>
        <a href="https://www.aa.com.tr/tr/dunya/israil-kuduste-onlarca-filistinliyi-yaraladi/1653290"/>
      </related>
    </article>
  </body>
</html>