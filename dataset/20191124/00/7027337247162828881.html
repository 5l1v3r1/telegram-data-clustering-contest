<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699982/%D8%AA%DA%A9%D8%B0%DB%8C%D8%A8-%D9%85%D8%B4%D8%A7%D9%87%D8%AF%D9%87-51-%D9%85%D9%88%D8%B1%D8%AF-%D9%87%D8%A7%D8%B1%DB%8C-%D8%A7%D9%86%D8%B3%D8%A7%D9%86%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="تکذیب مشاهده 51 مورد هاری انسانی در لرستان"/>
    <meta property="og:description" content="رئیس مرکز مدیریت بیماری‌های واگیر وزارت بهداشت گفت: بیماری هاری انسانی در ۶ سال گذشته در استان لرستان دیده نشده است و خبر درج شده در این زمینه تکذیب می‌شود."/>
  </head>
  <body>
    <article>
      <h1>تکذیب مشاهده 51 مورد هاری انسانی در لرستان</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040215_306.jpg"/>
      </figure>
      <p>رئیس مرکز مدیریت بیماری‌های واگیر وزارت بهداشت گفت: بیماری هاری انسانی در ۶ سال گذشته در استان لرستان دیده نشده است و خبر درج شده در این زمینه تکذیب می‌شود.</p>
      <p>به گزارش وزارت بهداشت، محمد مهدی گویا روز یکشنبه درباره خبر ابتلای تعدادی از افراد به بیماری هاری در استان لرستان افزود: خبر نادرست هاری انسانی ناشی از برداشت اشتباه خبرنگاران حاضر در جلسه شورای سلامت استان لرستان و بدون هماهنگی با معاونت بهداشت دانشگاه علوم پزشکی لرستان منتشر شده است.</p>
      <p>محمد علی دریک، معاون بهداشت دانشگاه علوم پزشکی استان لرستان نیز در این زمینه بیان کرد: خبر درج شده در برخی خبرگزاری ها مبنی بر مشاهده ۵۱ مورد هاری انسانی در استان لرستان تکذیب می شود. این خبر مربوط به موارد مشکوک و قطعی هاری حیوانی بوده که به اشتباه شیوع هاری در زن و مرد مخابره شده است.</p>
      <p>مرکز مدیریت بیماری های واگیر وزارت بهداشت ضمن اعلام مشاهده ۲۵ مورد هاری مثبت حیوانی در استان لرستان تا پایان شهریور ۹۸ بر اساس آمار سازمان دامپزشکی، از انجام اقدامات لازم برای کنترل بیماری هاری در بین حیوانات این استان خبر داد.</p>
      <p>هاری یک بیماری ویروسی مرتبط با دستگاه عصبی است که در گوشت‌خواران اهلی و وحشی مانند سگ، گربه، گرگ، روباه، شغال و علفخوارانی مانند گاو، گوسفند، بز، الاغ و اسب ایجاد بیماری می‌کند و انسان نیز در اثر گزیده شدن به وسیله این حیوانات آلوده به بیماری هاری می شود.</p>
    </article>
  </body>
</html>