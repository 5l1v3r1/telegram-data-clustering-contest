<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/wayanad-special-package/836429"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T00:28:01+00:00"/>
    <meta property="og:title" content="വയനാടിന്‌ പ്രത്യേക വിദ്യാഭ്യാസ പാക്കേജ്‌; സർവജന ഗവ. സ്‌കൂളിന്‌ രണ്ടു കോടി"/>
    <meta property="og:description" content="വയനാട്ടിൽ അടിസ്ഥാന സൗകര്യങ്ങൾ കുറവുള്ള വിദ്യാലയങ്ങളുടെ ..."/>
  </head>
  <body>
    <article>
      <h1>വയനാടിന്‌ പ്രത്യേക വിദ്യാഭ്യാസ പാക്കേജ്‌; സർവജന ഗവ. സ്‌കൂളിന്‌ രണ്ടു കോടി</h1>
      <address><time datetime="2019-11-24T00:28:01+00:00">24 Nov 2019, 00:28</time> by <a rel="author">സ്വന്തം ലേഖകൻ</a></address>
      <p>ബത്തേരി &gt; വയനാട്ടിൽ അടിസ്ഥാന സൗകര്യങ്ങൾ കുറവുള്ള വിദ്യാലയങ്ങളുടെ വികസനത്തിന്‌ പ്രത്യേക പാക്കേജ്‌ നടപ്പാക്കുമെന്ന്‌ മന്ത്രി സി രവീന്ദ്രനാഥ്‌ അറിയിച്ചു. വിദ്യാർഥിനി പാമ്പ്‌ കടിയേറ്റ്‌ മരിച്ച ബത്തേരി സർവജന ഗവ. വൊക്കേഷണൽ ഹയർസെക്കൻഡറി സ്‌കൂളിന്‌ രണ്ടു കോടിയുടെ വികസന പദ്ധതി അനുവദിച്ചതായും മന്ത്രി പറഞ്ഞു. കിഫ്‌ബി വഴി നേരത്തെ അനുവദിച്ച ഒരുകോടിക്ക്‌ പുറമെയാണിത്‌. മന്ത്രി വി എസ്‌ സുനിൽകുമാറിനൊപ്പം സ്‌കൂൾ സന്ദർശിച്ചശേഷമാണ്‌ രവീന്ദ്രനാഥ്‌ പദ്ധതികൾ പ്രഖ്യാപിച്ചത്‌.</p>
      <p>മരിച്ച ഷഹലയുടെ വീട്ടിലാണ്‌ രാവിലെ ഇരു മന്ത്രിമാരും ആദ്യമെത്തിയത്‌. ഉപ്പ അസീസിനെ മന്ത്രി രവീന്ദ്രനാഥ്‌ ചേർത്തുപിടിച്ചു. ഉമ്മ സജ്‌നയുടെയും വല്യുപ്പ മാമുക്കോയയുടെയും മുന്നിൽ മന്ത്രിമാർ കൈകൂപ്പി. വികാരഭരിതമായ രംഗങ്ങൾക്കാണ്‌ വീട്‌ സാക്ഷിയായത്‌. സ്‌കൂളിനുള്ള രണ്ട്‌ കോടി ഈ വർഷംതന്നെ കൈമാറും. മാസ്‌റ്റർ പ്ലാൻ തയ്യാറാക്കി സമർപ്പിക്കാൻ നഗരസഭയോട്‌ നിർദേശിച്ചു. വയനാട്ടിലെ എല്ലാ സ്‌കൂളുകളിലും ഡിഡിഇയുടെ നേതൃത്വത്തിൽ പരിശോധിക്കും. കുറവുകൾ കണ്ടെത്തി പരിഹരിക്കാൻ സമഗ്ര പാക്കേജ്‌ തയ്യാറാക്കും. അതിന്‌ സംസ്ഥാന സർക്കാർ പണം അനുവദിക്കും.</p>
      <p>ഷഹല മരിച്ച സംഭവത്തിൽ കുറ്റക്കാർക്കെതിരെ കർശന നടപടിയുണ്ടാകും. സമഗ്ര അന്വേഷണത്തിന്‌ പൊതുവിദ്യാഭ്യാസവകുപ്പ്‌ ഡയറക്ടറെ ചുമതലപ്പെടുത്തി. വീഴ്‌ച വരുത്തിയവരോട്‌ ഒരു ദാക്ഷിണ്യവും ഉണ്ടാകില്ല. അന്വേഷണ റിപ്പോർട്ട്‌ കിട്ടിയാലുടൻ തുടർ നടപടികളുണ്ടാകുമെന്നും മന്ത്രി പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/wayanad-package-for-schools/836309"/>
        <a href="https://www.deshabhimani.com/news/kerala/news-wayanadkerala-21-11-2019/835688"/>
        <a href="https://www.deshabhimani.com/news/kerala/m-velayudhan-cpim-wayanad/834222"/>
        <a href="https://www.deshabhimani.com/news/kerala/news-thrissurkerala-24-11-2019/836490"/>
        <a href="https://www.deshabhimani.com/news/kerala/news-thrissurkerala-24-11-2019/836489"/>
        <a href="https://www.deshabhimani.com/news/kerala/news-thrissurkerala-24-11-2019/836488"/>
        <a href="https://www.deshabhimani.com/news/kerala/news-thrissurkerala-24-11-2019/836487"/>
        <a href="https://www.deshabhimani.com/news/kerala/news-24-11-2019/836486"/>
        <a href="https://www.deshabhimani.com/news/kerala/news-24-11-2019/836485"/>
        <a href="https://www.deshabhimani.com/news/kerala/news-24-11-2019/836484"/>
      </related>
    </article>
  </body>
</html>