<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939329/%D8%A7%D8%B2-%D9%84%D8%BA%D9%88-%D8%A7%D9%85%D8%AA%DB%8C%D8%A7%D8%B2%D9%86%D8%A7%D9%85%D9%87-%D9%86%D9%81%D8%AA-%D8%AA%D8%A8%D8%B9%D9%87-%D8%B1%D9%88%D8%B3-%D8%AA%D8%A7-%D9%88%D8%A7%D8%B1%DB%8C%D8%B2-%D8%B3%D9%88%D8%AF-%D8%B3%D9%87%D8%A7%D9%85-%D8%B9%D8%AF%D8%A7%D9%84%D8%AA-%D9%85%D8%B4%D9%85%D9%88%D9%84%D8%A7%D9%86-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="از &quot;لغو امتیازنامه نفت تبعه روس&quot; تا &quot;واریز سود سهام عدالت مشمولان کمیته امداد&quot;"/>
    <meta property="og:description" content="موضوع &quot;اقتصاد ایران و جهان در گذر زمان&quot; در این نوشتار به وقایع تاریخی سومین روز آذر ماه اختصاص دارد که به طور مستقیم و غیر مستقیم اقتصاد ایران و جهان را متاثر کرده است."/>
  </head>
  <body>
    <article>
      <h1>از "لغو امتیازنامه نفت تبعه روس" تا "واریز سود سهام عدالت مشمولان کمیته امداد"</h1>
      <h2>اقتصاد در گذر زمان</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>موضوع "اقتصاد ایران و جهان در گذر زمان" در این نوشتار به وقایع تاریخی سومین روز آذر ماه اختصاص دارد که به طور مستقیم و غیر مستقیم اقتصاد ایران و جهان را متاثر کرده است.</i>
      </p>
      <p>به گزارش <a href="https://www.tabnak.ir/fa/economic">تابناک اقتصادی</a>، تاریخ اقتصاد ایران و جهان آینه ای است تمام نما از رویدادهای اقتصادی که در گذشته رخ داده است و بیانگر ریشه های تاریخی بسیاری از واقعیت های امروز ایران و جهان است. موضوع "اقتصاد ایران و جهان در گذر زمان" در این نوشتار به وقایع تاریخی سومین روز آذر ماه اختصاص دارد که به طور مستقیم و غیر مستقیم اقتصاد ایران و جهان را متاثر کرده است.</p>
      <p>3 آذر 1300، امتیازنامه نفت خوشتاریا تبعه روس در مجلس لغو شد. همچنین در این روز، پس از اعتراض دولت روسيه به تصويب لايحه اعطاي امتياز نفت شمال به كمپاني آمريكايي «استاندارداويل» دولت انگليس نيز به اين مصوبه اعتراض كرد. وزارت خارجه انگليس اعلام كرد اين امتياز به كمپاني نفتي ايران و انگليس تعلق دارد.</p>
      <p>3 آذر 1301، معلمان و كاركنان مدرسه دارالفنون به علت عقب افتادن هفت ماهه حقوق، استعفاي دسته جمعي خود را به وزارت معارف اعلام كردند.</p>
      <p>3 آذر 1305، دولت ایران خروج عتیقه جات، کتب خطی، مسکوکات و اشیای قدیمی را بدون کسب مجوز از سوی وزارتخانه ‌های خزانه داری و معارف، ممنوع اعلام کرد.</p>
      <p>3 آذر 1340، کارخانه ریسندگی و بافندگی فخر ایران در هشتگرد کرج شروع به کار کرد. این کارخانه متعلق به حاج محمد نمازی بود که تمام ابزارآلات و ماشین ‌های آن را از ژاپن خریده بود.</p>
      <p>3 آذر 1343، بهای بنزین و نفت وعوارض مشروبات غیرالکلی و صنعتی و عوارض مسافرت به خارج طبق لوایح تقدیمی نخست ‌وزیر به مجلس به شرح زیر افزایش یافت: بهای بنزین از ۵ به ۱۰ ریال، نفت سفید از ۵/۲ به ۵/۳ ریال افزایش یافت. قیمت هزار لیتر نفت کوره ۷۵۰ ریال تعیین شد. اتومبیل ‌های گازوئیلی در تهران ماهی ۴ هزار ریال و در شهرستان‌ ها هزار و پانصد ریال باید عوارض بپردازند. از هر مسافری که عازم خارج از کشور است هم باید ۱۰ هزار ریال عوارض اخذ شود. نخست‌ وزیر در این باره گفت: با این لوایح درآمد دولت سالی هفتاد میلیون تومان افزایش می ‌یابد. همچنین در این روز، نرخ کرایه تاکسی در تهران افزایش یافت. بسیاری از مردم به دلیل افزایش قیمت بنزین از ماشین ‌های شخصی خود استفاده نکردند.</p>
      <p>3 آذر 1347، مهدی سمیعی رییس بانک مرکزی، مدیرعامل سازمان برنامه شد.</p>
      <p>3 آذر 1389، سخنگوی کارگروه طرح تحولات اقتصادی اعلام کرد: بانک ‌های عامل نباید وجه مطالبات معوق افراد را از محل یارانه های پرداختی دولت به مردم برداشت کنند.</p>
      <p>3 آذر 1390، شورای نگهبان لغو حقوق مادام العمر مقامات سیاسی را تایید کرد.</p>
      <p>3 آذر 1392، پس از سه دور مذاکرات ماراتن‌گونه میان ایران و گروه ۱+۵ در شهر ژنو سوئیس که آخرین دور آن بیش از چهار روز ادامه داشت، کشورهای طرف مذاکره اعلام کردند که برای پایان دادن به آنچه ایران آن را «یک دهه بحران غیرضروری» توصیف می‌ کند، به توافق اولیه دست ‌یافته‌ اند. این توافق اولیه شامل به رسمیت شناختن «حق غنی ‌سازی در خاک ایران» از سویی و لغو بخشی از تحریم‌ ها و در مقابل عدم توسعه داوطلبانه بخش‌ هایی از فعالیت‌ های هسته ‌ای ایران است.</p>
      <p>3 آذر 1395، خبرگزاری رویترز در خبری فوری اعلام کرد باراک اوباما رئیس‌ جمهور آمریکا گفته هر طرحی را که باعث تخریب اجرای توافق هسته ‌ای شود امضا نخواهد کرد.</p>
      <p>3 آذر 1397، رئیس سازمان خصوصی‌سازی از واریز سود سهام عدالت ۵ میلیون و ۳۰۰ هزار نفر افراد تحت پوشش کمیته امداد و بهزیستی کشور خبر داد و گفت: سود سایر افراد به مرور هر ماه یا دو ماه یک‌بار پس از دریافت پول از شرکت‌های سرمایه‌پذیر پرداخت می‌شود.</p>
      <p>منابع: موسسه مطالعات و پژوهش های سیاسی و روزنامه دنیای اقتصاد</p>
    </article>
  </body>
</html>