<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774339,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="בזכות רכישת חישולי הכרמל: מנועי בית שמש רשמה זינוק של 70% בהכנסות"/>
    <meta property="og:description" content="יצרנית חלקי המנועים למטוסים שבשליטת קרן פימי רשמה ברבעון השלישי של 2019 הכנסות של 41.6 מיליון דולר, מתוכם 16.8 מיליון דולר הכנסות של החברה שרכשה; הרווח הנקי עלה ב-30% ל-2.6 מיליון דולר, אך בחישוב שמכליל את תוצאות חישולי הכרמל גם בדוח הרבעון המקביל - ירד הרווח הנקי ב-7%"/>
  </head>
  <body>
    <article>
      <h1>בזכות רכישת חישולי הכרמל: מנועי בית שמש רשמה זינוק של 70% בהכנסות</h1>
      <h2>יצרנית חלקי המנועים למטוסים שבשליטת קרן פימי רשמה ברבעון השלישי של 2019 הכנסות של 41.6 מיליון דולר, מתוכם 16.8 מיליון דולר הכנסות של החברה שרכשה; הרווח הנקי עלה ב-30% ל-2.6 מיליון דולר, אך בחישוב שמכליל את תוצאות חישולי הכרמל גם בדוח הרבעון המקביל - ירד הרווח הנקי ב-7%</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אורי גלאור</a></address>
      <p><a href="https://www.calcalist.co.il/stocks/home/0,7340,L-3959-1081561,00.html?quote=%D7%91%D7%99%D7%AA%20%D7%A9%D7%9E%D7%A9">מנועי בית שמש</a> פירסמה הבוקר (א') את דוחות הרבעון השלישי של 2019, שהציגו עלייה של 70% בהכנסות הודות להכללת חברה שרכשה. </p>
      <p>יצרנית חלקי מנועים למטוסים שבשליטת קרן פימי (43%) רשמה ברבעון השלישי הכנסות של 41.6 מיליון דולר, בהשוואה ל-24.4 מיליון דולר ברבעון המקביל. עיקר העלייה נובע מהכללת חברת חישולי כרמל, שמייצרת חלקים למנועי סילון לתעופה <a href="https://www.calcalist.co.il/markets/articles/0,7340,L-3748638,00.html">ונרכשה על ידי מנועי בית שמש</a> בינואר השנה תמורת 58.5 מיליון דולר.</p>
      <figure>
        <img src="https://images1.calcalist.co.il/PicServer3/2018/07/03/829736/it-020718-calcalist-121442_l.jpg"/>
        <figcaption>רם דרורי, מנכ"ל מנועי בית שמש <br/>צילום: עמית שאבי</figcaption>
      </figure>
      <p>לצד זאת הציגה מנועי בית שמש צמיחה אורגנית של 10.8% (4 מיליון דולר). מכירות חישולי כרמל הסתכמו ברבעון ב-16.8 מיליון דולר, לעומת 12.9 מיליון דולר ברבעון המקביל, עלייה של 30%.  </p>
      <p>עלות המכירות צמחה בהתאם לשידרוג בהכנסות, לסכום של 35.21 מיליון דולר, בהשוואה ל-20.2 מיליון דולר ברבעון המקביל. הוצאות ההנהלה עלו ממיליון שקל ברבעון המקביל ל-1.8 מיליון שקל ברבעון המדווח, הוצאות השיווק נרשמה עלייה קלה ל-661 אלף שקל, מול 630 אלף שקל ברבעון המקביל. </p>
      <p>מנתוני דוח הפרופורמה של החברה, שמציג את התוצאות בהשוואה לרבעון המקביל ב-2018, אילו נתוני חישולי הכרמל היו מאוחדים כבר אז, עולה שההכנסות ברבעון השלישי של 2018 היו עומדות על 37.2 מיליון דולר, כך שהרבעון השלישי של 2019 הציג צמיחה של 12%.</p>
      <p> </p>
      <p>הרווח התפעולי עלה ל-4.2 מיליון דולר (שיעור רווח תפעולי 10.1%) אל מול 2.6 מיליון דולר (שיעור רווח תפעולי 10.5%) ברבעון המקביל אשתקד. לפי נתוני הפרופורמה הרווח התפעולי ברבעון המקביל אשתקד היה מסתכם ב-3.9 מיליון דולר (שיעור רווח תפעולי 10.4%) כך שהרבעון הצמיחה ברווח התפעולי עמדה על 8%.</p>
      <p>בשורה התחתונה עלה הרווח הנקי ב-30% ל-2.6 מיליון דולר לעומת 2 מיליון דולר ברבעון המקביל אשתקד. העלייה נבעה מאיחוד דוחות חישולי הכרמל, ולפי נתוני הפרופורמה הרווח הנקי ברבעון המקביל אשתקד היה מסתכם ב-2.8 מיליון דולר, נתון המגלם ירידה של 7% ברווח הנקי של הרבעון השלישי של 2019. </p>
      <p>סך צבר ההזמנות (הכולל הזמנות הנפרסות על פני תקופה של עד כ-20 שנה) עמד בסוף הרבעון השלישי על 2.46 מיליארד דולר, לעומת 2.48 מיליארד דולר בסוף הרבעון השני של 2019 ו-1.76 מיליארד דולר בסוף שנת 2018. העלייה המשמעותית בצבר ההזמנות הגיעה בעיקר כתוצאה <a href="https://www.calcalist.co.il/markets/articles/0,7340,L-3764869,00.html">מהתקשרות החברה במסגרת ארוכת טווח עם פראט אנד וויטני קנדה</a> (PWC).</p>
      <p>רם דרורי, מנכ"ל מנועי בית שמש מסר כי "מגזר החלקים ממשיך במגמת הצמיחה שנובעת בעיקרה מפעילות חברת חישולי הכרמל בה אנו משקיעים מאמצים ניהוליים רבים, ואנו מרוצים מהסינרגיה בין החברות שתורמת לפעילות העסקית ולתוצאות הקבוצה כולה.</p>
      <p>"מגזר המנועים חווה ירידה מסוימת במכירות לצד ירידה ברווחיות שנבעה בעיקרה מתמהיל מוצרים שונה. אנו ממשיכים בבניית מפעלי הייצור החדשים בשטחי הקבוצה בבית שמש ובסרביה. הבנייה מתקדמת בהתאם לתכנון, ותחילת ההפעלה צפויה במפעלים במהלך הרבעון הראשון של שנת 2020".</p>
    </article>
  </body>
</html>