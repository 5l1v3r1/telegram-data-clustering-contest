<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/4ww9q6"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="மகாராஷ்டிரா அரசியலில் மீண்டும் ஒரு திருப்பம்...!"/>
    <meta property="og:description" content="மகாராஷ்டிரா அரசியலில் மீண்டும் ஒரு திருப்பம்...!"/>
  </head>
  <body>
    <article>
      <h1>மகாராஷ்டிரா அரசியலில் மீண்டும் ஒரு திருப்பம்...!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">nandhakumar</a></address>
      <p>
        <b>மகாராஷ்டிராவில் பாஜக அரசு அமைக்கப்பட்டுள்ளதற்கு எதிரான வழக்கு உச்சநீதிமன்றத்தில் விசாரணைக்கு வர உள்ள நிலையில், அக்கட்சியின் எம்.பி. சஞ்சய் காகடே, தேசியவாத காங்கிரஸ் கட்சி தலைவர் சரத்பவாரை சந்தித்துள்ளது பரபரப்பை ஏற்படுத்தி உள்ளது.</b>
      </p>
      <p>மகாராஷ்டிராவில் சிவசேனா, தேசியவாத காங்கிரஸ், காங்கிரஸ் ஆகிய கட்சிகளுடன் கூட்டணி ஆட்சி அமைக்க ஏற்பாடுகள் தீவிரமாக நடைபெற்று வந்த நிலையில், முதலமைச்சராக பாஜகவின் தேவேந்திர பட்னாவிஸ் நேற்று பதவியேற்றார். அவருடன் துணை முதலமைச்சராக தேசியவாத காங்கிரஸ் கட்சியின் மூத்த தலைவரான அஜித் பவார் பதவியேற்றுக்கொண்டார். இது தேசிய அரசியலில் பெரும் திருப்பத்தை ஏற்படுத்திய நிலையில், ஆளுநரின் நடவடிக்கைக்கு எதிராக அக்கட்சிகள் உச்சநீதிமன்றத்தில் வழக்கு தொடர்ந்துள்ளன. </p>
      <p>இந்நிலையில் பேரவையில் பாஜக தலைமையிலான அரசு பெரும்பான்மை பலத்தை நிரூபிக்க வேண்டிய சூழலில் தேசியவாத காங்கிரஸ் கட்சி மற்றும் காங்கிரஸ் கட்சி எம்எல்ஏக்கள் நட்சத்திர விடுதியில் தங்கவைக்கப்பட்டுள்ளனர். இந்நிலையில் மும்பையில் தேசியவாத காங்கிரஸ் கட்சியின் தலைவர் சரத்பவாரை, பாஜக எம்.பி. சஞ்சய் காகடே இன்று அவரது இல்லத்தில் சந்தித்து பேச்சுவார்த்தை நடத்தினார். இந்த சந்திப்பில், தேசியவாத காங்கிரஸ் கட்சியின் சட்டமன்ற குழு தலைவராக தேர்வுசெய்யப்பட்டுள்ள ஜெயந்த் பாட்டீல் உட்பட அக்கட்சி எம்எல்ஏக்களும் பங்கேற்றனர். <br/> </p>
    </article>
  </body>
</html>