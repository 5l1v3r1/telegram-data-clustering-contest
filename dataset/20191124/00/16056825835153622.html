<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200727"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="শুদ্ধি অভিযান: দুদকের ১৬ মামলায় ১৯ আসামি"/>
    <meta property="og:description" content="যুবলীগ, আওয়ামী লীগ, স্বেচ্ছাসেবক লীগসহ ক্ষমতাসীন দলের সহযোগী সংগঠনগুলোর কর্মকাণ্ড নিয়ে নানা মহলে বিতর্কিত মন্তব্য অনেক দিনের। দলের নাম ভাঙিয়ে চাঁদাবাজি, দখলবাজি, টেন্ডার বাণিজ্য ও ক্যাসিনোসহ বিভিন্ন অপরাধের সঙ্গে নাম জড়িয়ে ছিল সংগঠনগুলোর শীর্ষ স্থানীয় নেতাদের। প্রধানমন্ত্রী শেখ হাসিনার কাছেও রয়েছে এন্তার অভিযোগ। এসব অভিযোগের ভিত্তিতে গত সেপ্টেম্বর থেকে শুরু হয় অভিযান। এতে জালে আটকা পড়েন অভিযুক্ত শীর্ষে থাকা নেতারা। র‌্যাপিড অ্যাকশান ব্যাটিলিয়নের (র‌্যাব) ওই শুদ্ধি অভিযানে গ্রেপ্তার হন তারা। গ্রেপ্তারদের বিস্তর অপকর্মের অভিযোগ থাকার পাশাপাশি অবৈধ সম্পদের তথ্যও বেরিয়ে আসে। ১৮ই সেপ্টেম্বর থেকে শুরু হওয়া অভিযানের পরও অনেকটা নীরব ভূমিকা পালন করে দুর্নীতি দমন কমিশন (দুদক)। এর মধ্যে গণমাধ্যমকে সংস্থাটি জানায়, ক্যাসিনো দুদকের তফসিলভুক্ত কোনো অপরাধ নয়। তবে এর মধ্য দিয়ে কেউ যদি অবৈধ সম্পদ গড়েন সেক্ষেত্রে অ্যাকশনে যাবে। অবশ্য গোয়েন্দা ইউনিটের তথ্য ও গণমাধ্যমে প্রকাশিত সংবাদের ভিত্তিতে ৩০শে সেপ্টেম্বর অনুসন্ধানের সিদ্ধান্ত নেয় দুদক। আইন শৃঙ্খলা বাহিনীর অভিযানে গ্রেপ্তাররা ছাড়াও প্রাথমিকভাবে ৪৩ জনের তালিকা নিয়ে অনুসন্ধান…"/>
  </head>
  <body>
    <article>
      <h1>শুদ্ধি অভিযান: দুদকের ১৬ মামলায় ১৯ আসামি</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মারুফ কিবরিয়া</a></address>
      <p>যুবলীগ, আওয়ামী লীগ, স্বেচ্ছাসেবক লীগসহ ক্ষমতাসীন দলের সহযোগী সংগঠনগুলোর কর্মকাণ্ড নিয়ে নানা মহলে বিতর্কিত মন্তব্য অনেক দিনের। দলের নাম ভাঙিয়ে চাঁদাবাজি, দখলবাজি, টেন্ডার বাণিজ্য ও ক্যাসিনোসহ বিভিন্ন অপরাধের সঙ্গে নাম জড়িয়ে ছিল সংগঠনগুলোর শীর্ষ স্থানীয় নেতাদের। প্রধানমন্ত্রী শেখ হাসিনার কাছেও রয়েছে এন্তার অভিযোগ। এসব অভিযোগের ভিত্তিতে গত সেপ্টেম্বর থেকে শুরু হয় অভিযান। এতে জালে আটকা পড়েন অভিযুক্ত শীর্ষে থাকা নেতারা।</p>
      <p>র‌্যাপিড অ্যাকশান ব্যাটিলিয়নের (র‌্যাব) ওই শুদ্ধি অভিযানে গ্রেপ্তার হন তারা। গ্রেপ্তারদের বিস্তর অপকর্মের অভিযোগ থাকার পাশাপাশি অবৈধ সম্পদের তথ্যও বেরিয়ে আসে। ১৮ই সেপ্টেম্বর থেকে শুরু হওয়া অভিযানের পরও অনেকটা নীরব ভূমিকা পালন করে দুর্নীতি দমন কমিশন (দুদক)।</p>
      <p>এর মধ্যে গণমাধ্যমকে সংস্থাটি জানায়, ক্যাসিনো দুদকের তফসিলভুক্ত কোনো অপরাধ নয়। তবে এর মধ্য দিয়ে কেউ যদি অবৈধ সম্পদ গড়েন সেক্ষেত্রে অ্যাকশনে যাবে। অবশ্য গোয়েন্দা ইউনিটের তথ্য ও গণমাধ্যমে প্রকাশিত সংবাদের ভিত্তিতে ৩০শে সেপ্টেম্বর অনুসন্ধানের সিদ্ধান্ত নেয় দুদক। আইন শৃঙ্খলা বাহিনীর অভিযানে গ্রেপ্তাররা ছাড়াও প্রাথমিকভাবে ৪৩ জনের তালিকা নিয়ে অনুসন্ধান শুরু করে তারা। এরই মধ্যে সে তালিকা আরো দীর্ঘ হয়েছে বলে জানিয়েছে দুদক। তবে এই ৫৫ দিনে নানা যাচাই-বাছাইয়ের পর সংস্থাটি তালিকায় থাকা ১শ জনের মধ্যে আসামি করেছে ২০ জনকে। আর মামলা করেছে ১৬টি। সবশেষ মামলাটি হয়েছে শিক্ষা ভবনের ঠিকাদার শফিকুল ইসলামের বিরুদ্ধে।</p>
      <p>এছাড়াও অন্য যাদের অবৈধ সম্পদের তথ্য পেয়ে দুদক মামলা করেছে তারা হলেন- ‘টেন্ডার মুঘল’ জি কে শামীম ও তা মা আয়েশা আক্তার, বহিষ্কৃত যুবলীগ নেতা খালেদ মাহমুদ ভূঁইয়া, আওয়ামী লীগ নেতা এনামুল হক এনু ও তার ভাই রুপন ভূঁইয়া এবং তাদের দুই সহযোগী হারুন অর রশীদ- আবুল কালাম আজাদ, অনলাইন ক্যাসিনোর হোতা সেলিম প্রধান, বিসিবির পরিচালক লোকমান হোসেন ভূঁইয়া, কলাবাগান ক্লাবের সভাপতি শফিকুল আলম ফিরোজ ও কাউন্সিলর এ কে এম মমিনুল হক সাঈদ, যুবলীগের দপ্তর সম্পাদক আনিসুর রহমান ও তার স্ত্রী সুমি রহমান, কাউন্সিলর হাবিবুর রহমান মিজান, তারেকুজ্জামান রাজীব, ঢাকা দক্ষিণ যুবলীগের বহিষ্কৃত সভপতি ইসমাইল চৌধুরী সম্রাট ও সহ সভাপতি এনামুল হক আরমান ও জাকির হোসেন।</p>
      <p>শুদ্ধি অভিযানের পর দুদকের প্রথম মামলাটি হয় ‘টেন্ডার মুঘল’ জি কে শামীম ও ঢাকা দক্ষিণ যুবলীগের বহিষ্কৃত সাংগঠনিক সম্পাদক খালেদ মাহমুদ ভূঁইয়ার বিরুদ্ধে। ২১শে অক্টোবর সংস্থাটির দুই কর্মকর্তা বাদী হয়ে দুদকের সমন্বিত কার্যালয়-১-এ দুটি পৃথক মামলা করেন। জি কে শামীমের মামলায় আসামি করা হয় তার মা আয়েশা আক্তারকেও। মা-ছেলে দুজনের বিরুদ্ধে ২৯৭ কোটি ৮ লাখ ৯৯ হাজার টাকার অবৈধ সম্পদ অর্জনের অভিযোগ আনে দুদক। অন্যদিকে খালেদের বিরুদ্ধে পাঁচ কোটি ৫৮ লাখ ১৫ হাজার ৮৫৯ টাকার অবৈধ সম্পদের অভিযোগ আনা হয়। শামীমের বিরুদ্ধে দায়ের করা মামলার এজাহার সূত্রে জানা যায়, তিনি ২০১৮-২০১৯ করবর্ষ পর্যন্ত ৫০ কোটি টাকার স্থাবর সম্পদের মালিক হয়েছেন। এর মধ্যে আয়কর নথিতে ৪০ কোটি ২১লাখ ৪০ হাজার ৭৪৪ টাকার তথ্য উল্লেখ করলেও মোট টাকার বৈধ উৎস পায়নি দুদক। এছাড়া শামীমের বাসা থেকে উদ্ধারকৃত নগদ ১ কোটি ৮১ লাখ ২৮ হাজার টাকা ও ৭ লাখ ৪৭ হাজার টাকার বিদেশি মুদ্রা, শামীম ও তার মা আয়েশা আক্তারের নামে ১৬৫ কোটি ২৭ লাখ ৬৫ হাজার টাকার এফডিআর, মায়ের নামে আরো ৪৩ কোটি ৫৭ লাখ ৪০ হাজার টাকার ব্যবসার অংশীদার এবং জিকেবি এন্ড কোম্পানির শেয়ার, গাড়ি ও এফডিআর বাবদ ৩৬ কোটি ৩৫ লাখ ১৮ হাজার ৭১৯ টাকার অস্থাবর সম্পদের বৈধ উৎস পায়নি দুদক। দুদকের অনুসন্ধানে জি কে শামীমের মা আয়েশা আক্তারের কোনো বৈধ আয়ের উৎস খুজেঁ পাওয়া যায়নি। অর্থাৎ মোট ২৯৭ কোটি ৮ লাখ ৯৯ হাজার টাকার জ্ঞাত আয় বহির্ভূত সম্পদ অর্জনের দায়ে দুদকের উপপরিচালক মো. সালাহউদ্দিন বাদী হয়ে মা ও ছেলের বিরুদ্ধে মামলা করেন।</p>
      <p>অন্যদিকে বহিস্কৃত যুবলীগ নেতা খালেদ মাহমুদ ভূঁইয়ার বিরুদ্ধে দায়ের করা মামলায় ৪ কোটি ৫০ লাখ টাকার স্থাবর সম্পদ ও ৯০ লাখ ১৬ হাজার ৭০৯ টাকার অস্থাবর সম্পদের বৈধ উৎস পাওয়া যায়নি বলে উল্লেখ করা হয়েছে।</p>
      <p>২৩শে অক্টোবর অবৈধ সম্পদ অর্জনের অভিযোগে গেন্ডারিয়া থানা আওয়ামী লীগের সহ-সভাপতি এনামুল হক এনু ও তার দুই সহযোগী এবং তার ভাই গেন্ডারিয়া থানা আওয়ামী লীগের যুগ্ম সাধারণ সম্পাদক রূপন ভূঁইয়ার বিরুদ্ধে দুইটি মামলা হয়।</p>
      <p>এনামুল হক এনুর বিরুদ্ধে করা মামলার এজাহারে বলা হয়, এনু ২১ কোটি ৮৯ লাখ ৪৩ হাজার টাকার জ্ঞাতআয়বহির্ভূত সম্পদ অর্জন করেছেন। এ অবৈধ অর্থ অর্জনে সহায়তা করেছেন ওয়ান্ডারার্স ক্লাবের কর্মচারী আবুল কালাম আজাদ ও হারুন অর রশিদ। অন্যদিকে, রুপন ভূঁইয়ার বিরুদ্ধে দায়েরকৃত মামলায় বলা হয়, রুপন অসৎ উদ্দেশ্যে অবৈধ পন্থায় নামে-বেনামে ১৪ কোটি ১২ লাখ ৯৫ হাজার ৮৮২ টাকার জ্ঞাত আয়বহির্ভূত সম্পদ অর্জন করেছেন।</p>
      <p>২৭শে অক্টোবর অবৈধ সম্পদ অর্জনের অভিযোগে বাংলাদেশ ক্রিকেট বোর্ডের (বিসিবি) পরিচালক লোকমান হোসেন ভূঁইয়া ও অনলাইন ক্যাসিনো ব্যবসায়ী সেলিমের বিরুদ্ধে মামলা করে দুদক। মামলায় ক্যাসিনো ব্যবসার সঙ্গে সম্পৃক্ত লোকমান হোসেন ভূঁইয়ার বিরুদ্ধে ৪ কোটি ৩৪ লাখ টাকার ও সেলিম প্রধানের বিরুদ্ধে ১২ কোটি ২৭ লাখ টাকা অবৈধ সম্পদ অর্জনের অভিযোগ আনা হয়।</p>
      <p>দুদকের এই মামলার প্রক্রিয়ায় আসামি করা হয় যুবলীগের আরেক নেতা আনিসুর রহমান ও তার স্ত্রী সুমি রহমানকেও। গত ২৯শে অক্টোবর অবৈধ সম্পদ অর্জনের অভিযোগে তাদের বিরুদ্ধে পৃথক দুই মামলা করেন উপপরিচালক গুলশান আনোয়ার প্রধান। দুদক জানায়, অনুসন্ধানে যুবলীগের আনিসের ১২ কোটি ৮০ লাখ টাকা ও তার স্ত্রী সুমি রহমানের ১ কোটি ৩১ লাখ টাকার অবৈধ সম্পদের প্রমাণ পেয়েছে দুদক। মামলার এজাহার সূত্রে জানা যায়, আসামি কাজী আনিসুর রহমানের ২০১৮-১৯ অর্থবছরে নিজ নামে ও বেনামে অর্জিত ৫ কোটি ৭৩ লাখ ৫৬ হাজার ৬০০ টাকার স্থাবর সম্পদ এবং এক কোটি ৭২ লাখ ৩৬ হাজার ৮২১ টাকার অস্থাবর সম্পদের তথ্য পাওয়া গেছে। এর মধ্যে ঢাকার এলিফ্যান্ট রোডের মাল্টিপ্ল্যান সেন্টারে ১টি ফ্ল্যাট, গোপালগঞ্জের মুকসুদপুর রসুলপুরে ২৪.৫০ শতাংশ জমি, ঢাকার আর কে মিশন রোডস্থ আমিন ভবনের পঞ্চম তলায় ১৩০০ বর্গফুটের ফ্ল্যাট, ঢাকার স্বামীবাগ রোডে ৮২০ বর্গফুটের ফ্ল্যাট, ধানমন্ডি রোড নং-৭ এ একটি ফ্লাট, ঢাকার শুক্রাবাদে ৭৫০ বর্গফুটের ফ্ল্যাট, ধানমন্ডি ১৫ নং রোডের একটি ফ্ল্যাটসহ সর্বমোট ৫ কোটি ৭৩ লাখ ৫৬ হাজার ৬০০ টাকা স্থাবর সম্পদের তথ্য পাওয়া যায়।</p>
      <p>একইভাবে আরফিন এন্টারপ্রাইজ কোম্পানির শেয়ার মূল্য ৮৫ লাখ ৫০ হাজার টাকা, স্টেশনের শেয়ার মূল্য ৩৬ লাখ টাকা, প্রাইজবন্ড তিন লাখ টাকা, গাড়ি মূল্য ১১ লাখ ২৫ হাজার টাকাসহ সর্বমোট ১ কোটি ৭২ লাখ ৩৬ হাজার ৮২১ টাকার অস্থাবর সম্পদের তথ্য পাওয়া যায়। বাংলাদেশ ফাইন্সিয়াল ইন্টিলিজেন্স ইউনিট থেকে প্রাপ্ত রেকর্ডপত্র অনুসারে আনিসের বিভিন্ন ব্যাংকে রক্ষিত ব্যাংক এশিয়া, প্রাইম ব্যাংক, মার্কেন্টাইল ব্যাংক, ইসলামী ব্যাংক, ইউসিবিএল ব্যাংক, স্ট্যান্ডার্ড ব্যাংক ও ডাচ বাংলা ব্যাংকসহ অন্যান্য ব্যাংকের কারেন্ট অ্যাকাউন্ট, সেভিং অ্যাকাউন্ট এফডিআর এইচটিসিসহ বিভিন্ন ফর্মে ৫ কোটি ৩৪ লাখ ৬৭ হাজার ৪৯৯ টাকার অস্থাবর সম্পদের তথ্য পাওয়া গেছে। সব মিলিয়ে ১২ কোটি ৮০ লাখ ৬০ হাজার ৯২০ টাকার সম্পদের তথ্য পাওয়া যায়। যা আয়কর নথিতে উল্লেখ নেই এবং এসবের সপক্ষে কোনো সুনির্দিষ্ট বৈধ উৎস নেই। অন্যদিকে আসামি সুমি রহমানের নামে ১ কোটি ২৫ লাখ ৫০০ টাকার স্থাবর ও ৫৬ লাখ ৬ হাজার ৫০০ টাকার অস্থাবর টাকার অবৈধ সম্পদের প্রমাণ মিলে।</p>
      <p>৩০শে অক্টেবার অবৈধ সম্পদ অর্জনের অভিযোগে মামলা করা হয় কলাবাগান ক্রীড়াচক্রের সভাপতি শফিকুল আলম ফিরোজের বিরুদ্ধে। এদিন সহকারী পরিচালক মো. সাইফুল ইসলাম বাদী হয়ে ২ কোটি ৬৮ লাখ ২হাজার ৬৩৯ টাকার অবৈধ সম্পদ অর্জনের অভিযোগে মামলটি করেন।</p>
      <p>দুদকের মামলা কার্যক্রম কয়েকদিন স্থগিত থাকলেও ৬ই নভেম্বর ফের শুরু হয়। এদিন মামলা হয় ঢাকা উত্তরের দুই আলোচিত কাউন্সিলর হাবিবুর রহমান মিজান ওরফে পাগলা মিজান এবং তারেকুজ্জামান রাজীবের বিরুদ্ধে।</p>
      <p>মামলায় মিজানের বিরুদ্ধে ৩০ কোটি ১৬ লাখ ৮৭ হাজার ৩৩১ টাকার অবৈধ সম্পদ অর্জন আর রাজীবের মামলায় তার আয়ের সঙ্গে ২৬ কোটি ১৬ লাখ ৩৬ হাজার টাকার অবৈধ সম্পদ থাকার কথা বলা হয়েছে। এজাহারে বলা হয়, রাজীবের অবৈধ সম্পত্তির মধ্যে রয়েছে মোহাম্মদীয়া হাউজিং সোসাইটির ১ নম্বর রোডের ৩৩ নম্বর প্লটে একটি ডুপ্লেক্স বাড়ি, কাটাসুর ৩ নম্বর রোডে একটি প্লট, মোহাম্মদীয়া হাউজিং লিমিটেডে ৫ তলা ও ৪ তলা দুটি বাড়ি, চান মিয়া হাউজিং লিমিটেডে ৩তলা বাড়ি, সাত মসজিদ হাউজিংয়ে চাচার নামে বাড়ি। সিলিকন হাউজিংয়ের শেয়ার হোল্ডার এবং শ্যামলাপুর ওয়ের্ষ্টার্ণ সিটি লিমিটেডের পরিচালক রাজীবের নামে মোহাম্মদীয়া হাউজিং সোসাইটির ৬ নম্বর সড়কে ছয় কাঠা জমি রয়েছে। অন্যদিকে মিজানের মামলার বিবরণীতে বলা হয়, মোহাম্মদপুর বছিলায় ৩০ কাঠা জমি দখল করে মার্কেট নির্মাণ, মার্কেটের পাশে ৪৮২ কাঠা জমি দখল, ২০টি টিনের দোকান নির্মান করে ভাড়া আদায়, লালমাটিয়া বি ব্লকে সরকারি জমি অবৈধভাবে দখল করে ‘স্বপ্নপুরী হাউজিং’ গড়ে তোলেন। একই এলাকার আরেক জায়গায় ১০ কাঠা জমিতে ‘পপুলার অর্কিড’ নামে ছয় তলা ভবন, পাশে আরেকটি ১০ কাঠা জমিতে ‘ইমপেরিয়াল গার্ডেন’ নামে ছয় তলা ভবন, আরেকটি ১০ কাঠা জমিতে দুই ইউনিট বিশিষ্ট ছয় তলা ভবন নির্মাণ করেছেন। স্বপ্নপুরী হাউজিং কমপ্লেক্সের পাশে ‘আড়ং মার্ট’ নামে ১৫ কাঠার জমিতে নির্মাণাধীন সাততলা ভবন রয়েছে।</p>
      <p>গত ১২ই নভেম্বর দুদকের মামলার আসামি হন ঢাকার দক্ষিণ যুবলীগের বহিষ্কৃত সভাপতি ইসমাইল চৌধুরী সম্রাট ও সহসভাপতি এনামুল হক আরমান। মামলায় সম্রাটের বিরুদ্ধে ২ কোটি ৯৪ লাখ ৮০ হাজার ৮৭ টাকার অবৈধ সম্পদ অর্জনের অভিযোগ আনা হয়। অন্যদিকে এনামুল হক আরমানের বিরুদ্ধে মামলায় ২ কোটি ৫ লাখ ৪০ হাজার টাকার অবৈধ সম্পদ অর্জনের অভিযোগ আনা হয়। একইভাবে ১৪ই নভেম্বর সাড়ে পাঁচ কোটি টাকার আয় বহির্ভূত সম্পদ অর্জনের অভিযোগে সম্রাটের সহযোগী জাকির হোসেনের বিরুদ্ধেও মামলা করে দুদক।</p>
      <p>গত ২০শে নভেম্বর অবৈধ জুয়া ও ক্যাসিনো ব্যবসায় জড়িত থাকার অভিযোগে ঢাকা দক্ষিণ সিটি করপোরেশনের আরেক আলোচিত (বরখাস্ত) কাউন্সিলর এ কে এম মমিনুল হক সাঈদের বিরুদ্ধে মামলা করে দুদক। এ মামলায় তার বিরুদ্ধে সাড়ে ৪ কোটি ৪৭ লাখ ৬৬ হাজার ২৬১ টাকার অবৈধ সম্পদ অর্জনের অভিযোগ আনা হয়।</p>
      <p>সবশেষে ২১শে নভেম্বর সাড়ে ১৪ কোটি টাকার অবৈধ সম্পদ অর্জনের অভিযোগে শিক্ষা ভবনের ঠিকাদার শফিকুল ইসলামের বিরুদ্ধে মামলা করে দুদক।</p>
      <p>৩০শে সেপ্টেম্বর থেকে শুরু হওয়া দুদকের অনুসন্ধান চলমান। সংস্থাটির একাধিক সূত্র নিশ্চিত করেছে, ডিসেম্বর মাসেই আরো বেশ কয়েকজন নেতার বিরুদ্ধে অনুসন্ধান করা হবে। এছাড়া মামলার প্রক্রিয়ায় রয়েছে সরকারি কর্মকর্তাদেরও একটি বড় তালিকা। অনুসন্ধান শেষে যাচাই বাছাই করে তাদের বিরুদ্ধে মামলা করা হবে বলে জানায় দুদক।</p>
      <p>এই বিভাগের সর্বাধিক পঠিত</p>
    </article>
  </body>
</html>