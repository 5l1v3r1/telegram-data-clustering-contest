<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939453/%D8%A7%D8%AD%D8%AA%D9%85%D8%A7%D9%84-%D8%A2%D8%B2%D8%A7%D8%AF%DB%8C-%D8%B3%D8%A7%DB%8C%D8%B1-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="احتمال آزادی سایر دانشجویان بازداشتی"/>
    <meta property="og:description" content="معاون فرهنگی و اجتماعی دانشگاه تهران گفت: برای اینکه بتوانیم خبر دقیقی از وضعیت دانشجویان بازداشتی ارائه دهیم، باید لیست این دانشجویان را داشته باشیم."/>
  </head>
  <body>
    <article>
      <h1>احتمال آزادی سایر دانشجویان بازداشتی</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>معاون فرهنگی و اجتماعی دانشگاه تهران گفت: برای اینکه بتوانیم خبر دقیقی از وضعیت دانشجویان بازداشتی ارائه دهیم، باید لیست این دانشجویان را داشته باشیم.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095185_208.jpg"/>
      </figure>
      <p>معاون فرهنگی و اجتماعی دانشگاه تهران گفت: برای اینکه بتوانیم خبر دقیقی از وضعیت دانشجویان بازداشتی ارائه دهیم، باید لیست این دانشجویان را داشته باشیم.</p>
      <p>به گزارش «تابناک» به نقل از ایلنا، مجید سرسنگی، معاون فرهنگی و اجتماعی دانشگاه تهران، درباره آخرین وضعیت دانشجویان بازداشتی اظهار داشت: در حال حاضر خبر تازه‌ای نیست، اما احتمال دارد که برخی‌ از آنها آزاد شده باشند، اما برای اینکه بتوانیم خبر دقیقی در این زمینه بدهیم، باید لیست این دانشجویان را داشته باشیم و فعلا این لیست به ما داده نشده است.</p>
      <p>وی تصریح کرد:‌ اینطور نیست که دانشجویان بعد از آزادی به دانشگاه بیایند و خودشان را به ما معرفی کنند، بلکه باید از سوی قوه قضاییه این اطلاعات به ما ابلاغ شود.</p>
      <p>
        <b>تلاش دانشگاه علامه برای آزادی «ملیکا قراگوزلو»</b>
      </p>
      <p>امیر رحیمی، رییس حراست دانشگاه علامه طباطبایی در خصوص آخرین اقدامات انجام شده برای دانشجویان بازداشتی این دانشگاه گفت: در زمان‌های خاصی از قوه قضاییه به ما خبرهایی داده می‌شود، البته ما خیلی ارتباط سازمان یافته‌ای با هم نداریم، اما گاهی ما را خبر می‌کنند تا ما با خانواده دانشجویان صحبت کنیم و یا حتی خودشان وضعیت را به خانواده‌ها ابلاغ می‌کنند.</p>
      <p>رییس حراست دانشگاه علامه طباطبایی در خصوص پیگیری‌های انجام شده برای آزادی ملیکا قره‌گوزلو توضیح داد: نامه‌ای برای پیگیری وضعیت این دانشجو ارسال کرده‌ایم و دنبال این هستیم که به دلیل بیماری که دارد، به زودی آزاد شود.</p>
    </article>
  </body>
</html>