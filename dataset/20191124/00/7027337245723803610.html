<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699819/%D9%85%D9%84%D8%A7%D9%82%D8%A7%D8%AA-%D9%81%D9%88%D8%AA%D8%A8%D8%A7%D9%84%DB%8C-%D8%AF%DB%8C%D9%BE%D9%84%D9%85%D8%A7%D8%AA%DB%8C%DA%A9-%D8%AF%D8%B1-%DA%A9%D8%B1%D9%88%D8%A7%D8%B3%DB%8C-%D8%A8%D8%B1%D8%A7%D9%86%DA%A9%D9%88-%D8%A8%D8%A7%D8%B2%D9%85%DB%8C%E2%80%8C%DA%AF%D8%B1%D8%AF%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ملاقات فوتبالی - دیپلماتیک در کرواسی/ برانکو بازمی‌گردد؟"/>
    <meta property="og:description" content="در روزهایی که تیم‌ملی فوتبال ایران نتایج مناسبی را کسب نکرده، دیدار برانکو ایوانکوویچ و سفیر ایران در کرواسی به برخی شائبه‌های مطرح شده بیش از پیش دامن زده است."/>
  </head>
  <body>
    <article>
      <h1>ملاقات فوتبالی - دیپلماتیک در کرواسی/ برانکو بازمی‌گردد؟</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039942_466.jpg"/>
      </figure>
      <p>در روزهایی که تیم‌ملی فوتبال ایران نتایج مناسبی را کسب نکرده، دیدار برانکو ایوانکوویچ و سفیر ایران در کرواسی به برخی شائبه‌های مطرح شده بیش از پیش دامن زده است.</p>
      <p>به گزارش ایسنا، کسی جز مسئولان ارشد فدراسیون فوتبال ایران از مفاد قرارداد مارک ویلتموس سرمربی بلژیکی خبر ندارد و با توجه به ۲ شکست اخیر تیم ملی مقابل بحرین و عراق، سخت شدن صعود تیم‌ملی از مرحله مقدماتی انتخابی جام‌جهانی ۲۰۲۲ قطر و افزایش انتقادات ادامه این همکاری در هاله‌ای از ابهام قرار دارد و مشخص نیست که در ادامه مسیر سرمربی بلژیکی روی نیمکت تیم‌ملی خواهد نشست یا فرد دیگری هدایت ملی‌پوشان را عهده‌دار خواهد بود.</p>
      <p>آن‌گونه که عنوان می‌شود نزدیک به ۹۰۰ هزار یورو در استانبول به مارک ویلموتس پرداخت شد و تا قبل از واریز این مبلغ، سرمربی بلژیکی حاضر نشد به اردوی پیش از دیدار تیم‌ملی فوتبال ایران مقابل عراق ملحق شود، در نهایت هم پنج روز قبل از این دیدار به ایران آمد و تیم‌ملی نیز با نتیجه دو بر یک مقابل عراق شکست خورد.</p>
      <p>مساله قابل توجه اینکه بعد از دیدار مقابل عراق نیز، ویلموتس به ایران نیامد و راهی بلژیک شد. حال به نظر می‌رسد ادامه همکاری ویلموتس با تیم‌ملی فوتبال ایران به مسائل مختلفی گره‌ خورده و شاید فسخ قرارداد با توجه به نبودن‌های متوالی وی دور از ذهن نباشد، هرچه هست اما رقم قرارداد بالای ویلموتس که از سوی رسانه‌های بلژیکی نزدیک به سه میلیون دلار عنوان می‌شود چالش جدی سئول‌نشینان است و باید منتظر ماند و دید در ادامه مسیر چه اتفاقی رقم می‌خورد.</p>
      <p>از سوی دیگر حضور برانکو ایوانکوویچ در فوتبال ایران که این روزها از وی به عنوان یکی از نامزدهای سرمربی‌گیری تیم‌ملی فوتبال ایران و تیم فوتبال پرسپولیس یاد می‌شود با چالش‌های مختلفی روبرو است، از مالیات نزدیک به ۶۰۰ هزار یورویی گرفته تا دستمزد نزدیک به یک میلیون یورویی وی و دستیارانش که کماکان از سوی باشگاه پرسپولیس پرداخت نشده است.</p>
      <p>قرارداد چهارساله این مربی کروات با باشگاه پرسپولیس حدود سه میلیون و ۲۰۰ هزار یورو بود و از این مبلغ باید حدود ۲۲ درصد به عنوان مالیات پرداخت می‌شد، رقمی نزدیک به ۷۰۰ هزار یورو که بخشی از آن طی سفرهای مختلف این تیم به خارج از کشور از سوی باشگاه پرسپولیس پرداخت شده است. ذکر این نکته نیز ضروری است که بر اساس قرارداد منعقد شده بین برانکو ایوانکوویچ و باشگاه پرسپولیس، سرخ‌پوشان موظف به پرداخت این مالیات بوده و هستند.</p>
      <p>حال با توجه به دیدار برانکو ایوانکوویچ و سفیر ایران در کرواسی در برهه زمانی کنونی و انتشار تصویر آن از سوی سرمربی کروات پیشین تیم‌ملی فوتبال ایران و تیم فوتبال پرسپولیس، برخی گمانه‌زنی‌ها در ارتباط با بازگشت وی به فوتبال ایران قوت گرفته و باید منتظر ماند و دید که هدایت تیم‌ملی فوتبال ایران را در ادامه مسیر صعود به جام جهانی چه کسی بر عهده خواهد داشت.</p>
      <p>زمزمه تغییر مربی تیم ملی در حالی در روزهای اخیر پررنگ شده که وزیر ورزش در حاشیه جلسه اخیر هیات دولت رسما اعلام کرد که حقوق سه ماه آینده ویلموتس به او پرداخت شده است. با این حال اگر فدراسیون‌نشین‌ها به دنبال تغییر مربی تیم ملی باشند باید پرسید که چه کسی مسوول خسارات مادی و معنوی وارده به فوتبال ایران درپی انتخاب ویلموتس به عنوان سرمربی تیم ملی است؟</p>
    </article>
  </body>
</html>