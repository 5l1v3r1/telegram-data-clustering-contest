<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200663"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="শোকে স্তব্ধ লৌহজং, নতুন সড়ক আইন বাস্তবায়নের দাবি"/>
    <meta property="og:description" content="যাত্রীবাহী বাস ও বরযাত্রীবাহী মাইক্রোবাসের সংঘর্ষে একই পরিবারের ৬ জনসহ ৯ জন নিহত হওয়ার ঘটনায় শোকে স্তব্ধ হয়ে পড়েছে মুন্সীগঞ্জের লৌহজং। মর্মান্তিক এই দুর্ঘটনার পর থেকে পুরো লৌহজং উপজেলায় শোকের ছায়া নেমে এনেছে। শোকে পাথর হয়ে গেছে নিহতদের স্বজনরা। এই দুর্ঘটনায় এলাকাবাসী নিরাপদ সড়কের দাবি তুলে সড়ক পরিবহন আইন দ্রুত কার্যকরের দাবি জানিয়েছেন। এদিকে, শুক্রবার দুপুর পৌনে ২টার দিকে ঢাকা-মাওয়া মহাসড়কের শ্রীনগর উপজেলার ষোলঘর বাসস্ট্যান্ডে বরযাত্রীর মাইক্রোবাস ও যাত্রীবাহী বাসের মুখোমুখি সংঘর্ষে ৯ জন নিহত হওয়ার ঘটনায় জেলা প্রশাসনের পক্ষ থেকে ৭ সদস্যের একটি তদন্ত কমিটি গঠন করা হয়েছে। আগামী ৭ দিনের মধ্যে তদন্ত প্রতিবেদন দেয়ার জন্য জেলা প্রশাসক মো. মনিরুজ্জামান জানিয়েছেন তদন্ত কমিটিকে। ঢাকার কামরাঙ্গীর চরের আলীনগর এলাকার আব্দুর রশিদের মেয়ে নিশির সঙ্গে মুন্সীগঞ্জের লৌহজং উপজেলার কনকসার গ্রামের আব্দুর রশিদ ব্যাপারির ছেলে মো. রুবেল হোসেনের বিয়ের দিন ছিল শুক্রবার। বিয়ের কাবিন করতে দু’টি মাইক্রোবাস নিয়ে কামরাঙ্গীর চরের উদ্দেশ্যে শুক্রবার দুপুর পৌনে ১টায় রওনা দেয় বরযাত্রী। দুপুর পৌনে ২টায় ষোলঘর বাস স্ট্যান্ডের কাছে ওভারটেক করতে গিয়ে…"/>
  </head>
  <body>
    <article>
      <h1>শোকে স্তব্ধ লৌহজং, নতুন সড়ক আইন বাস্তবায়নের দাবি</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মোজাম্মেল হোসেন সজল, মুন্সীগঞ্জ থেকে</a></address>
      <p>যাত্রীবাহী বাস ও বরযাত্রীবাহী মাইক্রোবাসের সংঘর্ষে একই পরিবারের ৬ জনসহ ৯ জন নিহত হওয়ার ঘটনায় শোকে স্তব্ধ হয়ে পড়েছে মুন্সীগঞ্জের লৌহজং। মর্মান্তিক এই দুর্ঘটনার পর থেকে পুরো লৌহজং উপজেলায় শোকের ছায়া নেমে এনেছে। শোকে পাথর হয়ে গেছে নিহতদের স্বজনরা। এই দুর্ঘটনায় এলাকাবাসী নিরাপদ সড়কের দাবি তুলে সড়ক পরিবহন আইন দ্রুত কার্যকরের দাবি জানিয়েছেন। এদিকে, শুক্রবার দুপুর পৌনে ২টার দিকে ঢাকা-মাওয়া মহাসড়কের শ্রীনগর উপজেলার ষোলঘর বাসস্ট্যান্ডে বরযাত্রীর মাইক্রোবাস ও যাত্রীবাহী বাসের মুখোমুখি সংঘর্ষে ৯ জন নিহত হওয়ার ঘটনায় জেলা প্রশাসনের পক্ষ থেকে ৭ সদস্যের একটি তদন্ত কমিটি গঠন করা হয়েছে। আগামী ৭ দিনের মধ্যে তদন্ত প্রতিবেদন দেয়ার জন্য জেলা প্রশাসক মো. মনিরুজ্জামান জানিয়েছেন তদন্ত কমিটিকে।</p>
      <p>ঢাকার কামরাঙ্গীর চরের আলীনগর এলাকার আব্দুর রশিদের মেয়ে নিশির সঙ্গে মুন্সীগঞ্জের লৌহজং উপজেলার কনকসার গ্রামের আব্দুর রশিদ ব্যাপারির ছেলে মো. রুবেল হোসেনের বিয়ের দিন ছিল শুক্রবার। বিয়ের কাবিন করতে দু’টি মাইক্রোবাস নিয়ে কামরাঙ্গীর চরের উদ্দেশ্যে শুক্রবার দুপুর পৌনে ১টায় রওনা দেয় বরযাত্রী।</p>
      <p>দুপুর পৌনে ২টায় ষোলঘর বাস স্ট্যান্ডের কাছে ওভারটেক করতে গিয়ে মাওয়াগামী স্বাধীন পরিবহনের বাস নিয়ন্ত্রণ হারিয়ে মাইক্রোবাসের উপরে গিয়ে পড়লে দুমরে মুচড়ে যায় কামরাঙ্গীর চরগামী বরযাত্রীবাহী মাইক্রোবাস। এতে ঘটনাস্থলেই নিহত হন ৬ জন, শ্রীনগর স্বাস্থ্য কমপ্লেক্সে ২ জন এবং ঢাকা মেডিকেল কলেজ হাসপাতালে নিহত হন আরো ১ জন।</p>
      <p>দুর্ঘটনায় মাইক্রোবাসের চালক বিল্লাল হোসেনও নিহত হয়েছেন। আশঙ্কাজনক অবস্থায় ঢাকা মেডিকেল কলেজ হাসপাতালে ২ জন এবং পঙ্গু হাসপাতালে ১ জনকে চিকিৎসা দেয়া হচ্ছে। নিহতদের মধ্যে রয়েছে- বর রুবেলের বাবা আব্দুর রশিদ ব্যাপারি (৭০), বোন লিজা (২৪), ভাগনী তাবাসসুম (৫), বড় ভাই সোহেলের স্ত্রী রুনা (২৪), ভাতিজা তাহসান (৩), ভাইয়ের শ্যালিকা রেনু (১০) এবং প্রতিবেশী মফিজ ব্যাপারি (৬৫), কেরামত ব্যাপারি (৭০) ও মাইক্রোবাস চালক বিল্লাল (৪০)। এ ঘটনায় পর নিহতদের স্বজন ও স্থানীয়রা জানিয়েছেন, সরকার পরিবহন মালিক-শ্রমিকদের সময় না দিলে হয়তো এই মর্মান্তিক দুর্ঘটনাটি ঘটতো না। তারা নিরাপদ সড়কের দাবি তুলে সড়ক পরিবহন আইন দ্রুত বাস্তবায়ন চান। এই মর্মান্তিক সড়ক দুর্ঘটনার বিষয়ে প্রশাসন তদন্তপূর্বক প্রয়োজনীয় ব্যবস্থা নেয়ার আশ্বাস দিয়েছেন। নারায়ণগঞ্জ হাইওয়ে পুলিশ সুপার জিসানুল হক বলেন, মাত্রাতিরিক্ত গতির কারণেই এই দুর্ঘটনা ঘটেছে। কে দায়ী তদন্ত না করে তা আমরা বলতে পারবো না। তদন্ত করে যে দায়ী তার বিরুদ্ধে ব্যবস্থা নেয়া হবে। দুর্ঘটনার দিন শুক্রবার রাতেই হাইওয়ে পুলিশের টিএসআই দেলোয়ার বাদী হয়ে অজ্ঞাতনামা বাসচালকের বিরুদ্ধে শ্রীনগর থানায় একটি মামলা দায়ের করেন। দুর্ঘটনার যে মামলা হয়েছে তার তদন্ত কর্মকর্তা উপ-পরিদর্শক মো. শাহজাহান জানান, বাসচালক ও মালিক পলাতক রয়েছে।  এ ব্যাপারে হাঁসাড়া হাইওয়ে পুলিশ ফাঁড়ির ইনচার্জ মো. আব্দুল বাসেদ জানান, শুধু বাসচালকের বিরুদ্ধে মামলা হলেও তদন্তে যদি বাস মালিকের গাফিলতি পাওয়া যায় তাহলে তার বিরুদ্ধেও ব্যবস্থা নেয়া হবে। আমরা এখন বাসচালককে খুঁজছি। মাত্র তো একদিন পার হয়েছে। বাসের মালিক ও চালকের নাম আমরা জানতে পেরেছি। শিগগির বাসচালককে আটক করা হবে।</p>
      <p>অন্যদিকে, দুর্ঘটনায় নিহত ৯ জনের দাফন সম্পন্ন হয়েছে। গতকাল সকাল সাড়ে ১০টার দিকে লৌহজং উপজেলার কনকসার বটতলা গ্রামের ব্রাহ্মণগাঁও উচ্চ বিদ্যালয় মাঠে জানাজা শেষে হলদিয়া সাতঘড়িয়া কবরস্থানে ৭ জনকে দাফন করা হয়। একজনকে দাফন করা হয় কাহেরতারা কবরস্থানে ও মাইক্রোবাস চালক বিল্লালকে শ্রীনগরে তার নিজ গ্রামে দাফন করা হয়।</p>
      <p>জাহাঙ্গীর নামে একজন গুরুতর আহত অবস্থায় ঢাকার একটি ক্লিনিকে চিকিৎসা নিচ্ছেন। আহত জাহাঙ্গীর বর রুবেলের ফুফাতো ভাই বলে জানিয়েছেন তার চাচাত বোনের জামাই আব্দুর রউফ।</p>
      <p>এই বিভাগের সর্বাধিক পঠিত</p>
    </article>
  </body>
</html>