<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774304,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="עשרות רוכבים נוסעים באיטיות במחאה על אכיפה וחוסמים את איילון לפרקים"/>
    <meta property="og:description" content="מחאת הרוכבים: בעקבות הכוונה להתחיל לאכוף איסור נסיעה על השוליים, התכנסו רוכבי אופנועים וקטנועים במחלף הסירה והחלו לנסוע במהירות 50 קמ&quot;ש. אחד הרוכבים: &quot;צריכים לזגזג בין מכוניות ולהיכנס בין נתיבים, זו סכנת מוות&quot;"/>
  </head>
  <body>
    <article>
      <h1>עשרות רוכבים נוסעים באיטיות במחאה על אכיפה וחוסמים את איילון לפרקים</h1>
      <h2>מחאת הרוכבים: בעקבות הכוונה להתחיל לאכוף איסור נסיעה על השוליים, התכנסו רוכבי אופנועים וקטנועים במחלף הסירה והחלו לנסוע במהירות 50 קמ"ש. אחד הרוכבים: "צריכים לזגזג בין מכוניות ולהיכנס בין נתיבים, זו סכנת מוות"</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ynet</a></address>
      <p>עשרות רוכבים של רכבים דו גלגליים התכנסו הבוקר (ראשון) במחלף הסירה, בעקבות מחאה נגד החלטת אגף התנועה להתחיל לאכוף רכיבה על השוליים, עבירה שעד כה לא הייתה במוקד האכיפה. הרוכבים החלו לנסוע בכביש לכיוון דרום במהירות של 50 קמ"ש. בעקבות המחאה, נרשמו עומסי תנועה כבדים על איילון במחלף השלום לדרום ובמחלף רוקח לצפון.</p>
      <p>לדברי ישראל ברדוגו שמשרדו ממוקם על נתיבי איילון. בערך בשעה 8:13 מאות אופנוענים ירדו בו זמנית במספר מחלפים וחסמו את התנועה. "לדעתי מדובר בכשל של המשטרה, שכן התארגנות כזאת הכוללת מאות רוכבים לא יכולה לעבור מתחת לרדאר", אמר ברדוגו.</p>
      <figure>
        <img src="https://images1.calcalist.co.il/PicServer3/2019/11/24/949413/8_l.jpg"/>
        <figcaption>פקקים באיילון <br/>צילום: דני גולדברג</figcaption>
      </figure>
      <p>תום, אחד הרוכבים שהגיעו למחות הבוקר, הסביר מדוע הם מוחים: "אחרי 11 שנים בעצם שר התחבורה והמשטרה החליטו לבטל את ההיתר לנסוע בשוליים, מה שגורם לנו להבין שאנחנו צריכים לזגזג בין מכוניות, להיכנס בין נתיבים כדי להצליח להתקדם בפקק ובכך בעצם להעצים את הסיכון שלנו למוות, לתאונה, לפגיעה. אנחנו דורשים להחזיר את ההיתר לנסוע בשוליים הימניים בלבד לפי חוק במהירות סבירה והגיונית".</p>
      <p>גיא, רוכב נוסף שהגיע למחות, טען: "בין כה וכה כל נהגי הרכב בקושי רואים אותנו, כך שלהעלות אותנו לנתיבים הרגילים זה מסכן לנו את החיים, זה לא רק עניין של להגיע מהר, זה ממש מסכן לנו את החיים, בשביל זה אנחנו יוצאים היום למחאה".</p>
      <figure>
        <img src="https://images1.calcalist.co.il/PicServer3/2019/11/24/949408/7_l.jpg"/>
        <figcaption>האופנוענים נוסעים לאט בכביש <br/>צילום: אלעד פלג</figcaption>
      </figure>
      <p>לינור מהרצליה, אחת המוחות, סיפרה: "אני באמת חוששת לחיי, בן הזוג שלי מנשק אותי כל בוקר ואומר 'לינור, בבקשה, סעי בזהירות', ואני לא רואה איך אני מצליחה לעשות את זה אם אני צריכה להשתחל בין רכבים. גם ככה על השוליים זה פחד אלוהים כי יש תמיד את אלו שלא רואים אותנו, שמבחינתם פספסו את הנתיב והם צריכים עכשיו לחתוך ימינה בלי לאותת, בלי להודיע. אנחנו חסרי יכולת להתמודד".</p>
      <p>מיכאל, שסיפר כי הוא רוכב כל יום מזה כ-20 שנה באיילון, אמר כי הוא רק רוצה להגיע בשלום לעבודה והביתה. "כל אחד מאיתנו היה יכול להחזיק עוד מכונית ואז מה היה קורה? בכלל אנשים לא היו מצליחים להגיע לעבודה. היום לוקח להגיע מהרצליה לתל אביב שעה, אם כולנו ניסע ברכב דו גלגלי בצורה בטוחה, נגיע בתוך חצי שעה לעבודה, העומס יקטן, יהיו פחות תאונות, זה כל כך פשוט. צריך להפסיק עם האיוולת הזאת של רוכבים שלא יכולים לנסוע בשול אלא לזגזגז בין המכוניות, זה כל כך מטופש, זה מסוכן".</p>
      <p>רוכבי הקטנועים והאופנועים בישראל הורגלו מזה למעלה מעשור לרכוב בשעות העומס בשוליהם הימניים של כבישים בינעירוניים (מימין לפס הצהוב), וזאת בהסתמך על החלטה של המשטרה מסוף העשור הקודם שלא לאכוף את התקנה האוסרת זאת ובתנאי שהרכיבה שם מתבצעת במהירות סבירה ואינה מסכנת איש. זאת תוך הנחה כי רכיבה בשוליים הימניים בזמן פקק, מקלה על העומס בכביש ובעיקר מפחיתה את הסיכון לרוכבים המוותרים על השתחלות מסוכנת בין מכוניות.</p>
      <p>אולם ממסמך פנימי של המשטרה שפורסם ברשתות לקראת סוף השבוע האחרון, עולה כי ראש אגף תנועה החליט לשנות את הנוהל. במסמך שכותרתו "מיקוד אכיפה ארצי כנגד דו-גלגלי, אופניים וקורקינט" הובהר כי המשטרה תתחיל לאכוף את התקנה האוסרת לרכוב בשולי הכביש גם עם אופנוע וקטנוע, גם כאשר הכביש פקוק.</p>
      <p>במשטרה אמרו כי בשנים האחרונות לא הייתה אכיפה בנושא מכיוון שהעבירה לא הייתה "במיקוד האכיפה" כמו למשל שימוש בטלפון הנייד, עבירות היסח הדעת ועוד. אלא שבעקבות תאונות קשות בהן היו מעורבים רוכבי אופנועים שנסעו בשוליים, הוחלט להתחיל לאכוף את העבירה של נסיעה בשול גם על רוכבי אופנועים וקטנועים. באגף התנועה אישרו את הפרטים והבהירו כי זו עבירה שהקנס עליה עומד על 250 שקלים, ללא נקודות.</p>
      <p>באגף התנועה מבהירים כי האכיפה לא תהיה גורפת ותתמקד ברוכבים שייסעו בצורה פרועה ומסוכנת, שיבצעו עקיפות מסוכנות בשוליים ושיזגזגו וייסעו במהירות גבוהה. עוד תתמקד האכיפה ברוכבים שייסעו בשוליים בזמן שהתנועה בנתיבים זורמת כסדרה ללא עומסים מיוחדים וברוכבים שייסעו על שטחי הפרדה מסומנים וייכנסו לנתיבים בצורה מסוכנת.</p>
      <p>בקרב הרוכבים עוררה ההחלטה זעם רב. מועדוני אופנועים וקבוצות רוכבים העלו במהלך סוף השבוע מאות הודעות המתנגדות למהלך. גורמים בענף הדו-גלגלי העריכו כי החלטת המשטרה נובעת מהעלייה החדה במספר ההרוגים בקרב רוכבי קטנועים ואופנועים השנה, וציינו כי המהלך מהווה חלק מצעד כללי שנועד להתמודד עם האנרכיה שיצר השימוש הגואה באופניים וקורקינטים חשמליים בעיקר בגוש דן</p>
    </article>
  </body>
</html>