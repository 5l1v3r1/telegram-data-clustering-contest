<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699961/%D8%A8%D8%B1%D9%BE%D8%A7%DB%8C%DB%8C-%D9%86%D8%AE%D8%B3%D8%AA%DB%8C%D9%86-%D8%A7%D8%AC%D9%84%D8%A7%D8%B3-%D9%88-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%A8%D8%B2%D8%B1%DA%AF-%D8%AE%D9%88%D8%B4%D9%86%D9%88%DB%8C%D8%B3%DB%8C-%D8%B1%D8%A7%D9%87-%D8%A7%D8%A8%D8%B1%DB%8C%D8%B4%D9%85-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="برپایی نخستین اجلاس و نمایشگاه بزرگ خوشنویسی راه ابریشم در ایران"/>
    <meta property="og:description" content="دبیرکل کمیسیون ملی یونسکوی ایران با اشاره به جزییات حضور ایران در اجلاس عمومی یونسکو، از تصویب برپایی نخستین اجلاس و نمایشگاه بزرگ خوشنویسی به میزبانی شهر مشهد مقدس خبر داد.به گزارش روابط عمومی کمیسیون ملی یونسکو، حجت‌الله ایوبی که در روزهای پیشین در چهلمین کنفرانس عمومی یونسکو و اجلاس وزرای علوم کشورهای مختلف در پاریس حضور داشت، با اشاره به دیداری که با «اودره ازوله» - مدیرکل یونسکو – داشته‌اند، از درخواست منصور غلامی - وزیر علوم - از مدیرکل یونسکو برای حضور او در ایران خبر داد و با بیان این‌که او نیز اعلام آمادگی کرده است، افزود: وزیر علوم در صحبت‌هایش با خانم ازوله به منظور کمک برای رشد علمی و همراهی برای از بین رفتن نابرابری علمی صحبت و اعلام کرد ایران می‌تواند در قالب اعطای بورس به یونسکو، کشورهای نیازمند تحصیل را یاری کند، که این پیشنهاد با استقبال مواجه شد."/>
  </head>
  <body>
    <article>
      <h1>برپایی نخستین اجلاس و نمایشگاه بزرگ خوشنویسی راه ابریشم در ایران</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040182_851.jpeg"/>
      </figure>
      <p>دبیرکل کمیسیون ملی یونسکوی ایران با اشاره به جزییات حضور ایران در اجلاس عمومی یونسکو، از تصویب برپایی نخستین اجلاس و نمایشگاه بزرگ خوشنویسی به میزبانی شهر مشهد مقدس خبر داد.<br/><br/>به گزارش روابط عمومی کمیسیون ملی یونسکو، حجت‌الله ایوبی که در روزهای پیشین در چهلمین کنفرانس عمومی یونسکو و اجلاس وزرای علوم کشورهای مختلف در پاریس حضور داشت، با اشاره به دیداری که با «اودره ازوله» - مدیرکل یونسکو – داشته‌اند، از درخواست منصور غلامی - وزیر علوم - از مدیرکل یونسکو برای حضور او در ایران خبر داد و با بیان این‌که او نیز اعلام آمادگی کرده است، افزود: وزیر علوم در صحبت‌هایش با خانم ازوله به منظور کمک برای رشد علمی و همراهی برای از بین رفتن نابرابری علمی صحبت و اعلام کرد ایران می‌تواند در قالب اعطای بورس به یونسکو، کشورهای نیازمند تحصیل را یاری کند، که این پیشنهاد با استقبال مواجه شد.</p>
      <p>ایوبی با ارائه‌ گزارشی از عملکرد کمیسیون ملی ایران مانند میزبانی شهر همدان از ششمین اجلاس راه ابریشم خبر داد و گفت: همچنین گزارشی از مجموعه فعالیت‌های جدید کمیسیون ملی یونسکو - ایران مانند افزوده شدن شهرهای سنندج و بندرعباس به جمع شهرهای خلاق و در مجموع قرار داشتن هفت شهر به عنوان شهرهای یادگیرنده و چهار شهر به عنوان شهرهای خلاق و راه‌اندازی باشگاه‌های یونسکو در ایران ارائه شد.</p>
      <p>او با اشاره به حضور نماینده وزارت ارشاد در بین نمایندگان و وزرای فرهنگ کشورهای مختلف در چهلمین اجلاس یونسکو، توضیح داد: نماینده وزارت فرهنگ و ارشاد اسلامی نیز درباره‌ ضرورت توجه به ظرفیت‌های فضای مجازی برای ارتقای فرهنگ و جلوگیری از سوءاستفاده از آن در جهات ضدفرهنگی صحبت کرد که آن هم مورد توجه قرار گرفت.</p>
      <p>ایوبی با اشاره به این‌که در اجلاس امسال باب گفت‌وگوی نسل جوان و سیاستمداران کهنه‌کار دنیا باز شد و روسای جمهور و نخست‌وزیران برخی کشورها با جوانان کشورهای مختلف گفت‌وگو کردند، بیان کرد: ایران در بخش مجمع جوانان کشورهای عضو یونسکو نیز حضور داشت و نماینده کمیسیون ملی نیز در این بخش درباره‌ تجربه‌های ایرانی، حمایت از جوانان و راه‌اندازی کمیته ملی جوانان که مدیران و مقامات عالی جوان کشور در آن قرار دارند، توضیحاتی داد.</p>
      <p>او همچنین با اشاره به دیدار با مدیرکل یونسکو و معاونان وی به ابتکار ایران درباره «جاده ابریشم» به عنوان میراثی معنوی و نه تنها تجاری اشاره کرد و افزود: طرح برنامه‌ای برای برگزاری نمایشگاه و کنفرانس علمی درباره هنر خوشنویسی در راه ابریشم تهیه شد. اغلب کشورهای راه ابریشم، هنر خوشنویسی دارند و این اتفاق مهم از وجوه امتیاز تمدن‌های کهن به دنیای غرب است که این طرح با افراد مختلف مطرح و از آن استقبال شد.</p>
      <p>دبیرکل کمیسیون ملی یونسکو در ادامه از برگزاری نخستین اجلاس و نمایشگاه بزرگ خوشنویسی در مشهد مقدس با حضور نمایندگانی از چین، ژاپن، کره، کامبوج، چین و کشورهای اسلامی خبر داد و گفت: طرح برپایی این اجلاس و این نکته که هنر می‌تواند باعث جمع شدن کشورهای مختلف در کنار یکدیگر شود در یونسکو و در بین مدیران بخش‌های نیز مختلف مورد توجه قرار گرفت.</p>
      <p>به اعتقاد او، توجه به عنصر هنر و آغاز این کار با خوشنویسی ابتکار مهمی است و خراسان که مرکز فرهنگی ایران و جهان پیرامون است به عنوان مهد هنر خط و خوشنویسی می‌تواند مطرح شود.</p>
      <p>او برپایی کنفرانس علمی و نمایشگاه آثار کشورها را از دیگر برنامه‌های جانبی دانست و ادامه داد: برای نخستین‌بار با حضور متخصصان، نگارش اطلس خوشنویسی راه ابریشم در دستور کار قرار می‌گیرد. این نخستین‌بار است که اطلس یک هنر در یونسکو تالیف می‌شود.</p>
      <p>ایوبی با تاکید بر فراتر بودن طرحِ مطرح‌شده درباره‌ نگارش اطلس خوشنویسی، افزود: هنر خوشنویسی را هنر نخست می‌دانیم و در ادامه هنرهایی مانند مینیاتور، تجلید، تذهیب، تشعیر و هنر کتاب نیز در دستور کار قرار می‌گیرند، چون راه ابریشم در مسیر تمدن‌های کهن قرار دارد و همیشه کتاب، نوشتن و دانش در بین این تمدن‌ها مورد احترام بوده و کتاب پیرامون این تمدن‌ها شکل گرفته است.</p>
      <p>دبیرکل کمیسیون ملی یونسکو - ایران با بیان این‌که هنر بر اساس دانش و دانستن معنا و تعریف شده و در اجلاس همدان این ایده توسط ایران مطرح شد که راه ابریشم فقط یک راه تجاری نیست، بلکه راه تبادل فکر و اندیشه نیز بوده، اظهار کرد: اگر می‌خواهیم در بخش میراث ناملموس، پرچم راه ابریشم و ایران را بالا برده و فعال کنیم باید از خوشنویسی شروع کنیم و در ادامه سراغ دیگر هنرهای مربوط به کتاب برویم.</p>
      <p>ایوبی حضور شهر مشهد در این پروژه (خوشنویسی جاده ابریشم) را اتفاقی دانست که آن را کامل می‌کند و تاکید کرد: تلاش می‌کنیم تا شهر مشهد به عنوان شهر امام رضا (ع) و شهر شمس الشموس، به عنوان شهر علم و فرهنگ و دانایی و در عرصه هنر به عنوان شهر هنر کتاب جهان و یونسکو معرفی شود.</p>
      <p>او شهر مشهد را یکی از شهرهای یادگیرنده یونسکو معرفی کرد و گفت: گنجینه‌های آستان قدس و موزه‌ها و مکاتب متعدد در عرصه «هنر کتاب»، از قدیم تا کنون در مشهد شکل گرفته و این امر می‌تواند باعث شود تا آن را به عنوان پایگاه کتاب به دنیا معرفی کنیم. حتی امیدواریم بعد از به سرانجام رساندن این پروژه بتوانیم با کمک شهر مشهد و آستان قدس رضوی موزه خوشنویسی راه ابریشم را تاسیس کنیم.</p>
      <p>او با بیان این‌که می‌توان موزه‌ای با عنوان بزرگترین موزه کتاب جهان با نام یونسکو و راه ابریشم در مشهد مقدس تاسیس کرد، به حضور حداقلی کمیسیون ملی یونسکو در اجلاس عمومی اشاره کرد و افزود: در این اجلاس کارشناسان نظرات خود را گفتند و از ایران نیز دو تن از همکاران کمیسیون ملی حاضر بودند.</p>
      <p>دبیر کل کمیسیون ملی یونسکو ایران همچنین از اعطای هفتمین مرکز بین المللی شماره دو یونسکو به ایران در این اجلاس خبر داد و گفت: با اعلام نظر مثبت اجماع، این اتفاق مصوب شد، همچنین مرکز زلزله‌شناسی بلایای طبیعی به ایران اهدا شد و این هفتمین مرکز بین‌المللی ایران در یونسکو است.</p>
      <p>ایوبی با اشاره به پنجاهمین سالگرد تصویب کنوانسیون مقابله با کالاهای قاچاق و پیشنهادات خوب کشورهای مطرح‌شده در این بخش از جمله مصر، گفت: قطعنامه مطرح‌شده از سوی مصر با حمایت ایران و دیگر کشورها به تصویب رسید.</p>
      <p>او ادامه داد: همچنین در این جلسه پیشنهاد شد مدیرکل یونسکو پس از حصول اطمینان از قاچاق شدن اموال فرهنگی یک کشور، این مهم را رسما اعلام عمومی کند و مسیر برای برگرداندن این کالاها از طریق این اقدام هموار شود که این مهم نیز با حمایت ایران و مصر و هند و دیگر کشورهای بزرگ به تصویب رسید.</p>
      <p>او همچنین درباره‌ ثبت شخصیت‌های مهم کشورهای مختلف در یونسکو توضیح داد: هر دو سال یک بار، قطعنامه‌ای صادر و پرونده کشورها در یونسکو مطرح می‌شود، در ادامه نیز در هر دو سال یک بار کشورها می‌توانند دو شخصیت برجسته خود را که تولد و وفات آنان در مضربی از 50 است معرفی کنند.</p>
      <p>ایوبی خبر داد: سال گذشته هزار و هفتصد و پنجاهمین سالگرد تاسیس جندی شاپور و سال شیخ شهاب‌الدین سهروردی بود. امسال نیز چند پیشنهاد خوب در دست بررسی است که تا هفته‌ آینده و پس از نهایی شدن اعلام می‌شوند.</p>
    </article>
  </body>
</html>