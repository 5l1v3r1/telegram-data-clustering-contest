<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939459/%D8%B3%D8%AA%D8%A7%D8%B1%D9%87-%D8%B3%D8%A7%D8%A8%D9%82-%D8%A7%D8%B3%D8%AA%D9%82%D9%84%D8%A7%D9%84-%DA%A9%D9%87-%D8%AF%D8%B1%D8%AA%D8%B5%D8%A7%D8%AF%D9%81-%D9%85%D8%B1%D8%AF%D9%87-%D8%A8%D9%88%D8%AF-%D8%B2%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ستاره سابق استقلال که درتصادف مرده بود، زنده است!"/>
    <meta property="og:description" content="جالب است که پلیس منطقه چشایر نخواستند که در این مدت صدای ما را بشوند. موضوع این است که با توجه به اتفاقات و شواهدی که وجود داشت و تهدیداتی که می‌شدیم می‌دانستیم که جی لوید زنده است و در تصادف نبوده"/>
  </head>
  <body>
    <article>
      <h1>ستاره سابق استقلال که درتصادف مرده بود، زنده است!</h1>
      <h2>همسر ایرانی جی لوید ساموئل پرده از ادعای خواهرش برداشت</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>جالب است که پلیس منطقه چشایر نخواستند که در این مدت صدای ما را بشوند. موضوع این است که با توجه به اتفاقات و شواهدی که وجود داشت و تهدیداتی که می‌شدیم می‌دانستیم که جی لوید زنده است و در تصادف نبوده</i>
      </p>
      <p>اظهارات خواهر جی لوید ساموئل بازیکن انگلیسی و سابق تیم فوتبال استقلال باردیگر پرونده معمایی و عجیب مرگ وی را به تیتر خیبرها بازگرداند.</p>
      <p>به گزارش تابناک ورزشی، جی لوید ساموئل زنده است! این حرف لسلی آن ساموئل خواهر جی لوید است که بعد از گذشت یک سال و شش ماه از انتشار خبر مرگ این بازیکن فوتبال، این پرونده را تبدیل به معمایی عجیب کرده است. سه شنبه ۲۵ اردیبهشت خبر درگذشت جی لوید ساموئل بازیکن سابق تیم‌های استون ویلا، بولتون، کاردیف سیتی و استقلال در اثر یک سانحه تصادف رانندگی منتشر شد. خبری که خیلی زود و با انتشار حرف‌های هلیا سهیمی همسر ایرانی جی لوید تبدیل به یک معما شد: « جی لوید ساموئل زنده است.» در آن زمان عنوان شد که جی لوید ساموئل بعد از اینکه فرزندش را به مدرسه می‌رساند در جاده چشایر در منچستر، دچار سانحه رانندگی شده است.</p>
      <figure>
        <img src="https://cdn.tabnak.ir/files/fa/news/1398/9/3/1095189_323.jpg"/>
      </figure>
      <p>این خبر که پلیس چشایر اولین بار در اختیار رسانه‌های انگلیسی قرار داد با تقاضای همسر ایرانی و خانواده جی لوید برای آزمایش DNA جسد و ممانعت‌های پلیس ابعاد تازه‌ای پیدا کرد. با وجود پیگیری‌های هلیا سهیمی همسر ایرانی جی لوید، حالا حرف‌های خواهرش شرایط ماجرا را معمایی‌تر می‌کند. لسلی آن در متنی که در صفحه اینستاگرامش منتشر کرده همسر انگلیسی جی لوید ساموئل را به صحنه سازی و کلاهبرداری از بیمه متهم کرده و اعلام کرده که از پلیس چشایر به خاطر اجازه ندادن برای انجام تست DNA از جسد شکایت کرده است.</p>
      <p>هلیا سهیمی همسر ایرانی جی لوید ساموئل که از همان روز‌های اول مرگ این فوتبالیست را باور نکرده و همواره اعلام می‌کرد که او زنده است در این رابطه گفت: « من هر روز با خانواده جی لوید در تماس هستم. در جریان این موضوع بودم و این خبر جدیدی برای من نیست. از سپتامبر سال گذشته من و خانواده جی لوید این مساله را پیگیری می‌کردیم، اما قصدمان این بود که حاشیه سازی نشود. اما این برای اولین بار است که بعد از یک سال و شش ماه خواهر جی لوید رسما اعلام می‌کند که او زنده است. »</p>
      <p>همسر ایرانی ساموئل درباره اینکه چرا پلیس اجازه تست DNA را نداده است، گفت: « شخصا برای خود من جالب است که پلیس منطقه چشایر نخواستند که در این مدت صدای ما را بشوند. موضوع این است که با توجه به اتفاقات و شواهدی که وجود داشت و تهدیداتی که می‌شدیم می‌دانستیم که جی لوید زنده است و در تصادف نبوده است.»</p>
      <p>اما آنچه مساله مرگ یا زنده بودن این بازیکن فوتبال را به یک پرونده معمایی پیچیده بدل کرده این است که در صورتیکه جی لوید ساموئل در آن تصادف نبوده، پس این همه مدت کجاست؟ در صورتی که این فرضیه درست باشد یا او گروگان گرفته شده و یا خودش در این مساله دست داشته است. هلیا سهیمی در این رابطه گفت: «ما هم از اول واقعا نمی‌دانستیم و همیشه قطعه‌هایی از پازل ما کامل نیست. کاشکی می‌توانستیم بفهمیم که خودش این کار را کرده یا نه! آخرین پیامی که من از جی لوید گرفتم ۴ دقیقه قبل از این اتفاق بود.»</p>
      <p>آخرین و مهمترین دادگاه</p>
      <p>بر اساس اعلام همسر ایرانی جی لوید ساموئل قرار است روز‌های ۲۶-۲۷ نوامبر آخرین دادگاه مربوط به این بازیکن برگزار شود:" این آخرین دادگاه است و می‌خواهند پرونده را ببندند. اما اتفاقی که ما می‌خواهیم این است که در دادگاه فیلمی که در ماشین بوده را نشان بدهند هر چند دادگاه گفته است که این کار را نمی‌کند. " سهیمی افزود:" این پرونده در اختیار پلیس چشایر در منچستر است و ما حتی به مجلس انگلیس رفتیم، اما آن‌ها گفتند نتوانسته‌اند کاری انجام بدهند. "</p>
      <p>او افزود:" الان یک سال و شش ماه و چند روز گذشته و از آن زمان روزی چند بار با خانواده جی لوید صحبت می‌کنم. "</p>
      <p>او با اشاره به روزی که این اتفاق رخ داد هم گفت:" من وقتی این خبر را شنیدم در فرودگاه مراکش بودم و آن را باور کردم، اما بعدا با چیز‌هایی که جی لوید برایم از زندگی اش گفته بود پازلی در ذهن من شکل گرفت، ضمن اینکه تا ۲۱ روز اجازه ندادند ما جسد او را ببینیم. دائم در مقابل اصرار ما برای دیدن جسد می‌گفتند الان جای دیگری است یا... "</p>
      <p>سهیمی در ارتباط با همسر جی لوید ساموئل که گفته می‌شود در این ماجرا دست دارد گفت:« من قبلا هم پستی در این ارتباط گذاشتم؛ این خانم مصرف کننده الکل و کوکائین است و من فکر می‌کنم کسی که در روز خاکسپاری قلابی به جای عزاداری شادی می‌کند، می‌تواند دست به کار‌های دیگر هم بزند.»</p>
      <p>او همچنین در این باره که آیا فکر می‌کند ساموئل گروگان گرفته شده گفت:«اینکه یک سال و شش ماه کسی را گروگان بگیرند کمی دور از ذهن است. این موضوع فکر خودم را هم درگیر کرده و نمی‌دانم او را به زور برده یا خودش هم در جریان بوده است. با اطمینان به شما می‌گویم که DNA جسد با جی لوید یکی نیست و اگر اجازه قانونی در این باره صادر شود حقیقت روشن خواهد شد.»</p>
      <p>یک سال و شش ماه دلتنگی</p>
      <p>همسر جی لوید ساموئل درباره روز‌هایی که در یک سال و شش ماه پس از انتشار این خبر گذرانده گفت:" برای من دلتنگی و نگرانی مانده است و به همه قول می‌دهم که جی لوید زنده است. من واقعا از رسانه‌های کشورم ممنون هستم چرا که فقط در ایران این خبر را پوشش دادند و هیچ جای دنیا جرات نکردند با پلیس انگلستان در بیفتند. "</p>
      <p>او با بیان اینکه همسر انگلیسی جی لوید ساموئل می‌تواند در این ماجرا دست داشته باشد گفت:«او مادر سه بچه جی لوید است و جالب اینجا است که از روز اول پخش این خبر می‌گویند که پول نداریم. چطور ممکن است یک ستاره فوتبال پول نداشته باشد آن هم در حالی که همین خانم فردای آن اتفاق یک رنجرور آخرین مدل را خرید. او یک پاکستانی الاصل انگلیسی است و انتخاب جی لوید نبوده است. از همان روز این خانم اجازه نداده است که بچه‌ها با پدر و مادر جی لوید صحبت کنند و ارتباط شان را قطع کرده است.»</p>
    </article>
  </body>
</html>