<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939411/%D8%A2%D9%85%D8%B1%DB%8C%DA%A9%D8%A7-%D8%AE%D8%B7-%D9%84%D9%88%D9%84%D9%87-%D8%B1%D9%88%D8%B3%DB%8C%D9%87-%D9%88-%D8%A7%D8%B1%D9%88%D9%BE%D8%A7-%D8%B1%D8%A7-%D8%AA%D8%AD%D8%B1%DB%8C%D9%85-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="آمریکا خط لوله روسیه و اروپا را تحریم می‌کند"/>
    <meta property="og:description" content="ایالات متحده در نظر دارد تا تحریم‌هایی را علیه خط لوله گاز جریان شمالی دو، بین روسیه و آلمان اعمال کند."/>
  </head>
  <body>
    <article>
      <h1>آمریکا خط لوله روسیه و اروپا را تحریم می‌کند</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>ایالات متحده در نظر دارد تا تحریم‌هایی را علیه خط لوله گاز جریان شمالی دو، بین روسیه و آلمان اعمال کند.</p>
      <p>به گزارش ایبِنا، کنگره ایالات متحده اصلاحاتی در بودجه دفاعی این کشور برای سال ۲۰۲۰ وضع کرده است باید مانع از اجرای پروژه خط لوله جریان شمالی دو شود. این تحریم ها علیه شرکت های درگیر در ساخت خط لوله اعمال خواهند شد.</p>
      <p>جیم ریش، رییس کمیته روابط خارجی سنای آمریکا اعلام کرد: این قدم برداشته خواهد شد، چون پنجره فرصت‌ها درحال بسته شدن است و قسمت بزرگتر پروژه در حال حاضر آماده است. به عقیده وی، این تحریم ها شرکت های عمرانی را متقاعد می‌کند که کار خود را در این پروژه متوقف کنند، زیرا در غیر این صورت ضررهای جدی متحمل می شوند.</p>
      <p>جیم ریش همچنین به Defense News گفت: من فکر می کنم اگر این تحریم ها اجرا شوند، شرکت ها بسته می شوند و روسها اگر موفق شوند، باید به دنبال راه دیگری برای اجرای این پروژه باشند. متن تحریم ها هنوز علنی نشده است، با این حال، به گفته سناتور، نزدیک به لایحه ای خواهد بود که ممنوعیت ورود به ایالات متحده و منجمد کردن دارایی اشخاص درگیر در فروش، اجاره و تهیه کشتی برای اتصال لوله در بخش دریایی پروژه جریان شمالی دو را شامل می شود.</p>
      <p>خط لوله گاز جریان شمالی دو در امتداد کف دریای بالتیک اجرا می شود و تامین کنندگان روسی را با مصرف کنندگان اروپایی متصل می کند. ظرفیت انتقال گاز آن، ۵۵ میلیارد متر مکعب گاز در سال خواهد بود. تکمیل این خط لوله برای پایان سال ۲۰۱۹ برنامه ریزی شده است.</p>
      <p>ایالات متحده تلاش می کند مانع از اجرای این پروژه شود، زیرا قصد دارد گاز طبیعی مایع خود را در اختیار اروپا قرار دهد. آلمان اخیراً اعلام کرد که نیازی به تامین منابع از ایالات متحده ندارد و هشدار داد اگر واشنگتن از برنامه های خود برای مسدود کردن خط لوله صرف نظر نکند، تحریم های تلافی جویانه اعمال خواهد کرد.</p>
    </article>
  </body>
</html>