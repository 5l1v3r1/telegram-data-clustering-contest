<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200719"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="তৃতীয় লিঙ্গের মানুষদের সমানাধিকারের লড়াইয়ে বাম ছাত্ররা"/>
    <meta property="og:description" content="ভারতের রাজনৈতিক দলগুলো তৃতীয় লিঙ্গের মানুষদের দাবি-দাওয়া নিয়ে তেমন সোচ্চার নয়। ভারতীয় সমাজব্যবস্থায় খাতায়-কলমে, আইন-আদালতে পরিবর্তন হলেও রূপান্তরকামীদের নিয়ে এখনো সংকোচের একটা ব্যাপার চলে। আসলে রূপান্তরকামী, সমকামী এই শব্দগুলো এখনো অনেকের কাছেই অচ্ছুৎ হিসেবে বিবেচিত হয়। ২০১৭ সালে জাতীয় মানবাধিকার কমিশনের রিপোর্ট অনুযায়ী, ভারতে ৯৮ শতাংশ রূপান্তরকামী পুরুষ-মহিলা পরিবার থেকে বিচ্ছিন্ন হয়ে পড়েন। ৩৭৭ ধারা অপরাধমুক্ত হওয়ার পরে খানিকটা বদল এসেছে ঠিকই তবে এই সমাজের মানুষগুলোর দাবি-দাওয়ার লড়াই করতে হয় নিজেদেরই। তবে বহু আন্দোলনের ঐতিহ্য সম্পন্ন বাম ছাত্র সংগঠন স্টুডেন্টস ফেডারেশন অব ইন্ডিয়া (এসএফআই) সমস্ত জড়তাকে দূরে সরিয়ে রেখে তৃতীয় লিঙ্গের মানুষদের পাশে আগেই দাঁড়িয়েছে। ‘এলজিবিটি কমিউনিটি’র হয়ে পথেও নেমেছে। তবে এবার তাদের দাবি- দাওয়া আন্দোলনকে এগিয়ে নিয়ে যাওয়ার দায়িত্ব নিয়েছে। আর সেই দায়িত্ব বর্তেছে সংগঠনের সম্পাদকমণ্ডলীর সদস্য অপ্রতীম রায়ের ওপর। অপ্রতীম নিজেও একজন রূপান্তরকামী। রূপান্তরকামী সংগঠনের একজন সক্রিয় সদস্য সে। অপ্রতীম জানিয়েছেন, সমকামিতা এখন ভারতে বৈধ। কিন্তু এদেশে আইনে বদল হলেও মানসিকতা, দীর্ঘদিনের জমে থাকা…"/>
  </head>
  <body>
    <article>
      <h1>তৃতীয় লিঙ্গের মানুষদের সমানাধিকারের লড়াইয়ে বাম ছাত্ররা</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">পরিতোষ পাল</a></address>
      <p>ভারতের রাজনৈতিক দলগুলো তৃতীয় লিঙ্গের মানুষদের দাবি-দাওয়া নিয়ে তেমন সোচ্চার নয়। ভারতীয় সমাজব্যবস্থায় খাতায়-কলমে, আইন-আদালতে পরিবর্তন হলেও রূপান্তরকামীদের নিয়ে এখনো সংকোচের একটা ব্যাপার চলে। আসলে রূপান্তরকামী, সমকামী এই শব্দগুলো এখনো অনেকের কাছেই অচ্ছুৎ হিসেবে বিবেচিত হয়। ২০১৭ সালে জাতীয় মানবাধিকার কমিশনের রিপোর্ট অনুযায়ী, ভারতে ৯৮ শতাংশ রূপান্তরকামী পুরুষ-মহিলা পরিবার থেকে বিচ্ছিন্ন হয়ে পড়েন। ৩৭৭ ধারা অপরাধমুক্ত হওয়ার পরে খানিকটা বদল এসেছে ঠিকই তবে এই সমাজের মানুষগুলোর দাবি-দাওয়ার লড়াই করতে হয় নিজেদেরই। তবে বহু আন্দোলনের ঐতিহ্য সম্পন্ন বাম ছাত্র সংগঠন স্টুডেন্টস ফেডারেশন অব ইন্ডিয়া (এসএফআই) সমস্ত জড়তাকে দূরে সরিয়ে রেখে তৃতীয় লিঙ্গের মানুষদের পাশে আগেই দাঁড়িয়েছে। ‘এলজিবিটি কমিউনিটি’র হয়ে পথেও নেমেছে। তবে এবার তাদের দাবি- দাওয়া আন্দোলনকে এগিয়ে নিয়ে যাওয়ার দায়িত্ব নিয়েছে।</p>
      <p>আর সেই দায়িত্ব বর্তেছে সংগঠনের সম্পাদকমণ্ডলীর সদস্য অপ্রতীম রায়ের ওপর। অপ্রতীম নিজেও একজন রূপান্তরকামী। রূপান্তরকামী সংগঠনের একজন সক্রিয় সদস্য সে। অপ্রতীম জানিয়েছেন, সমকামিতা এখন ভারতে বৈধ। কিন্তু এদেশে আইনে বদল হলেও মানসিকতা, দীর্ঘদিনের জমে থাকা অশিক্ষার ফলে পরিস্থিতি যেই সেই থেকে যায়। রূপান্তরকামীদের এখনো রাস্তায় হাঁ করে দেখেন শহুরে শিক্ষিত লোকজনও। কখনো কখনো উপহাসের পাত্রও হন। রূপান্তরকামীরা একপ্রকার ব্রাত্য। লাঞ্ছনা তো রয়েছেই। অনেকে আবার এটাকে রোগ বলেও অভিহিত করেন। ‘না-জানা’ থাকলে যা হয় আর কি! এটাই নয়, বরং যৌন হেনস্তার মুখেও পড়তে হয় রূপান্তরকামীদের। আর সেই ছবিটাও অত্যন্ত ভয়াবহ। আর তাই অপ্রতীমের ঘোষণা, তৃতীয় লিঙ্গের মানুষ কোথাও অত্যাচারিত হলে, অপমানিত হলে, পাশে রয়েছে এসএফআই। আসলে সংগঠনের পঞ্চাশে পা দিয়ে গতানুগতিক আন্দোলনের বাইরে বেরিয়ে এসে জয়ের স্বপ্নে বদলের আশা দেখছে বাম ছাত্র সংগঠন এসএফআই।</p>
      <p>
        <b>আন্দোলনের নতুন স্লোগান</b>
      </p>
      <p>আন্দোলনের ক্ষেত্রে স্লোগান হিসেবে এতদিন শোনা গেছে জয়হিন্দ, বন্দেমাতরম কিংবা ইনকিলাব জিন্দাবাদ ও লাল সালামের মতো স্লোগানগুলো। তবে সম্প্রতি আন্দোলনের নতুন ভাষ্য হিসেবে শোনা যাচ্ছে জয় ভীম। কলকাতায় কলেজ ক্যাম্পাসগুলোতে কিছুদিন ধরেই এই জয় ভীম স্লোগান ধ্বনিত হচ্ছে। এমনকি কমরেডরাও নিঃসংকোচে ব্যবহার করছেন এই স্লোগানটি। সম্প্রতি কলকাতার একটি কলেজের এক ছাত্র নেতা ভাষণ দিচ্ছিলেন, লড়াইটা আমাদের নিজেদের। তাই সংঘবদ্ধভাবে ছিনিয়ে আনতে হবে আমাদের অধিকার। এরপরেই তিনি যোগ করেন, জয় ভীম কমরেড। প্রেসিডেন্সি কলেজের ছাত্র নির্বাচনের সময়ে ভাষণেও শোনা গেছে জয় ভীম স্লোগানটি। আসলে, দলিত রাজনীতির পাল্লা ভারি হবার ফলেই এই স্লোগানটি ক্রমশ জনপ্রিয় হয়ে উঠেছে।</p>
      <p>প্রেসিডেন্সির এক ছাত্রের কথায়, নিজের পদবি ও জাতিগত পরিচয়কে উপেক্ষা করেই আমি জয় ভীম ব্যবহার করি দেশের দলিত স্বার্থকে গুরুত্ব দিতে। কিন্তু এই স্লোগানের আবির্ভাব হলো কীভাবে? ইতিহাসের তথ্য বলছে, গত শতাব্দীর চল্লিশের দশকে মহারাষ্ট্রে দলিতদের পুকুর ব্যবহারের দাবিতে বাবাসাহেব ভীমরাও আম্বেদকারের নেতৃত্বে সংগঠিত হয়েছিল চৌদাপুকুর সত্যাগ্রহ। সেই সময়ই প্রথম জয় ভীম স্লোগানের উৎপত্তি। আম্বেদকারের মা ভীমাবইয়ের সম্মানেই এই স্লোগানের সূচনা। আর আটের দশকে উত্তরপ্রদেশে কাঁশিরামের নেতৃত্বে দলিতদের আন্দোলনে জয় ভীম স্লোগানটি ব্যাপকভাবে ব্যবহার শুরু হয়েছিল। আর নব্বইয়ের দশকে ভারতের বড় বড় কলেজ ক্যাম্পাসে দলিত ছাত্র সংগঠনের পথ চলাতেও এটি ব্যবহার হয়েছে। আর ২০১৫ সালে হায়দরাবাদে রোহিত ভেমুলার আত্মহত্যাকে কেন্দ্র করে হওয়া আন্দোলনের মূল স্লোগানই ছিল জয় ভীম। কলকাতার রাষ্ট্রবিজ্ঞানের এক অধ্যাপকের মতে, জাতি-রাজনীতি তথা দলিত রাজনীতির প্রতি আস্থা জানিয়েই সম্প্রতি ছাত্র-ছাত্রীরা তাদের ভাষণে ও নিত্যদিনকার আলোচনায় জয় ভীম স্লোগান দিয়ে তৃপ্তি অনুভব করছেন। কখনো বিজেপির জয় শ্রীরাম স্লোগানের পাল্টা হিসেবেও ব্যবহার করা হচ্ছে জয় ভীমকে। আর এ ব্যাপারে বাম, অতিবাম থেকে মধ্যপন্থি সকল মতাদর্শের ছাত্র-ছাত্রীরা ব্যবহার করছেন জয় ভীম স্লোগানটি। এক বামপন্থি ছাত্র সংগঠনের নেতা  বলেছেন, বামপন্থিরা সব সময় ধনী ও দরিদ্রের ফারাকটা খেয়াল রেখেছে। কিন্তু জাতিগত প্রশ্নগুলো এড়িয়ে গিয়েছে। আমরা শ্রেণি ও জাতি উভয়কেই নিচ্ছি। তাই জয় ভীমের সঙ্গে লাল সালামও বলছি।  জানা গেছে, বিশ্বের নানা দেশে জয় ভীম নেটওয়ার্ক তৈরি হয়েছে।</p>
      <p>
        <b>বিনাশের ভূমিকায় ড্রোন</b>
      </p>
      <p>ডেঙ্গু নিয়ে বিব্রত কলকাতা পুর প্রশাসনের পাশাপাশি রাজ্য প্রশাসনও। বর্ষা কেটে গেলেও ডেঙ্গুর প্রাদুর্ভাবে রাজ্যে প্রায় ৫০ হাজার মানুষ আক্রান্ত হয়েছেন। কলকাতাতেও সংখ্যাটা খুব কম নয়। মারাও গিয়েছেন অনেক মানুষ। তবে সংখ্যা গোপনীয় রাখার প্রবণতার ফলে সঠিক মৃত্যুর সংখ্যা জানা যাচ্ছে না। তবে পশ্চিমবঙ্গের মুখ্যমন্ত্রী মমতা বন্দ্যোপাধ্যায় সম্প্রতি বলেছেন ডেঙ্গুতে ২৩ জনের মৃত্যু হয়েছে। কিন্তু ডেঙ্গুর এই প্রাদুর্ভাবের জন্য পারস্পরিক দোষারোপও চলছে।</p>
      <p>নাগরিকরা প্রশাসনের ব্যর্থতা নিয়ে সরব হলেও পুর প্রশাসনের কর্তারা এর পেছনে নাগরিকদের সচেনতার অভাবকেও দায়ী করেছেন। তবে ডেঙ্গুর জন্য দায়ী এডিস মশার লার্ভা খোঁজার কাজটির উপরেই পুর প্রশাসন জোর দিয়েছে। আর এজন্য ড্রোন ব্যবহারের ওপর জোর দেয়া হয়েছে। এই কলকাতা মহানগরে এমন অনেক বহুতল ভবন রয়েছে যেখানে ছাদের উপর আগাছা ও জঞ্জালের ছড়াছড়ি রয়েছে। নির্মীয়মাণ বহুতলের উপরেও রয়েছে পানির আধার। এই সব জায়গাতেই এডিস মশা দিব্যি বংশ বিস্তার করে চলেছে। অথচ পুর কর্মীদের পক্ষে সেই সব জায়গায় হানা দেয়া অত্যন্ত কঠিন। আর তাই এডিস মশার লার্ভার বিনাশের ভূমিকা নিয়েছে ড্রোন।  পেটের মধ্যে মশার লার্ভা মারার তরল নিয়ে বহুতলের ছাদে ছাদে ছড়িয়ে দিচ্ছে সেই তরল। মশা-নিধনকারী ওই ড্রোনের নাম দেয়া হয়েছে ‘বিনাশ’। পুর প্রশাসনের দাবি, এই ধরনের ড্রোন শহরে ডেঙ্গু দমনে বিশেষ ভূমিকা নেবে, যা দেশের মধ্যে কলকাতা পুরসভাতেই প্রথম চালু হলো। পুর কর্তাদের মতে, শহরে এমন অনেক বাড়ি ও দুর্গম জায়গা রয়েছে, যেখানে মশা মারতে পৌঁছতে পারেন না পুরসভার কর্মীরা। সেসব ক্ষেত্রে পাঠানো হচ্ছে ড্রোন। জানা গেছে, পুরসভার এই ড্র্রোন সাধারণ ড্রোনের থেকে বেশ বড়। এতে ‘মাল্টি ফেসিলিটি’ ক্যামেরা রয়েছে। লাগানো আছে চারটি স্প্রিঙ্কলার। নিচে রয়েছে ১৬ লিটার তরলের ট্যাঙ্ক। এর সঙ্গে যুক্ত এক আধিকারিক জানিয়েছেন, ‘বিনাশ’ অনেকটা রোবটের মতো। ২০০ মিটার পর্যন্ত উপরে উঠতে পারে। জলের নমুনাও পরীক্ষা করতে পারবে ওই যন্ত্রটি। ডেপুটি মেয়র তথা মেয়র পারিষদ (স্বাস্থ্য) অতীন ঘোষের বক্তব্য, ডেঙ্গু নিয়ে শুধু আমরা চিৎকার করলে হবে না। নাগরিকদের সচেতন করতে কয়েক জন বিশিষ্টজনকে দিয়ে প্রচার চালাচ্ছি। কিন্তু অন্য বিশিষ্টজনদেরও স্বতঃস্ফূর্তভাবে এগিয়ে আসা উচিত।</p>
      <p>
        <b>দুই বাংলাকে মতি নন্দীর নামে সম্মান</b>
      </p>
      <p>গোলাপি বলে দিন রাতের টেস্ট খেলাকে ঘিরে কলকাতা গোলাপি হয়ে উঠেছে। আর এই গোলাপি শহরেই দুই বাংলাকে এক সূত্রে বেঁধে দিয়েছে প্রয়াণ ক্রীড়া সাংবাদিক ও সাহিত্যিক মতি নন্দীর সম্মানে আয়োজিত পুরস্কার। মতি নন্দী ক্রীড়া সাংবাদিকতার ক্ষেত্রে যেমন একটি ধারার সূচনা করেছেন, তেমনি সাহিত্য ক্ষেত্রে ক্রীড়াবিদদের নিয়ে উপন্যাস-গল্প লিখে নতুন একটি ধারার সূচনা করে গিয়েছেন। এই শহরেই মতি নন্দীর মূর্তিও স্থাপিত হয়েছে। সাহিত্যিক দেবেশ রায় ?মতি নন্দী স্মারক বক্তৃতা করতে গিয়ে বলেছেন, আমাদের প্রজন্মের কোনো লেখকের প্রথম মূর্তি স্থাপিত হয়েছে। এমন একজন বরেণ্য মানুষের সম্মানে গত ১০ বছর ধরে মতি নন্দী সম্মান দিয়ে আসছে ‘?স্পোর্টস অ্যান্ড বিয়ন্ড’ সংস্থা। এ বছর মতি নন্দী? পুরস্কার তুলে দেয়া হয়েছে দুই বাংলার দুই কৃতী মানুষকে। সাহিত্যের জন্য পুরস্কৃত করা হয়েছে বাংলাদেশের বিশিষ্ট লেখিকা সেলিনা হোসেন এবং সাংবাদিকতার জন্য পুরস্কৃত করা হয়েছে বিশিষ্ট সাংবাদিক অনিন্দ্য জানাকে। আর এভাবেই গোলাপি শহরে মিলে গিয়েছে দুই বাংলা। পুরস্কার প্রাপকদের রুপোর দোয়াত ও কলম, উত্তরীয়, মিষ্টি এবং নগদ ৫০ হাজার রুপি দেয়া হয়েছে। পুরস্কার গ্রহণ করে সেলিনা হোসেন সংস্থাকে ধন্যবাদ জানিয়েছেন। আর অনিন্দ্য জানা পুরস্কারের অর্থমূল্য ?প্রান্তবাসী সাংবাদিকদের উন্নয়নের জন্য ব্যয় করার প্রস্তাব করেছেন। এই পুরস্কার প্রদানের অনুষ্ঠানে সাংবাদিক, লেখক, নাট্যকার সকলেই উপস্থিত ছিলেন।</p>
      <p>
        <b>অনাথ মেয়ের মাকে খোঁজার গল্প</b>
      </p>
      <p>সুদূর ফ্রান্স থেকে জন্মদাত্রী মাকে খুঁজতে এসে এক অনাথ মেয়ে সমাজকে বার্তা দিতে চেয়েছেন। তিনি বলেছেন, সব শিশু হয়তো আমার মতো এরকম ভালো বাবা-মা পায় না। ফলে মা-বাবা যেন এভাবে তাদের শিশুকে অনাথ করে না দেন। শিশু কিন্তু নিরপরাধ।? আসলে ৪২ বছর আগে অনাথ হয়ে যাওয়া মেয়ে অ্যাঞ্জিলা ক্যাইয়ো মাকে খুঁজতে কলকাতায় এসেছেন। এখন তিনি ফ্রান্সের নাগরিক। কলকাতার সঙ্গে যোগসূত্রের কথা তিনি জানতে পারেন তাকে দত্তক নেয়া নিঃসন্তান ফরাসী দম্পতির কাছ থেকেই। এক সময় পেয়ে গিয়েছেন জন্মের কাগজও। জন্ম: উত্তর কলকাতার মানিকতলার জে এন রায় হাসপাতালে। জন্মের পর তার মা ?লিলি সিংহ? তাকে ছেড়ে দিয়ে চলে গিয়েছেন। এরপর সাত মাস তার কেটেছিল কলকাতার ‘?মাদার হাউজে’?। সেখানে তাকে দত্তক নিয়েছেন ফ্রান্সের এক দম্পতি।</p>
      <p>সাত মাসের শিশু অ্যাঞ্জিলা তার ফরাসি বাবা অগস্ট ক্যাইয়ো এবং মা মেরি নোয়েলের স্নেহ ভালোবাসাতেই বড় হয়ে উঠেছেন। এখন সে একজন সফল ?ফটোগ্রাফার?। তবে জন্মদাত্রী মাকে দেখার একটা আগ্রহ ভেতরে ভেতরে তাকে সব সময় তাড়িয়ে বেড়াচ্ছে। একদিন কলকাতার হাসপাতালের একটি কাগজ খুঁজে পেয়ে ফেসবুকে যোগাযোগ করেছিলেন কর্তৃপক্ষের সঙ্গে। জানিয়েছিলেন, ওই হাসপাতালেই জন্মেছেন তিনি। ফিরে পেতে চান মাকে। খুঁটিয়ে দেখে সন্তুষ্ট হওয়ার পর হাসপাতাল কর্তৃপক্ষ সহযোগিতা করতে সম্মত হয়েছেন। কলকাতায় এসে অ্যাঞ্জিলা জানিয়েছেন, মায়ের প্রতি কোনো ক্ষোভ নেই। মা যদি রাজি থাকেন, তবে মা?কে নিয়ে ফ্রান্সে ফিরে যেতে চান তিনি। দরকারে মাসহ গোটা পরিবারকে নিয়েই যেতে চান ফ্রান্সে। বিবাহিত অ্যাঞ্জিলার এক ভাই আছে। পন্ডিচেরি থেকে তাকেও দত্তক নিয়েছেন তার ফরাসি বাব-মা। অ্যাঞ্জিলা কলকাতায় এসেই গিয়েছেন সেই হাসপাতালে। যদি মায়ের ঠিকানার কোনো খোঁজ মেলে এই আশায়। আগামী কয়েকদিন কলকাতার বুকে তন্যতন্য করে খঁজবেন মাকে। যদি না পান তাহলে তাকে ফিরে যেতে হবে ঠিকই, তবে মাকে খোঁজার তাড়না হয়তো আবার তাকে টেনে আনবে এই শহরে।</p>
      <p>
        <b>হাওড়া ব্রিজে সুর ও রঙের যাদু</b>
      </p>
      <p>কলকাতার আইকনের সঙ্গে জুড়ে গিয়েছে এই হাওড়া ব্রিজ। যমজ শহর হাওড়া ও কলকাতাকে যুক্ত করতে পুনটুন ব্রিজের পরিবর্তে ১৯৪৩ সালে তৈরি হয়েছিল এই ক্যান্টিলিভার ব্রিজটি। বিশ্বে যে কটি এ ধরনের ব্রিজ রয়েছে তার মধ্যে হাওড়া ব্রিজ অন্যতম। দেশ বিদেশ থেকে বহু মানুষ আসেন এই ব্রিজ দেখতে। বর্তমানে অবশ্য এই ব্রিজের আনুষ্ঠানিক নাম রবীন্দ্র সেতু। এই ব্রিজের রক্ষণাবেক্ষণের দায়িত্ব কলকাতা পোর্ট কমিশনার্সের। এজন্য বছরে অনেক অর্থ খরচ করে রক্ষণাবেক্ষণ করা হয়। কোনো শৈথিল্য নেই সেক্ষেত্রে। সেতুর নিরাপত্তার জন্য ৫৮টি সিসি ক্যামেরা লাগানো হয়েছে। সঙ্গে রয়েছে কলকাতা পুলিশের ২৪ ঘণ্টা নজরদারি। কিছুদিন আগেই কলকাতার এই আইকনটিকে রঙিন আলোয় সাজানো হয়েছে। সন্ধ্যার পর ব্রিজ মায়াবী রূপে উদ্ভাসিত হয়ে ওঠে। জলপথে লঞ্চে করে যাবার সময় এই রঙিন রূপ দেখে সকলে অভিভূত হয়ে পড়েন। এবার সেই সৌন্দর্য্যকে আরো অর্থবহ করে তুলতে সুরের মিশ্রণ ঘটানো হচ্ছে। পরীক্ষমূলকভাবে শুরু হয়েছে সেই কাজ। জ্বলে উঠছে একের পর এক নানা রঙের আলো। বাজছে সুর। আলোতে সেতুর ওপর ফুটে ওঠা ছায়া সেতুকে দিচ্ছে এক আলাদা রূপ। দেখে নেয়া হচ্ছে কোন রঙের আলোতে সেতু আরো সুন্দর হয়ে ওঠে। বন্দর কর্তৃপক্ষ সূত্রে জানা গেছে, রঙ বা সুরের সবকিছু খুঁটিয়ে বিচার করার পরেই ‘লাইট অ্যান্ড সাউন্ড’? চূড়ান্তভাবে চালু করা হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>