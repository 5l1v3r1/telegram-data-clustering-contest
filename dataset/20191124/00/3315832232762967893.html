<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c2b0a599d47af8f6/vladimir-putin-invita-partidul-aflat-la-putere-in-deficit-de-imagine-sa-si-asume-responsabilitatile.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Vladimir Putin invită partidul aflat la putere, în deficit de imagine, să-şi asume responsabilităţile"/>
    <meta property="og:description" content="Preşedintele rus Vladimir Putin a invitat sâmbătă partidul aflat la putere în Rusia - în scădere de popularitate, cu un scor electoral sub aşteptările Kremlinului şi reunit în congres- să-şi asume responsabilităţile şi să"/>
  </head>
  <body>
    <article>
      <h1>Vladimir Putin invită partidul aflat la putere, în deficit de imagine, să-şi asume responsabilităţile</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jurnal.md</a></address>
      <p>
        <b>Preşedintele rus Vladimir Putin a invitat sâmbătă partidul aflat la putere în Rusia - în scădere de popularitate, cu un scor electoral sub aşteptările Kremlinului şi reunit în congres- să-şi asume responsabilităţile şi să "răspundă problemelor oamenilor" pentru a redeveni maşinăria câştigătoare de altădată, notează Agerpres.</b>
      </p>
      <p>La complexul VDNH - Expoziţia Realizărilor Economiei Naţionale, parcul moscovit deschis în 1939 pentru a glorifica realizările comunismului şi reînnoit cu cheltuieli mari în 2014- Vladimir Putin a ţinut un discurs în faţa a 2.000 de delegaţi, între care numeroşi guvernatori regionali, deputaţi şi senatori şi premierul Dmitri Medvedev, liderul partidului Rusia Unită.</p>
      <p>"Trebuie să găsiţi şi să ridicaţi voi înşivă problemele presante, fără aştepta" un consemn din partea Kremlinului, a cerut Putin de la tribună. "Încercaţi să rezolvaţi problemele voi înşivă", a continuat el, citând ca exemple spitalele în stare precară şi şcolile supraaglomerate.</p>
      <p>"Trebuie să vedeţi pe teren tot ceea ce responsabilii nu văd. Căutaţi soluţii!", a adăugat Putin, care nu este în mod oficial membru al partidului pe care l-a fondat în 2001.</p>
      <p>Rusia Unită înregistrează un deficit de imagine pe fondul stagnării economice şi a unei reforme nepopulare a sistemului de pensii. Congresul de sâmbătă îi va servi pentru a pregăti alegerile legislative din 2021, desemnând o echipă de campanie şi lansându-se cu mult timp înainte.</p>
      <p>Vladimir Putin a subliniat "imensa importanţă" a acestor alegeri pentru viitorul partidului, cerându-le membrilor săi să facă astfel încât "oamenii să resimtă schimbările pozitive în viaţa lor".</p>
      <p>"Susţinătorii noştri nu au dreptul moral să nu-şi finalizeze lucrurile, să se eschiveze, să se ascundă în spatele unor promisiuni deşarte, al populismului, să-şi disimuleze eşecul şi incompetenţa", a mai spus el.</p>
      <p>Prezenţa preşedintelui rus nu este nici pe departe simbolică. Intenţia lui este de a dinamiza formaţiunea plafonată la 32,6% din intenţiile de vot, departe de cele 54% obţinute la alegerile din 2016, potrivit ultimului sondaj al Institutului public VŢIOM.</p>
      <p>Chiar dacă oficial nu este membru al partidului, "Putin estimează că nu există o alternativă la Rusia Unită, că este partidul de care are nevoie", notează analista Tatiana Stanovaia, fondatoarea think tank-ului R.Politic.</p>
      <p>Preşedintele rus, care întruneşte 70% de opinii favorabile, vrea în special să reintroducă disciplina în rândurile partidului după ce numeroase cadre au dorit să se distanţeze de acesta, prezentându-se ca "independenţi" la alegerile locale din septembrie pentru a evita să fie afectaţi de scăderea de popularitate a Rusiei Unite.</p>
      <p>Reprezentanţii partidului au înregistrat mai multe eşecuri, în special la Moscova.</p>
      <p>Insuccesele Rusiei Unite dezvăluie o altă problemă importantă: dificultatea de a ancora sistemul politic în afara figurii omului providenţial, Vladimir Putin.</p>
      <p>"Este puţin probabil ca Rusia Unită să supravieţuiască fondatorului său", opinează Konstantin Kalacev, potrivit căruia principala funcţie a partidului este de a "servi drept paratrăsnet" preşedintelui.</p>
      <p>"El îşi asumă toate păcatele puterii, este vinovat de toate: birocraţie, corupţie, scăderea veniturilor populaţiei. Vinovat este partidul, dar nu Putin. Rusia Unită este percepută ca formaţiunea 'escrocilor şi hoţilor' ( potrivit sloganului lansat de opozantul Aleksei Navalnîi), dar Putin este sacru", continuă analistul.</p>
      <p>În opinia experţilor, Rusia Unită este în prezent o anexă a Kremlinului, neaducând nici idei, nici strategie şi fiind inutilă între două perioade electorale. Secretarul general al partidului, Andrei Turciak, a promis în acest context o reînnoire a structurilor formaţiunii, cu numirea unor conducători noi.</p>
      <p>Dar, potrivit Tatianei Stanovaia, dacă Kremlinul înţelege că "partidul are nevoie să fie salvat", el "subestimează" gravitatea situaţiei, în timp ce o serie de 15 alegeri regionale sunt prevăzute să aibă loc în 2020.</p>
      <p>Conform expertei, nicio mare reformă a Rusiei Unite nu va putea să aibă loc atât timp cât intenţiile lui Vladimir Putin după 2024, dată la care i se încheie actualul mandat de preşedinte, nu vor fi cunoscute.</p>
    </article>
  </body>
</html>