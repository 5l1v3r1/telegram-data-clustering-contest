<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/cesi-budou-o-finalovy-turnaj-davisova-poharu-bojovat-se-slovenskem-27415/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Češi budou o finálový turnaj Davisova poháru bojovat se Slovenskem"/>
    <meta property="og:description" content="Čeští tenisté se premiérově v Davisově poháru utkají se Slovenskem. Ke kvalifikačnímu utkání o postup na finálový turnaj v Madridu 2020 pojede tým kapitána Jaroslava Navrátila na půdu soupeře. Hrát se bude 6. a 7. března."/>
  </head>
  <body>
    <article>
      <h1>Češi budou o finálový turnaj Davisova poháru bojovat se Slovenskem</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Ondřej Jirásek, TenisPortal.cz, ČTK</a></address>
      <p>
        <b>Čeští tenisté se premiérově v Davisově poháru utkají se Slovenskem. Ke kvalifikačnímu utkání o postup na finálový turnaj v Madridu 2020 pojede tým kapitána Jaroslava Navrátila na půdu soupeře. Hrát se bude 6. a 7. března.</b>
      </p>
      <p>"Je to los, který brát musíme, ale nehrajeme doma. Bude to první prestižní česko-slovenské derby. Nemusíme cestovat daleko, prostředí v (bratislavském) Národním tenisovém centru známe, takže se na utkání budeme těšit," řekl Navrátil v nahrávce pro média.</p>
      <p>Čeští tenisté, trojnásobní vítězové "salátové mísy", loni v kvalifikaci prohráli doma s Nizozemskem a na podzim zvládli baráž v Bosně a Hercegovině. Ve Fed Cupu už došlo na čtyři vzájemné duely a Češky pokaždé uspěly.</p>
      <p>Dá se očekávat, že Navrátil bude znovu spoléhat na Jiřího Veselého a mladíky v čele s letošním vítězem juniorky na US Open Jonášem Forejtkem, který v Bosně a Hercegovině rozhodl za nerozhodného stavu o výhře českého týmu.</p>
      <p>Slováci si zahráli po rozdělení Československa ve finále Davis Cupu jednou, v roce 2005 nestačili v Bratislavě po boji 2-3 na Chorvatsko. V letošní kvalifikaci Slováci vedli po čtyřhře 2-1 nad Kanadou, ale v závěrečných dvouhrách o postup přišli. A Kanaďané se teď v Madridu dostali překvapivě do finále. V baráži Slováci udolali Švýcary.</p>
      <p>Nejvýše postaveným slovenským hráčem je 109. Norbet Gombos, o místo za ním je Andrej Martin. V týmu kapitána Dominika Hrbatého se objevují Martin Kližan, někdejší čtyřiadvacátý hráč světa, Filip Polášek či Filip Horanský.</p>
      <p>"Hráče mají vyrovnané, nemají (stejně) jako my hráče ve stovce. Mají i velice kvalitního debla Plášek - Zelenay. Bude záležet na momentální formě. Nejdůležitější bude forma našich hráčů a naladit je, abychom uspěli a postoupili," konstatoval Navrátil.</p>
      <p>Z kvalifikace postoupí dvanáct družstev. Jistotu finálového turnaje v příštím roce mají letošní semifinalisté Španělsko, Kanada, Velká Británie a Rusko a na osmnáct týmů je doplní držitelé divokých karet Francouzi a Srbové.</p>
      <table>
        <tr>
          <th>
            <b>LOS KVALIFIKACE O FINÁLOVÝ TURNAJ DAVIS CUPU 2020</b>
          </th>
        </tr>
        <tr>
          <td>Chorvatsko - vítěz souboje Pákistán - Indie</td>
        </tr>
        <tr>
          <td>Maďarsko - Belgie</td>
        </tr>
        <tr>
          <td>Kolumbie - Argentina</td>
        </tr>
        <tr>
          <td>USA - Uzbekistán</td>
        </tr>
        <tr>
          <td>Austrálie - Brazílie</td>
        </tr>
        <tr>
          <td>Itálie - Korea</td>
        </tr>
        <tr>
          <td>Německo - Bělorusko</td>
        </tr>
        <tr>
          <td>Kazachstán - Nizozemsko</td>
        </tr>
        <tr>
          <td>
            <b>Slovensko - Česko</b>
          </td>
        </tr>
        <tr>
          <td>Rakousko - Uruguay</td>
        </tr>
        <tr>
          <td>Japonsko - Ekvádor</td>
        </tr>
        <tr>
          <td>Švédsko - Chile</td>
        </tr>
        <tr>
          <td/>
        </tr>
        <tr>
          <td>
            <i>* domácí týmy jsou uvedeny jako první</i>
          </td>
        </tr>
      </table>
    </article>
  </body>
</html>