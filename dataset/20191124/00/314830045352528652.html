<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939496/%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ثبت نام طرح حمایت معیشتی آغاز شد"/>
    <meta property="og:description" content="مدیر کل تعاون، کار و رفاه اجتماعی مازندران از آغاز ثبت تقاضای حمایت معیشتی با شماره گیری کد #۶۳۶۹* خبر داد."/>
  </head>
  <body>
    <article>
      <h1>ثبت نام طرح حمایت معیشتی آغاز شد</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>مدیر کل تعاون، کار و رفاه اجتماعی مازندران از آغاز ثبت تقاضای حمایت معیشتی با شماره گیری کد #۶۳۶۹* خبر داد.</i>
      </p>
      <p>به گزارش تابناک به نقل از ایسنا کامران اصغری در جمع خبرنگاران با بیان اینکه ثبت تقاضای حمایت معیشتی در چهار مرحله مختلف انجام می‌شود، اظهار کرد: تمام سرپرست خانوار‌ها که در آخرین پرداخت مشمول سبد حمایتی نشده‌اند و خود را واجد شرایط می‌دانند، می‌توانند از امروز ۳ آذرماه درخواست شماره ملی سرپرست خانوار خود را به کد دستوری #۶۳۶۹* (باید کدملی و شماره همراه اعلام شده بنام سرپرست خانوار باشد) ارسال کنند و در مدت ۲۴ ساعت برای آن‌ها کد رهگیری ارسال می‌شود.<br/><br/>وی دریافت پیامک شمول یا عدم شمول و راهنمایی ثبت درخواست در سامانه حمایت همراه با کد رهگیری یا شماره حساب ظرف ۲۴ ساعت و مراجعه به سامانه (hemayat.mcls.gov.ir) را از مراحل درخواست بسته حمایتی اعلام کرد و گفت: ثبت درخواست با وارد کردن کد ملی و کد رهگیری یا شماره حساب یارانه از روز سه شنبه ۵ آذرماه آغاز می‌شود.<br/><br/>مدیرکل تعاون، کار و رفاه اجتماعی مازندران با اشاره به اینکه اطلاعات خانوار و اعلام نتیجه نهایی ظرف ۲۰ روز بررسی و از طریق پیامک اطلاع داده می‌شود، خاطرنشان کرد: پرداخت بسته حمایتی هر دوماه در نوبت‌های بعدی در صورت مشمول شدن از اول دی ماه جامانده‌های ثبت نام یارانه و محذوفین سال‌های گذشته به صورت سامانه‌ای ثبت‌نام می‌شوند.<br/><br/>اصغری ادامه داد: محذوفین یارانه در سال جاری بعد از رفع شدن مشکل اینترنت می‌توانند اعتراض خود را از طریق سامانه yaraneh ۱۰ پیگیری کنند.<br/><br/>وی درباره انجام فرآیند رسیدگی به صورت غیرحضوری یادآور شد: با توجه به اینکه تدابیر لازم برای بررسی غیرحضوری درخواست متقاضیان درنظر گرفته شده است، نیاز به هیچگونه مراجعه حضوری به ادارات کل تعاون، کار و رفاه اجتماعی در استان‌ها و زیر مجموعه‌های آن نظیر سازمان تامین اجتماعی، صندوق بازنشستگی کشوری، سازمان بهزیستی، صندوق بیمه اجتماعی روستائیان و عشایر و سایر نهاد‌ها مانند استانداری، فرمانداری، بخشداری و کمیته امداد امام خمینی (ره) نیست.</p>
    </article>
  </body>
</html>