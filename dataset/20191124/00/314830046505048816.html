<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939500/%D8%AC%D9%88%D8%A7%D8%AF%DB%8C%E2%80%8C%D8%A2%D9%85%D9%84%DB%8C-%D8%A7%D9%85%D9%86%DB%8C%D8%AA-%D8%AF%D8%A7%D8%B1%DB%8C%D9%85-%D8%A7%D9%85%D8%A7-%D8%A7%D8%AE%D8%AA%D9%84%D8%A7%D8%B3%E2%80%8C%D9%87%D8%A7-%DA%A9%D8%B4%D9%88%D8%B1-%D8%B1%D8%A7-%D9%81%D9%84%D8%AC-%DA%A9%D8%B1%D8%AF%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="جوادی‌آملی: امنیت داریم، اما اختلاس‌ها کشور را فلج کرده"/>
    <meta property="og:description" content="آیت الله العظمی جوادی آملی گفتند: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آن‌ها ببندد.به گزارش تابناک به نقل ازشفقنا، مرجع تقلید شیعیان در دیدار حجت الاسلام و المسلمین سید علیرضا ادیانی رئیس سازمان عقیدتی سیاسی نیروی انتظامی ضمن قدردانی از تلاش‌های نیروی انتظامی در مهار اغتشاشات اخیر کشور، اظهار داشتند: قرآن کریم روی مساله امنیت بسیار تاکید دارد تا جایی که اولین و مهمترین نیاز مردم را «اقتصاد» و «امنیت» معرفی می‌کند؛ «الَّذی أَطعَمَهُم مِن جوعٍ وَآمَنَهُم مِن خَوفٍ» پیام این آیه این است که هر دوی این مسائل باید در کنار هم تأمین شود.ایشان ادامه دادند: به لطف الهی این کشور دارای امنیت است، اما در بخش اقتصاد، دچار مشکلاتی هستیم و علت اصلی آن این است که اختلاس‌های نجومی، کشور را فلج کرده؛ درست است که خداوند روزی ما را به اندازه کافی و حتی بیش از نیازمان به ما عطا کرده، اما برخی در کشور، دهه غارت و چپاول به راه انداختند که قهراً نتیجه آن، آسیب دیدن اقتصاد کشور است و کشوری که اقتصادش آسیب ببیند در معرض…"/>
  </head>
  <body>
    <article>
      <h1>جوادی‌آملی: امنیت داریم، اما اختلاس‌ها کشور را فلج کرده</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>آیت الله العظمی جوادی آملی گفتند: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آن‌ها ببندد.<br/><br/>به گزارش تابناک به نقل ازشفقنا، مرجع تقلید شیعیان در دیدار حجت الاسلام و المسلمین سید علیرضا ادیانی رئیس سازمان عقیدتی سیاسی نیروی انتظامی ضمن قدردانی از تلاش‌های نیروی انتظامی در مهار اغتشاشات اخیر کشور، اظهار داشتند: قرآن کریم روی مساله امنیت بسیار تاکید دارد تا جایی که اولین و مهمترین نیاز مردم را «اقتصاد» و «امنیت» معرفی می‌کند؛ «الَّذی أَطعَمَهُم مِن جوعٍ وَآمَنَهُم مِن خَوفٍ» پیام این آیه این است که هر دوی این مسائل باید در کنار هم تأمین شود.<br/><br/>ایشان ادامه دادند: به لطف الهی این کشور دارای امنیت است، اما در بخش اقتصاد، دچار مشکلاتی هستیم و علت اصلی آن این است که اختلاس‌های نجومی، کشور را فلج کرده؛ درست است که خداوند روزی ما را به اندازه کافی و حتی بیش از نیازمان به ما عطا کرده، اما برخی در کشور، دهه غارت و چپاول به راه انداختند که قهراً نتیجه آن، آسیب دیدن اقتصاد کشور است و کشوری که اقتصادش آسیب ببیند در معرض خطراتی، چون غارت و ناامنی است.<br/><br/>آیت الله جوادی آملی خاطر نشان کردند: حضرت امیر علیه السلام در نامه‌ای به مردم مصر بیان داشتند خواب سیاسی، خواب امنیتی، خواب اطلاعاتی، در چشم شما باید در حد مزمزه باشد، هرگز نگذارید خواب غفلت از محدوده چشم شما فراتر برود و وارد محدوده هوشیاریتان شود، چون دشمن شما هرگز نمی‌خوابد و همواره بیدار است و لذا مفهوم غفلت این است که ندانیم بیگانه در حال تدارک چه توطئه‌ای است!<br/><br/>ایشان ادامه دادند: وظیفه اصلی نیروی انتظامی جلوگیری از بروز اغتشاشات است و باید با اشراف اطلاعاتی خود، پیش از آنکه اغتشاشگران راه بر این نیرو ببندند، نیروی انتظامی راه را بر آن‌ها ببندد، در واقع نیروی انتظامی نیروی دفع فتنه است و نه نیروی رفع فتنه!<br/><br/>مرجع تقلید شیعیان ابراز داشتند: دشمنان این کشور و در رأس آن‌ها آمریکا و اسرائیل همواره در حال توطئه و نیرنگ علیه ما هستند، لذا ضمن تشکر و قدردانی از زحمات نیروی انتظامی و پاسداشت خون پاک شهدای حوادث اخیر، از شما می‌خواهیم که دستگاه اطلاعاتی شما محققانه و عالمانه توسعه و پیشرفت بیشتری نماید.<br/><br/>در ابتدای این دیدار رئیس سازمان عقیدتی سیاسی ناجا گزارشی از اقدامات پلیس در برخورد با آشوبگران و اغتشاشگران حوادث اخیر، خدمت معظم له ارائه نمود.</p>
    </article>
  </body>
</html>