<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/fedorov-ozvuchiv-dvi-golovni-meti-mincifri-na-2020-rik-330712_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T00:19:00+00:00"/>
    <meta property="og:title" content="Федоров озвучив дві головні мети Мінцифри на 2020 рік"/>
    <meta property="og:description" content="У Мінцифри презентують перші проекти в смартфоні: електронний паспорт і водійські права."/>
  </head>
  <body>
    <article>
      <h1>Федоров озвучив дві головні мети Мінцифри на 2020 рік</h1>
      <h2>У Мінцифри презентують перші проекти в смартфоні: електронний паспорт і водійські права.</h2>
      <address>
        <time datetime="2019-11-24T00:19:00+00:00">24 Nov 2019, 00:19</time>
      </address>
      <p>Міністр цифрової політики Михайло Федоров розповів, що вже на початку наступного року в Україні запустять <b><a href="https://dt.ua/UKRAINE/ukrayincyam-dozvolili-fotografuvatisya-na-pasport-v-golovnomu-ubori-330634_.htmll">електронний паспорт громадянина</a></b>, яким можна буде користуватися за допомогою смартфона. Про це він розповів в <a href="https://www.radiosvoboda.org/a/30287351.html">інтерв'ю</a> Радіо Свобода.</p>
      <p>Федоров розповів, що уряд найближчим часом планує оцифровувати всі документи, починаючи від водійських прав і техпаспорта в паспорт громадянина.</p>
      <p>"Ми хочемо змінити мислення наших людей, ми хочемо зробити так, щоб через рік всі не думали про пластик, а могли спокійно пересуватися по країні, маючи просто смартфон", - пояснив він.</p>
      <p>За його словами, запуск електронного паспорта планується на початку 2020 року.</p>
      <p>Друга мета Мінцифри - покрити інтернетом всю Україну - і мобільним, і швидкісним. На сьогодні це покриття досягає 70%. А вже в наступному місяці представлять мобільний додаток "Дія", "Держава в смартфоні". І перші проекти в смартфоні - водійські права, техпаспорт на авто.</p>
      <p>"І досить скоро, вже в наступному релізі, вже будуть електронні студентські, електронні посвідчення пенсіонера. І потім почнеться ера трансформації електронних послуг в смартфон. Почнемо ми, мабуть, з прописки електронної, зміни місця реєстрації, отримання пенсії і так далі. Також ми в грудні представляємо дуже важливий проект для нас - це "кабінет забудовника". Це коли людина хоче щось побудувати, вона зможе подати документи, повідомити державу про те, що вона почала будівництво в електронному форматі і без участі жодного чиновника", - розповів Федоров.</p>
      <p>    У вересні Кабінет міністрів <b><a href="https://dt.ua/POLITICS/kabmin-shvaliv-perehid-na-elektronniy-dokumentoobig-322576_.html">прийняв рішення про остаточний перехід </a></b>від паперового до електронного документообігу. За словами міністра КМУ Дмитра Дубілета, перехід на електронний обмін документами істотно скоротить час на доставку та обробку кореспонденції. І стане першим кроком до обіцяної командою президента Володимира Зеленського цифровізації держави.</p>
      <p>У свою чергу прем'єр-міністр Олексій Гончарук заявляв про те, що <a href="https://dt.ua/ECONOMICS/2020-rik-stane-rokom-totalnoyi-cifrovizaciyi-ukrayini-goncharuk-322355_.htmll"><b>наступний рік стане роком тотальної цифровізації України</b></a>, а після 2020 року держава має бути повністю в смартфоні.</p>
      <p>Детальніше про перспективи реалізації ідеї Зеленського про державу в смартфоні читайте в статті Андрія Паливоди <b><a href="https://dt.ua/macrolevel/derzhava-v-smartfoni-garna-ale-daleka-vid-realizaciyi-ideya-324756_.html">"Держава в смартфоні": хороша, але далека від реалізації ідея"</a> </b>в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>