<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-come-evolvere-yamask-in-runerigus-cofagrigus.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Pokémon Spada e Scudo: come evolvere Yamask in Runerigus e Cofagrigus"/>
    <meta property="og:description" content="Volete conoscere tutti i segreti di Runerigus e Cofagrigus, le due evoluzioni di Yamask? Allora la nostra guida fa proprio al caso vostro.. Così come Farfetch'd, anche lo Yamask di Pokémon Spada e..."/>
  </head>
  <body>
    <article>
      <h1>Pokémon Spada e Scudo: come evolvere Yamask in Runerigus e Cofagrigus</h1>
      <h2>Volete conoscere tutti i segreti di Runerigus e Cofagrigus, le due evoluzioni di Yamask? Allora la nostra guida fa proprio al caso vostro.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <h3>Indice</h3>
      <ul>
        <li>
          <a href="https://multiplayer.it/soluzioni/pokemon-spada-e-scudo-come-evolvere-yamask-in-runerigus-cofagrigus.html#dove-catturare-yamask">Dove catturare Yamask</a>
        </li>
        <li>
          <a href="https://multiplayer.it/soluzioni/pokemon-spada-e-scudo-come-evolvere-yamask-in-runerigus-cofagrigus.html#come-ottenere-runerigus">Come ottenere Runerigus</a>
        </li>
        <li>
          <a href="https://multiplayer.it/soluzioni/pokemon-spada-e-scudo-come-evolvere-yamask-in-runerigus-cofagrigus.html#come-ottenere-cofagrigus">Come ottenere Cofagrigus</a>
        </li>
      </ul>
      <p>Così come Farfetch'd, anche lo <b>Yamask</b> di <b>Pokémon Spada e Scudo</b> è decisamente differente da come se lo ricordano i fan di vecchia data. Lo Yamask di Unima è di tipo spettro e si evolve in <b>Cofagrigus</b>, mentre la forma di Galar è tipo Spettro/Terra e si evolve in <b>Runerigus</b>, a patto di rispettare delle particolari condizioni.<br/><br/>In questa guida vi spiegheremo come ottenere uno Yamask e come farlo evolvere in Runerigus e Cofagrigus.</p>
      <figure>
        <img src="https://multiplayer.net-cdn.it/thumbs/images/2019/11/23/runerigus_cofagrigus_jpg_1400x0_q85.jpg"/>
      </figure>
      <anchor name="dove-catturare-yamask">
        <h3>Dove catturare Yamask</h3>
        <p>Yamask può essere catturato solo ed esclusivamente nel <b>Percorso 6</b>. Visiterete questo luogo dopo aver ottenuto la terza medaglia e aver visitato Knuckleburgh. Lo vedrete aggirarsi nelle zone con l'erba alta.<br/><br/>Non si tratta di un Pokémon particolarmente forte o sfuggevole quindi aggiungerlo alla vostra collezione sarà relativamente semplice. Se volete ottenere sia Runerigus che Cofagrigus vi consigliamo di catturare due esemplari.</p>
        <anchor name="come-ottenere-runerigus">
          <h3>Come ottenere Runerigus</h3>
          <p>Per evolvere il vostro Yamask di Galar in <b>Runerigus</b> purtroppo non basterà farlo salire di livello, ma bensì soddisfare delle condizioni alquanto bizzarre. Quello che dovrete fare infatti è far subire al vostro Pokémon almeno <b>49 PS di danno</b> e poi portarlo sotto un arco di pietra situato nella Conca delle Sabbie nelle Terre Selvagge.<br/><br/>Tenete a mente che i 49 PS di danno o più che il Pokémon deve subire devono essere <b>causati da un singolo attacco</b>. Inoltre questo non dovrà essere un colpo multiplo, come Furia, Doppiocalcio e via dicendo.<br/><br/>Assicuratevi che il vostro Pokémon sia in piena salute (e che ovviamente abbia più di 49 PS) e assegnategli un <b>Focalnastro</b>. Si tratta di uno strumento particolarmente utile in questo caso: se il Pokémon ha tutti PS eviterà un K.O. da qualsiasi attacco, rimanendo con 1 PS. Non è un oggetto assolutamente indispensabile, sia chiaro, ma vi renderà la vita molto più semplice. Lo otterrete in regalo dall'uomo che vive nella casa a sinistra del Centro Pokémon di Knuckleburgh dopo un breve scontro.<br/><br/>A questo punto il nostro consiglio è quello di cercare un Pokémon in grado di arrecare al vostro Yamask più di 49 punti danno con un singolo attacco. Nel nostro caso abbiamo optato per un Corviknight di livello 60 che si aggirava a Lago Milotic Nord, ma le Terre Selvagge pullulano di Pokémon fortissimi quindi avete l'imbarazzo della scelta. Una volta che Yamask avrà subito un attacco da 49 o più punti danno fuggite (preferibilmente utilizzando una Poké Bambola). Ovviamente non dovrete assolutamente curare il Pokémon.<br/><br/>Ora dirigetevi alla Conca delle Sabbie e passate sotto l'<b>arco di pietra</b> che vedete nell'immagine qua sotto. Una volta fatto il vostro Yamask di Galar si evolverà in Runerigus!</p>
          <figure>
            <img src="https://multiplayer.net-cdn.it/thumbs/images/2019/11/23/arco_di_pietra_jpg_1400x0_q85.jpg"/>
          </figure>
          <anchor name="come-ottenere-cofagrigus">
            <h3>Come ottenere Cofagrigus</h3>
            <p>Potrete ottenere un <b>Cofagrigus</b> in Pokémon Spada e Scudo solo ed esclusivamente facendolo evolvere da uno Yamask proveniente dalla regione di Unima, che purtroppo non potrete incontrare allo stato selvatico. Fortunatamente esiste un NPC che sarà ben disposto a scambiare con voi uno Yamask di Unima per uno di Galar.<br/><br/>Dirigetevi alla Palestra di Piquedilly (quello della quinta medaglia per intenderci) e cercate una bambina con addosso un costume da Eevee. Parlatele e accettate di fare lo scambio, grazie al quale otterrete uno Yamask di Unima.<br/><br/>A questo punto non vi resta che portare il Pokémon al <b>livello 34</b> e questo si evolverà in Cofagrigus.</p>
          </anchor>
        </anchor>
      </anchor>
    </article>
  </body>
</html>