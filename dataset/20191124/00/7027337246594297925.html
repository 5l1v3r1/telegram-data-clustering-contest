<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699812/%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%A7%D8%B2-%D9%85%D8%B1%D8%AF%D9%85-%D8%A8%D9%87-%D8%AF%D9%84%DB%8C%D9%84-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="عذرخواهی وزیر ارتباطات از مردم به دلیل قطع اینترنت"/>
    <meta property="og:description" content="وزیر ارتباطات و فناوری اطلاعات در ارتباطی ویدیویی از عموم مردم به دلیل قطع اینترنت و مشکلات ناشی از آن در یک هفته اخیر عذرخواهی کرد."/>
  </head>
  <body>
    <article>
      <h1>عذرخواهی وزیر ارتباطات از مردم به دلیل قطع اینترنت</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039936_444.jpg"/>
      </figure>
      <p>وزیر ارتباطات و فناوری اطلاعات در ارتباطی ویدیویی از عموم مردم به دلیل قطع اینترنت و مشکلات ناشی از آن در یک هفته اخیر عذرخواهی کرد.</p>
      <p>به گزارش ایرنا «محمدجواد آذری جهرمی» در این ویدیو که شنبه شب در شبکه های اجتماعی انتشار یافت، اظهار کرد: قطع شبکه بین‌المللی اینترنت مشکلات بسیاری را در زندگی مردم ایجاد کرد و از مشکلات عدیده ایجاد شده در یک هفته اخیر به واسطه تماس‌های فراوان مطلع هستم.</p>
      <p>به گفته وی،‌ خانواده‌های خارج کشور از حال عزیزانشان در ایران باخبر نشدند و دانشجویان و اساتید که در این مدت از دسترسی به منابع علمی بین‌المللی محروم بودند و برخی شرکت‌های صادراتی و وارداتی نیز دچار خسارت شدند.</p>
      <p>وی ادامه داد: مسؤولیت خطیر حفظ امنیت و آرامش کشور با مراجع عالی امنیتی است و تصمیم محدودیت اینترنت به دلیل حفظ آرامش جامعه اخذ و به اپراتورها ابلاغ شد؛ به عنوان وزیر ارتباطات، دغدغه حفظ دسترسی آحاد مردم و تأمین نیاز کارهای مبتنی بر کسب کار اینترنتی را داشتم و معتقدم زندگی بدون فضای مجازی و شبکه جهانی قابل تصور نیست.</p>
      <p>آذری جهرمی با اشاره به اقدامات انجام شده از سوی وزارت ارتباطات و فناوری اطلاعات، تأکید کرد: برای گردش آزاد اطلاعات و جلوگیری از اختلال در فعالیت خبرنگاران برای جمع زیادی از آنان دسترسی به اینترنت ایجاد شد؛ همچنین اغلب دفاتر خبرگزاری‌ها، سایت‌های خبری و روزنامه‌ها را به اینترنت متصل کردیم.</p>
      <p>وزیر ارتباطات و فناوری اطلاعات افزود: در مرحله بعد، برای آنکه کسب و کارها و احتیاجات اولیه مردم مختل نشود اقداماتی صورت گرفت تا بانک‌ها طبق روال معمول به فعالیت خود ادامه دهند.</p>
      <p>وی تصریح کرد: تاکسی‌های اینترنتی که ۲.۳ میلیون راننده و ۱۰ میلیون متقاضی دارند، فروشگاه های اینترنتی و یا سرویس فروش بلیت مسافرتی از جمله مواردی هستند که اگر در آنها اختلال ایجاد می‌شد زندگی مردم نیز دچار مشکل می شد؛ این کار بزرگی بود و وزارت ارتباطات در زیرساخت تلاش های بسیاری انجام داد و هدف از زیرساخت شبکه ملی اطلاعات، حفاظت از منافع مردم در این شرایط بود نه قطع ادامه ارتباط با شبکه جهانی.</p>
      <p>وزیر ارتباطات و فناوری اطلاعات در ادامه این ارتباط ویدویی گفت: پیگیری های زیادی داشتیم تا با رفع محدودیت، اینترنت را به زندگی مردم برگردانیم؛ شخصاً از ساعت اول محدودیت، پیگیری ها را انجام دادم و از پنجشنبه گذشته شرکت ها، دانشگاه ها،ادارات و دفاتر خدمات عمومی به اینترنت متصل شدند، امروز اینترنت ثابت خانگی برقرار شد و این پیگیری‌ها در تعامل مستمر با مراجع امنیتی ادامه دارد.</p>
      <p>آذری جهرمی گفت: برخی خسارات جبران ناپذیر است؛ به نوبه خود تلاش می‌کنیم آن را جبران کنیم. از اپراتورهای تلفن همراه خواستیم زمان بسته‌های اینترنتی را به میزان قطع ارتباط تمدید کنند؛ همچنین بسته یک گیگ اینترنت هدیه نیز به همه مشترکان اعطا می شود و مردم می‌توانند با شمارگیری #۹۸* این بسته اینترنتی را فعال کنند.</p>
      <p>وی یادآور شد: به نوبه خود بابت همه مشکلات به وجود آمده در زمان قطع اینترنت برای مردم به عنوان عضوی از دولت و حاکمیت عذرخواهی کرده و لحظه‌ای از انجام وظایف خود فروگذاری نمی‌کنیم.</p>
    </article>
  </body>
</html>