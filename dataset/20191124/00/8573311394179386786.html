<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/benessere/dieta-e-alimentazione/2019/11/24/perche-ho-sempre-fame-cause-soluzioni"/>
    <meta property="og:site_name" content="VANITY FAIR"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Perché ho sempre fame? Ecco le possibili cause e le soluzioni"/>
    <meta property="og:description" content="Spesso dietro ai chili in più ci sono gli attacchi di fame improvvisi. Abbiamo chiesto alla dietista Emanuela Russo perché succede e come stare alla larga a tavola da stravizi ed eccessi"/>
  </head>
  <body>
    <article>
      <h1>Perché ho sempre fame? Ecco le possibili cause e le soluzioni</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.vanityfair.it/author/aaltomare" target="_blank">Angela Altomare</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/20152013/land28-950x684.jpg"/>
        </figure>
        <figure>
          <img src="https://images.vanityfair.it/gallery/116842/Big/b626389a-a016-4eb0-9a02-99103395e834.jpeg"/>
          <figcaption><b>Mangiate troppo</b><br/>«Spesso la ricerca continua di cibo è dovuta al fatto che non si introducono quantità sufficienti di cibo rispetto alle richieste energetiche dell’organismo. Tenere un diario alimentare e valutarlo con uno specialista può essere un buon modo per capire se gli apporti sono corretti» suggerisce la dietista Emanuela Russo.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/116842/Big/72369431-5e00-4e25-9222-a539644298de.jpeg"/>
          <figcaption><b>Fate pasti sbrigativi</b><br/>«Mangiare un “boccone al volo” e avere ancora fame capita a tutti. Al cervello servono almeno 20 minuti dall’inizio del pasto per innescare il meccanismo della sazietà. Ecco perché è importante ritagliarsi del tempo per mangiare e farlo senza distrazioni» dice l’esperta.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/116842/Big/087f2893-b8e1-4db4-bc81-a38e41e6390e.jpeg"/>
          <figcaption><b>Saltate i pasti</b><br/>«Saltare un pasto equivale ad accendere una spia di allerta nel nostro corpo. La conseguenza? Dopo il momento di assestamento in cui non si avverte più nulla, la fame ritornerà preponderante, con il rischio di farci perdere il controllo e mangiare di più» spiega l’esperta<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/116842/Big/097e4b86-0944-4964-a3b0-09ef35dececf.jpeg"/>
          <figcaption><b>Consumate poche fibre</b><br/>«Oltre ad aiutare la motilità intestinale, è in grado di stimolare il senso di sazietà. Verdura, frutta, cereali integrali e legumi ne apportano buone quantità, motivo per cui dovrebbero essere sempre presenti a tavola» suggerisce la dottoressa Emanuela Russo.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/116842/Big/7c789224-46ce-416c-b4c2-e1a6a403f45e.jpeg"/>
          <figcaption><b>Avete una dieta squilibrata</b><br/>«Avere un’alimentazione bilanciata è l’arma segreta per contrastare la continua ricerca di cibo. A ogni pasto abbiniamo una fonte di carboidrati, preferibilmente integrali, a una fonte di proteine (carne bianca, pesce, uova, legumi…) e a una quota di grassi (olio extra vergine d’oliva, frutta secca). L’equilibrio ormonale sarà soddisfatto e la bilancia pure» conclude la dietista Emanuela Russo.<cite>stock.adobe.com</cite></figcaption>
        </figure>
        <figcaption>le 5 ragioni più comuni per cui avete sempre fame</figcaption>
      </slideshow>
      <p>
        <b>Spesso dietro ai chili in più ci sono gli attacchi di fame improvvisi. Abbiamo chiesto alla dietista Emanuela Russo perché succede e come stare alla larga a tavola da stravizi ed eccessi</b>
      </p>
      <p><b>Ammettiamolo: tenere a freno la fame non è per niente facile.</b> Eppure imparare a gestirla è una delle strategie più utili per riuscire a perdere peso e rimanere in forma in modo duraturo. Spesso infatti sono proprio i peccati di gola ai quali non riusciamo a dire di no a essere i principali responsabili dei chili in eccesso. <b>Esistono però diversi tipi di fame. </b> Imparare a distinguerli è il primo passo per riuscire a contrastarli con le soluzioni più adatte. La fame fisiologica per esempio è diversa da quella emotiva.</p>
      <p>«La prima è paragonabile alla spia della riserva del carburante della nostra auto: un segnale che ci avverte che la “benzina” per il nostro organismo sta per finire ed è perciò necessario fare “rifornimento” per evitare di fermarci», dice  la dottoressa <a href="https://www.emotifood.it/"><b>Emanuela Russo</b></a>, dietista.</p>
      <p>«Solitamente questo tipo di fame insorge a distanza di alcune ore dall’ultimo pasto e si esaurisce nel momento in cui raggiungiamo un adeguato livello di sazietà». La<b> fame emotiva</b> invece che è alla base degli attacchi di fame spiega l’esperta «<b>nasce dalla fatica a gestire stati d’animo ed emozioni “difficili”</b>, seppur spesso momentanee come rabbia, tristezza, ansia, nervosismo, noia. Rispetto alla fame vera, quella emotiva <b>si presenta senza preavviso</b>, indipendentemente da quando è stato consumato l’ultimo pasto. Inoltre è continua, cioè non si placa nemmeno quando lo stomaco è pieno, spingendoci così ad abbuffarci». «Un’altra caratteristica di questo tipo di fame è la velocità. La fame emotiva ha una dinamica impellente, fulminea e vorace. Durante l’attacco di fame si ingerisce il cibo a grandi bocconi, quasi senza masticare e senza assaporare. <b>Si va di solito alla ricerca di alimenti ricchi di grassi e zuccheri (i cosiddetti comfort food) che idealmente offrono conforto.</b> Un attacco di fame improvviso può capitare a tutti, soprattutto durante periodi dove il carico di stress e tensioni è elevato. Occorre però imparare a gestirlo senza averne paura» dice la dietista Emanuela Russo. Vediamo in che modo.</p>
      <p><b>I CIBI CHE AIUTANO</b><br/>«Dopo circa 3-4 ore da un pasto completo è normale iniziare a sentire fame, una sensazione fisiologica e innata che si può tranquillamente gestire» spiega l’esperta. «Se ad esempio siamo nel cuore della mattina o del pomeriggio possiamo consumare un piccolo spuntino: dello yogurt bianco oppure una manciata di frutta secca accompagnata da cracker o pane integrale o da un frutto fresco di stagione. Se invece siamo di fretta sì a delle barrette bilanciate a ridotto contenuto di zuccheri. Se invece siamo prossimi all’ora di pranzo si può iniziare il pasto con una porzione di verdura, meglio se cruda» suggerisce la dietista. «La masticazione lenta inizierà a placare il senso di fame e si avrà più tempo per scegliere cosa mangiare. Sia che si tratti di uno spuntino o del pranzo l’importante è bilanciare al meglio i nutrienti ovvero proteine, grassi e carboidrati. La ricerca dell’equilibrio nel piatto ci permette di controllare al meglio l’andamento della glicemia, evitandone repentini sbalzi, responsabili degli attacchi di fame» spiega l’esperta.</p>
      <p><b>LE SOLUZIONI PER LA FAME EMOTIVA</b><br/>«Con la fame emotiva si può lavorare su due livelli. Il primo livello è la gestione dell’attacco di fame immediato. In questo caso occorre avere a disposizione alcuni<b> “cibi salvagente”</b> a cui aggrapparsi in caso di bisogno» suggerisce la dietista Emanuela Russo. Quali sono? «È buona cosa avere sempre a disposizione della frutta o della verdura, magari croccante. Il tempo impiegato per masticarla aiuta ad allentare la fame».</p>
      <p><b>Qualche esempio?</b> «Mele e pere sono un classico, ma in questi casi vanno benissimo anche finocchi e carote. Hanno un buon contenuto di fibre che contribuisce a innescare il senso di sazietà». Sì anche alla frutta secca. «Tenere in borsa delle noci, delle mandorle o delle nocciole è una buona strategia per affrontare l’emergenza. Assicurano grassi buoni e hanno un buon indice di sazietà». Un aiuto prezioso è anche il cioccolato fondente. «Far sciogliere un quadrato in bocca quando siamo in crisi stimolerà la produzione di serotonina, un neurotrasmettitore in grado di regolare l’umore» spiega l’esperta. «Un’altra strategia utile è giocare d’anticipo inserendo nell’alimentazione quotidiana alcuni nutrienti specifici in grado di proteggere e fortificare il sistema nervoso come acidi grassi omega 3, vitamine del gruppo B, magnesio, calcio e selenio.  Via libera quindi al pesce azzurro, ai cereali integrali, ai legumi, alla frutta secca e allo yogurt. Non trascuriamo poi il fabbisogno giornaliero di proteine che, tra le varie funzioni, sono in grado di comunicare al cervello il senso di sazietà e modulano l’appetito dopo il pasto» suggerisce la dottoressa Emanuela Russo.</p>
      <p><b>GLI ERRORI DA EVITARE<br/></b>«C’è un grosso errore che accomuna la fame fisiologica a quella emotiva: la fretta. In caso di fame vera scegliere frettolosamente dal frigo o dal menù la prima cosa che la gola ci consiglia non è una buona strategia. Perciò occorre sempre tenere a mente che l’obiettivo è cercare di creare l’equilibrio nel piatto. Se si è in difficoltà teniamo sempre a portata di mano delle verdure da sgranocchiare, così si guadagnerà del tempo e si potranno fare delle scelte ponderate. In caso di fame emotiva oltre che a sgranocchiare, la parte difficile è tenere testa alla testa, che in un momento di crisi va a tutta velocità. Per prima cosa bisogna cercare di rallentare il ritmo per guadagnare tempo per far passare il momento negativo» spiega l’esperta. Una strategia utile è ascoltarsi. «Provare a capire se la ricerca del cibo è dettata da fame vera o se è davvero solo un momento “no” è fondamentale» dice la dietista Emanuela Russo.</p>
      <p>
        <b>Volete saperne di più? Scoprite nella gallery le 5 ragioni più comuni per cui avete sempre fame.</b>
      </p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/benessere/dieta-e-alimentazione/2019/11/03/attivare-geni-magrezza-dieta-sirt-adele"/>
        <a href="https://www.vanityfair.it/benessere/dieta-e-alimentazione/2019/11/18/dieta-intestino-sano-pancia-piatta"/>
        <a href="https://www.vanityfair.it/benessere/dieta-e-alimentazione/2019/11/10/dimagrire-dieta-finocchio-pancia-sgonfia"/>
      </related>
    </article>
  </body>
</html>