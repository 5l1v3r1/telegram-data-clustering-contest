<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699985/%DB%B1%DB%B1%DB%B5-%D9%81%DB%8C%D9%84%D9%85-%D8%B3%DB%8C%D9%86%D9%85%D8%A7%DB%8C%DB%8C-%D9%85%D8%AA%D9%82%D8%A7%D8%B6%DB%8C-%D8%AD%D8%B6%D9%88%D8%B1-%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87-%D9%81%D8%AC%D8%B1-%D8%B3%DB%8C%E2%80%8C%D9%88%D9%87%D8%B4%D8%AA%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="۱۱۵ فیلم سینمایی متقاضی حضور در جشنواره «فجر» سی‌وهشتم"/>
    <meta property="og:description" content="از روز گذشته و با باز شدن برخی خطوط اینترنتی گمانه‌زنی‌ها برای لیست متقاضیان جشنواره فیلم فجر آغاز شده است."/>
  </head>
  <body>
    <article>
      <h1>۱۱۵ فیلم سینمایی متقاضی حضور در جشنواره «فجر» سی‌وهشتم</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>از روز گذشته و با باز شدن برخی خطوط اینترنتی گمانه‌زنی‌ها برای لیست متقاضیان جشنواره فیلم فجر آغاز شده است.</b>
      </p>
      <figure>
        <img src="https://cdn.asriran.com/files/fa/news/1398/9/3/1040218_115.jpg"/>
      </figure>
      <p>آمار فیلم‌های متقاضی سی‌وهشتمین جشنواره فجر در حالی اعلام شد که انتظار می‌رفت در راستای تاکید رییس سازمان سینمایی بر شفاف‌سازی اسامی‌ فیلم‌های متقاضی نیز منتشر شود.</p>
      <p>به گزارش ایسنا، طبق اعلام روابط عمومی جشنواره فیلم فجر، با پایان مهلت ثبت‌ نام آثار برای حضور در سی و هشتمین جشنواره فیلم فجر، ۱۱۵ فیلم سینمایی به همراه ۳۶ فیلم مستند فرم ثبت نام جشنواره را تکمیل کرده‌اند که در میان فیلم‌های سینمایی ۳۷ اثر به فیلمسازان اول اختصاص دارد.</p>
      <p>بنابر اعلام سیمون سیمونیان مدیر دبیرخانه جشنواره کار ارزیابی آثار از نظر تطابق با مقررات آغاز شده و بعد از دهم آذر ماه (آخرین فرصت ارائه نسخه فیلم) بازبینی فیلم‌ها توسط هیات انتخاب آغاز خواهد شد.</p>
      <p>
        <b>از آنجا که سازمان سینمایی در موضوع شفاف‌سازی یکی از بخش‌های پیشرو در وزارت فرهنگ و ارشاد اسلامی بوده و نیز بر اساس شنیده‌ها این انتظار وجود داشت که اسامی فیلم‌های متقاضی نیز اعلام شود تا برخی حاشیه‌هایی که در سال‌های قبل و پس از اعلام فهرست نهایی فیلم‌های راه یافته به جشنواره پیش می‌آمد به وجود نیاید اما تاکنون لیستی از متقاضیان منتشر نشده است اما با این حال امید است که در روزهای آینده فهرست فیلم‌ها نیز اعلام شود تا جلوی برخی گمانه‌زنی‌ها گرفته شود.</b>
      </p>
      <p>از روز گذشته و با باز شدن برخی خطوط اینترنتی گمانه‌زنی‌ها برای لیست متقاضیان جشنواره فیلم فجر آغاز شده است.</p>
      <p>البته تا پیش از این هم کمتر سابقه داشته است که لیست متقاضیان جشنواره فیلم فجر بصورت رسمی منتشر شود اما به دلیل شفاف‌سازی‌های ریاست سازمان سینمایی این درخواست بیش از گذشته احساس می‌شود.</p>
      <p>سی و هشتمین جشنواره فیلم فجر ۱۲ تا ۲۲ بهمن ماه سال جاری همزمان با گرامیداشت چهل و یکمین سالگرد پیروزی انقلاب اسلامی به دبیری ابراهیم داروغه‌زاده برگزار می‌شود.</p>
    </article>
  </body>
</html>