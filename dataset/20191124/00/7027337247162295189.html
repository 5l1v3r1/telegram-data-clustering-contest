<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699924/%D8%B4%D8%B9%D8%A8%D8%A7%D9%86%DB%8C%D8%A7%D9%86-%D8%B3%D8%B1%D9%85%D8%B1%D8%A8%DB%8C-%D8%AA%DB%8C%D9%85-%D9%88%D8%A7%D9%84%DB%8C%D8%A8%D8%A7%D9%84-%D8%A8%D8%A7%D9%86%D9%88%D8%A7%D9%86-%D8%A7%DB%8C%D8%B1%D8%A7%D9%86-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="شعبانیان سرمربی تیم والیبال بانوان ایران شد"/>
    <meta property="og:description" content="همان‌طور که انتظار می‌رفت، دکتر داورزنی حمایت همه‌جانبه و کامل خود از تیم والیبال بانوان ایران را اعلام کردند و حضور در مسابقات انتخابی المپیک 2020 را به عنوان بازی‌های مهم تدارکاتی برای بازیکنان جوان جهت کسب تجربه و حضور موفق بانوان در مسابقات قهرمانی زیر 19 سال آسیا دانستند."/>
  </head>
  <body>
    <article>
      <h1>شعبانیان سرمربی تیم والیبال بانوان ایران شد</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>همان‌طور که انتظار می‌رفت، دکتر داورزنی حمایت همه‌جانبه و کامل خود از تیم والیبال بانوان ایران را اعلام کردند و حضور در مسابقات انتخابی المپیک 2020 را به عنوان بازی‌های مهم تدارکاتی برای بازیکنان جوان جهت کسب تجربه و حضور موفق بانوان در مسابقات قهرمانی زیر 19 سال آسیا دانستند.</b>
      </p>
      <figure>
        <img src="https://cdn.asriran.com/files/fa/news/1398/9/3/1040122_846.jpg"/>
      </figure>
      <p>میترا شعبانیان تا پایان مسابقات والیبال قهرمانی زیر 19 سال آسیا سرمربی تیم بانوان ایران شد.</p>
      <p>به گزارش روابط عمومی فدراسیون والیبال، با اعلام حرمت‌السادات زبردست سرپرست نایب رئیسی بانوان فدراسیون، میترا شعبانیان به عنوان سرمربی جدید تیم والیبال بانوان ایران انتخاب شد.</p>
      <p>صبح امروز (یکشنبه 3 آذر) دکتر داورزنی رئیس فدراسیون جلسه‌ای پیرامون تیم ملی بانوان با حضور دکتر فتاحی، زبردست و شعبانیان برگزار کرد و پس از آن میترا شعبانیان سرمربی تیم پیکان که پیش از این نیز سابقه حضور در تیم بانوان ایران را داشت، بار دیگر هدایت تیم بانوان را تا پایان مسابقات زیر 19 سال آسیا که سال آینده برگزار خواهد شد، بر عهده گرفت.</p>
      <p>زبردست پس از جلسه امروز گفت: همان‌طور که انتظار می‌رفت، دکتر داورزنی حمایت همه‌جانبه و کامل خود از تیم والیبال بانوان ایران را اعلام کردند و حضور در مسابقات انتخابی المپیک 2020 را به عنوان بازی‌های مهم تدارکاتی برای بازیکنان جوان جهت کسب تجربه و حضور موفق بانوان در مسابقات قهرمانی زیر 19 سال آسیا دانستند.</p>
      <p>مسابقات انتخابی المپیک والیبال بانوان در آسیا، 17 تا 22 دی ماه سال جاری در تایلند برگزار خواهد شد و بانوان والیبال ایران با تیم‌های کره‌جنوبی، اندونزی و قزاقستان همگروه هستند.</p>
      <p>مسابقات قهرمانی بانوان زیر 19 سال آسیا نیز از 31 خرداد تا 7 تیر سال آینده در چین برگزار خواهد شد.</p>
    </article>
  </body>
</html>