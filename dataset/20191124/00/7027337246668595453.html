<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699824/%D8%A7%D9%86%D8%AA%D9%82%D8%A7%D9%85-%D8%A7%D8%B2-%D9%86%D8%A7%D9%85%D8%B2%D8%AF-%D8%B3%D8%A7%D8%A8%D9%82-%D8%A8%D8%A7-%D9%BE%D8%AE%D8%B4-%DA%A9%D8%B1%D8%AF%D9%86-%D8%B9%DA%A9%D8%B3-%D9%87%D8%A7%DB%8C-%D8%AE%D8%B5%D9%88%D8%B5%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="انتقام از نامزد سابق با پخش کردن عکس های خصوصی"/>
    <meta property="og:description" content="رئیس پلیس فتا استان ایلام با بیان اینکه نامزد سابق عامل انتشار تصاویر خصوصی از آب در آمد، به شهروندان هشدار داد: انتشار تصاویر خصوصی در شبکه‌های اجتماعی زمینه را برای سوء استفاده افراد فرصت طلب فراهم می‌کند."/>
  </head>
  <body>
    <article>
      <h1>انتقام از نامزد سابق با پخش کردن عکس های خصوصی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039946_710.jpg"/>
      </figure>
      <p>رئیس پلیس فتا استان ایلام با بیان اینکه نامزد سابق عامل انتشار تصاویر خصوصی از آب در آمد، به شهروندان هشدار داد: انتشار تصاویر خصوصی در شبکه‌های اجتماعی زمینه را برای سوء استفاده افراد فرصت طلب فراهم می‌کند.</p>
      <p>سرهنگ «علی جمالی» اظهار کرد: با مراجعه یکی از شهروندان خانم به این پلیس و طرح شکایت با این موضوع که تصاویر خصوصی و خانوادگی وی در شبکه اجتماعی اینستاگرام منتشر شده است، پرونده‌ای در این پلیس تشکیل شد.</p>
      <p>وی با اشاره به اینکه پس از اظهارات شاکی و جمع آوری مستندات لازم، شناسایی عامل یا عاملین احتمالی در دستور کار کارشناسان پلیس فتا استان قرار گرفت، ادامه داد: با انجام اقدامات فنی و تخصصی متهم که خانمی جوان بود شناسایی و دستگیر و پس از مواجهه با مستندات موجود به جرم ارتکابی خود اعتراف کرد.</p>
      <p>وی خاطرنشان کرد: متهم در تحقیقات به عمل آمده عنوان کرد: چند سال پیش قصد ازدواج با مردی داشتم و به دلایلی وصلت ما انجام نشد، اخیراً وقتی متوجه شدم که نامزد سابق من قصد ازدواج مجدد با دختر دیگری دارد، به همین خاطر تلاش کردم از نامزد جدیدش انتقام بگیرم و برای تخریب و برهم زدن مراسم و زندگی ایشان، به تصاویر خصوصی و خانوادگی نامزد جدید وی دسترسی پیدا کردم و با ایجاد صفحه‌ای ناشناس در اینستاگرام اقدام به انتشار تصاویر وی کردم.</p>
      <p>این مقام مسئول در ادامه از تحویل متهم به مراجع قضایی جهت سیر مراحل قانونی پرونده اش خبر داد و به کاربران توصیه کرد در حفظ و نگهداری تصاویر خصوصی و خانوادگی خود دقت کنند و آگاه باشند که انتشار تصاویر خصوصی در شبکه‌های اجتماعی زمینه را برای سوء استفاده افراد فرصت طلب فراهم می‌کند.</p>
      <p>جمالی از شهروندان خواست تا در صورت مشاهده جرایم مشابه یا سایر جرایم رایانه‌ای موضوع را سریعاً از طریق وب‌سایت پلیس فتا به آدرس www.cyberpolice.ir بخش گزارش‌های مردمی به همکاران ما اطلاع دهند.</p>
    </article>
  </body>
</html>