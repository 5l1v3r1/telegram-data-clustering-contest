<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238595-dal-gol-a-bol-najlepsim-hracom-lechie-vymrznuty-haraslin-az-trikrat-sme-cakali-na-var"/>
    <meta property="og:site_name" content="ProFutbal"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Dal gól a bol najlepším hráčom Lechie. Vymrznutý Haraslín: Až trikrát sme čakali na VAR"/>
    <meta property="og:description" content="Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na priebežných 1:1."/>
  </head>
  <body>
    <article>
      <h1>Dal gól a bol najlepším hráčom Lechie. Vymrznutý Haraslín: Až trikrát sme čakali na VAR</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">TASR</a></address>
      <p>Slovenský futbalový reprezentant Lukáš Haraslín sa v sobotnom zápase 17. kola poľskej Ekstraklasy podieľal gólom na víťazstve Lechie Gdaňsk nad LKS Lodž (3:1). V 24. minúte vyrovnal na priebežných 1:1.</p>
      <p><i>"Potrebovali sme sa chytiť. Som rád, že sme nakoniec získali tri body,"</i> uviedol po zápase pre <a href="http://www.csm-agency.sk/">www.csm-agency.sk</a> vymrznutý<b> Haraslín. </b>V čase duelu bolo v Gdansku pod nulou, pocitová teplota sa pohybovala okolo mínus sedem stupňov Celzia.</p>
      <p>Zápas sa nezačal pre domácich dobre, po deviatich minútach sa nováčik ujal vedenia. O vyrovnanie sa postaral Haraslín, v 24. minúte najlepšie zareagoval na center z pravej strany a z ťažkého uhla poslal loptu do brány. <i>"Vzápätí sme dali ďalší gól, hneď po zmene strán sme zvýšili naše vedenie. Bolo to veľmi dôležité víťazstvo. Sme v prvej osmičke, verím, že sa nakopneme k úspešnej sérii a v tabuľke budeme stúpať," </i>povedal 23-ročný krídelník, ktorý bol podľa indexu InStat tretím najlepším hráčom zápasu.</p>
      <p>Duel sa nadstavoval až o osem minút.<i> "Až trikrát sme čakali na VAR. Nechápem, že v sporných momentoch v Anglicku alebo v Nemecku je výsledok známy veľmi rýchlo, tu sa čaká veľmi dlho. Nie je nič príjemné čakať v zime... Len pre zaujímavosť: na základe VAR-u nám rozhodca neuznal dva góly a zrušil nariadenú penaltu," </i>pokračoval.</p>
      <p><b>Haraslín</b> sa vyjadril aj k žrebu play off Ligy národov. Slovensko v marci privíta Írsko a v prípade víťazstva nastúpi na ihrisku Bosny a Hercegoviny alebo Severného Írska. <i>"Verím, že zdoláme Írov a potom vo víťaznej eufórii dokážeme uspieť aj vonku. Je to však ešte veľmi ďaleko, dovtedy každý z nás bude bojovať vo svojich kluboch. Verím, že v marci budeme v dobrej forme a potešíme slovenských fanúšikov,"</i> dodal.</p>
    </article>
  </body>
</html>