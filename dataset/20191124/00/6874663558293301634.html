<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774301,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ביחד עם השמפניה והסיגרים, מילצ'ן העניק לנתניהו פטור משוחד"/>
    <meta property="og:description" content="החוקרים העדיפו לקבל &quot;הרשעה בטוחה&quot; לראש הממשלה בהפרת אמונים ולא אישום גבולי בשוחד, ועדיין הוא ממולכד בתיק 1000. בין שיטען שהמתנות מארנון מילצ'ן ניתנו מחבר לבין שיטען שאינו חבר שלו, ייתקל באיסור הפלילי למעשיו"/>
  </head>
  <body>
    <article>
      <h1>ביחד עם השמפניה והסיגרים, מילצ'ן העניק לנתניהו פטור משוחד</h1>
      <h2>החוקרים העדיפו לקבל "הרשעה בטוחה" לראש הממשלה בהפרת אמונים ולא אישום גבולי בשוחד, ועדיין הוא ממולכד בתיק 1000. בין שיטען שהמתנות מארנון מילצ'ן ניתנו מחבר לבין שיטען שאינו חבר שלו, ייתקל באיסור הפלילי למעשיו</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">משה גורלי</a></address>
      <p>תיק 1000 מספר סיפור של שוחד, אבל <a href="https://www.calcalist.co.il/local/articles/0,7340,L-3774260,00.html">סעיף האישום בו נגד ראש הממשלה בנימין נתניהו הוא הפרת אמונים</a>. כבשה בעור של כבש: נתניהו מקבל מארנון מילצ'ן מתנות, בעיקר סיגרים ושמפניות בשווי 462,602 שקל. "טובות ההנאה ניתנו לנאשם נתניהו בזיקה לתפקידיו הציבוריים ולמעמדו כראש ממשלת ישראל", נכתב בכתב האישום. המשפט מנוסח בלשון שוחד - טובות הנאה שניתנות בזיקה לתפקיד הציבורי ולמעמדו של המקבל כראש ממשלה. ועדיין, נתניהו לא מואשם בשוחד. ההסבר לכך נמצא אצל מילצ'ן. בחקירותיו נפלו פגמים כיוון שלא נחקר באזהרה ולכן היתה בעיה להעמידו לדין במתן שוחד. אולי החוקרים גם העדיפו לקבל "הרשעה בטוחה" לנתניהו בהפרת אמונים ולא אישום גבולי בשוחד. אם כן, מילצ'ן לא נתן לנתניהו רק סיגרים ושמפניות הוא נתן לו גם פטור משוחד.</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">לחצו כאן</a></b>
      </p>
      <p>
        <b>לצפייה בתמלילי החקירות בתיק 4000 <a href="https://www.calcalist.co.il/local/home/0,7340,L-5671,00.html">לחצו כאן</a></b>
      </p>
      <p> </p>
      <p>
        <b>לגייס את פאקר</b>
      </p>
      <p>לצד התפנוקים ממילצ'ן, מציין כתב האישום שורה של פעולות של נתניהו בתפקידיו הציבוריים לטובת מילצ'ן: "בשנים 2013־2014 הנאשם נתניהו פעל מול גורמי ממשל אמריקנים על מנת שתינתן למילצ'ן אשרת כניסה לארצות הברית, בשני אירועים; בשנת 2013 הנאשם נתניהו פנה לשר האוצר באותה העת, יאיר לפיד, בעניין הארכת משך הפטור מדיווח ותשלום מס הכנסה הניתן לתושבים חוזרים, ממנו נהנה מילצ'ן; ובשנת 2015 הנאשם נתניהו פעל בעצמו והנחה את (שלמה) פילבר, מנכ"ל משרד התקשורת, לסייע למילצ'ן בעניינים הנוגעים לרגולציה, בקשר לעסקת מיזוג בין חברות התקשורת 'רשת' ו'קשת'". רק אלוהי הפרקליטות והאיתרוגים יודע איך הסיפור הזה לא נגמר באישום בשוחד.</p>
      <figure>
        <img src="https://images1.calcalist.co.il/PicServer3/2019/11/23/949335/6_l.jpg"/>
        <figcaption>ארנון מילצ'ן וג'יימס פאקר <br/>צילומים: חיים הורנשטיין, גטי אימג'ס</figcaption>
      </figure>
      <p>אגב, בכתב החשדות מופיע גם "מיזם טאטא" כהתערבות שלטונית של נתניהו לטובת מילצ'ן: הקמת אזור סחר חופשי בין ישראל, ירדן והרשות הפלסטינית ביוזמת מילצ'ן ואיש העסקים ההודי ראטן טאטא. פעולה זו לא מופיעה בכתב האישום.</p>
      <p>מילצ'ן התקשה, או שנמאס לו, לשאת לבד את אלונקת המתנות והזעיק את ג'יימס פאקר לתת כתף. פאקר, מעריץ של משפחת נתניהו, נרתם והוסיף מתנות בשווי 229,174 שקל. "קו אספקה" של משלוחים מתאר היועמ"ש בכתב האישום את השיירות שעשו דרכן לירושלים.</p>
      <p>כך תיק 1000 נחשב לתיק הבטוח ביותר להרשעה. נתניהו ממולכד בו מכל זווית של טענת הגנה אפשרית. אם יטען שהמתנות ניתנו לו בגלל שמותר לקבל מתנות מחברים קרובים ייתקל בקיר פלילי של האיסור להתערב לטובתם של חברים קרובים. אילו יטען שלא מדובר בחבר קרוב, ייתקל באיסור הפלילי של קבלת מתנות בשווי מאות אלפי שקלים. מה שמותר לקבל מחברים, אי אפשר לקבל ממי שלא חברים. בכל מקרה, "קו האספקה" של התשורות מחוזק בתיאורי ההתערבות של נתניהו לטובת המספק, מה שהופך את המעשים להפרת אמונים מהותית על סף השוחד.</p>
      <figure>
        <img src="https://images1.calcalist.co.il/PicServer3/2019/11/23/949339/7.jpg"/>
      </figure>
      <p>בנסיבות אלה קשה לראות בית משפט שיכשיר הזרמה שוטפת של מתנות לאיש ציבור. אם ראש הממשלה יזוכה, מה ימנע מכל איש ציבור לקבל תשורות? "קו האספקה" לעצמו הוא "קו ישיר" להרשעה פלילית.</p>
      <p>
        <b>דווקא כי הוא ראש ממשלה</b>
      </p>
      <p>כרגיל בתיקי מתנות מופיעים כאן כללי אשר למניעת ניגוד עניינים ושמירה על טוהר המידות אצל שרים וסגני שרים. "נוכח מערכת היחסים מרובת הזיקות שקיים עם מילצ'ן, היה הנאשם נתניהו חייב בדיווח למבקר המדינה, בהתאם לכללי ועדת אשר, על ניגוד העניינים בו היה מצוי עם מילצ'ן, אולם לא עשה כן".</p>
      <p>זהו כאמור התיק היחיד שמרמז כמעט בוודאות על הרשעה. כמובן שאילו היה מוגש לבדו היה נתקל בתהייה: האם יאה להפיל ראש ממשלה על סיגרים ושמפניות. כאילו שראוי לעצום עין ולתת לראש ממשלה היתר וחסינות מפני עבירות כאלו ולא להטריד אותו בזוטות מעין אלו.</p>
      <p>מול טיעון זה עומד ערך השוויון בפני החוק והעובדה שגם לראש הממשלה אסור לעבור עבירות פליליות מכל סוג שהוא. לא בגלל שהוא ראש ממשלה, אלא דווקא בגלל שהוא ראש ממשלה. בכל מקרה, התוצאה היא שתיק המתנות לא לבד. לתיק המתנות הנוכחי צורפו תיקי 2000 ו־4000 ונמצאה המסה הקריטית להגשת כתב אישום. לא על המתנות יחיה אדם ולא עליהן בלבד יישלח לספסל הנאשמים.</p>
    </article>
  </body>
</html>