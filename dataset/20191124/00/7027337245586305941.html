<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699882/%D8%A8%D8%AE%D8%B4%D8%B4-%D9%BE%D8%B3%D8%B1%DB%8C-%DA%A9%D9%87-%D8%AF%D8%AE%D8%AA%D8%B1-%D9%85%D9%88%D8%B1%D8%AF-%D8%B9%D9%84%D8%A7%D9%82%D9%87%E2%80%8C%D8%A7%D8%B4-%D8%B1%D8%A7-%D8%A2%D8%AA%D8%B4-%D8%B2%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="بخشش پسری که دختر مورد علاقه‌اش را آتش زد"/>
    <meta property="og:description" content="وقتی به ایران برگشتیم، من در خانه فهیمه زندگی می‌کردم تا اینکه اختلاف پیدا کردیم و فهمیدم او مرا دوست ندارد، به‌همین‌دلیل برای ادامه زندگی به پانسیون دانشجویی رفتم."/>
  </head>
  <body>
    <article>
      <h1>بخشش پسری که دختر مورد علاقه‌اش را آتش زد</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>وقتی به ایران برگشتیم، من در خانه فهیمه زندگی می‌کردم تا اینکه اختلاف پیدا کردیم و فهمیدم او مرا دوست ندارد، به‌همین‌دلیل برای ادامه زندگی به پانسیون دانشجویی رفتم.</b>
      </p>
      <p>پسری جوان که در پی جواب رد دختر موردعلاقه‌اش در اقدامی هولناک او را آتش زده و به قتل رسانده بود، با رضایت اولیای‌دم از قصاص نجات یافت، اما به‌ زودی باید پای میز محاکمه برود تا مجازات او از لحاظ جنبه عمومی جرم مشخص شود.</p>
      <p>به گزارش شرق، ساعت ۱۴ بعدازظهر روز ۱۹ اردیبهشت، قاضی ساسان غلامی، بازپرس جنایی تهران، با تماس تلفنی مأموران پلیس از مرگ دختر جوانی در بیمارستان شهید مطهری باخبر شد. این دختر به ‌دلیل سوختگی شدید فوت شده بود.</p>
      <p>نخستین بررسی‌ها نشان داد متوفی به نام فهیمه و پسر موردعلاقه‌اش به نام نادر داخل خودروی پژو ۲۰۶ خودش حوالی میدان پروین تهرانپارس دچار آتش‌سوزی شده‌اند و عابران پس از خاموش‌کردن آتش، آنها را به بیمارستان رسانده‌اند.</p>
      <p>در ادامه مشخص شد فهیمه حدود ۹۰ درصد و نادر 10 درصد دچار سوختگی شده‌اند که فهیمه پس از 9 روز جان باخت و نادر همچنان تحت مراقبت‌های پزشکی است.</p>
      <p>کارشناسان آتش‌نشانی بعد از انجام بررسی‌های لازم اعلام کردند علت آتش‌سوزی خودرو عمدی بوده است. از طرفی مأموران دریافتند فهیمه مدتی قبل به‌خاطر اختلافاتی که با نادر داشت، به خواستگاری او جواب رد داده بود.</p>
      <p>از سوی دیگر شاهدان گفتند لحظاتی قبل از حادثه فهیمه با نادر داخل خودرو درگیری داشت و لحظه‌ای بعد داخل خودرو آتش گرفت، بنابراین مأموران نادر را به‌عنوان مظنون حادثه مورد تحقیق قرار دادند.</p>
      <p>این پسر در بازجویی‌ها گفت: دو سال قبل با فهیمه آشنا شدم. آن‌موقع وضع مالی‌ام خوب بود. فهیمه نیز در بنگاه املاکی کار می‌کرد. کم‌کم به هم علاقه‌مند شدیم و تصمیم گرفتیم ازدواج کنیم. مدتی بعد تصمیم گرفتیم برای زندگی به ترکیه برویم، به‌همین‌دلیل هرچه داشتم فروختم و با هم به ترکیه رفتیم. در ترکیه با مردی آشنا شدیم که همه پول ما را از چنگمان درآورد. از او شکایت کردیم، اما نتوانستیم ردی از او به‌ دست بیاوریم.</p>
      <p>متهم ادامه داد: زندگی در کشور غریب سخت شده بود، برای همین به ایران برگشتیم. من بی‌کار بودم، اما فهیمه دوباره در بنگاه شروع به کار کرد. وقتی به ایران برگشتیم، من در خانه فهیمه زندگی می‌کردم تا اینکه اختلاف پیدا کردیم و فهمیدم او مرا دوست ندارد، به‌همین‌دلیل برای ادامه زندگی به پانسیون دانشجویی رفتم. خیلی تلاش کردم دوباره رابطه‌ام را با فهیمه به حالت قبل بازگردانم، اما فایده‌ای نداشت تا اینکه تصمیم گرفتم به زندگی هر دو نفرمان پایان دهم.</p>
      <p>روز حادثه ابتدا به پمپ ‌بنزین رفتم و یک بطری بنزین خریدم و در کیف دستی‌ام گذاشتم. از ساعت ۷ صبح کشیک دادم تا اینکه ساعت ۹ صبح فهیمه با خودروی پژو ۲۰۶ از خانه‌اش بیرون آمد. جلوی او را گرفتم و به بهانه اینکه می‌خواهم با او حرف بزنم سوار ماشین شدم. وقتی شروع به حرف‌زدن کردیم، دوباره مثل همیشه با هم درگیر شدیم و من بنزین را روی او پاشیدم و مقداری هم روی خودم ریختم و تا فندک را زدم، خودرو آتش گرفت. درحالی‌که هر دو داخل خودرو می‌سوختیم مردم به کمک ما آمدند و پس از خاموش‌شدن آتش، آمبولانس ما را به بیمارستان منتقل کرد.</p>
      <p>با این اعتراف متهم، قاضی غلامی دستور داد نادر پس از بهبودی نسبی و ترخیص از بیمارستان برای ادامه تحقیقات در اختیار کارآگاهان اداره دهم پلیس آگاهی قرار بگیرد.</p>
      <p>روز گذشته تحقیقات پرونده تکمیل شد و بازپرس کیفرخواست قتل عمد را برای او صادر کرد. این در حالی بود که خانواده دختر کشته‌شده با حضور در دادسرای جنایی تهران از قصاص این متهم گذشتند. به‌این‌ترتیب نادر فقط به‌خاطر جنبه عمومی جرم محاکمه خواهد شد.</p>
    </article>
  </body>
</html>