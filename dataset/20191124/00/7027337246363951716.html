<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699902/%D8%B9%D8%A8%D8%AF%D8%A7%D9%84%D8%B9%D9%84%DB%8C-%DA%86%D9%86%DA%AF%DB%8C%D8%B2-%D8%AF%DB%8C%D8%A7%D8%A8%D8%A7%D8%AA%D9%87-%D8%B1%D8%A7-%D8%A2%D8%B2%D8%A7%D8%AF-%D8%A8%DA%AF%D8%B0%D8%A7%D8%B1%DB%8C%D8%AF-%D8%A2%D9%82%D8%A7%DB%8C-%DA%AF%D9%84-%D9%85%DB%8C%E2%80%8C%D8%B4%D9%88%D8%AF-%D8%A7%D8%B3%D9%85%D8%A7%D8%B9%DB%8C%D9%84%DB%8C-%D9%88-%D9%82%D8%A7%D8%A6%D8%AF%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%AD%DA%A9%D9%85-%D8%B7%D9%84%D8%A7-%D8%B1%D8%A7-%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="عبدالعلی چنگیز: دیاباته را آزاد بگذارید آقای گل می‌شود/ اسماعیلی و قائدی برای استقلال حکم طلا را دارند"/>
    <meta property="og:description" content="او با سه مدافع بازی می‌کند. سیستمی که مورد علاقه ایتالیایی‌هاست. پرتعداد در دفاع و پرتعداد در حمله. وقتی آرایش دفاعی می‌گیرند ۵ نفره دفاع می‌کنند و وقتی تیم حمله می‌کند دو دفاع کناری به خطوط جلو اضافه می‌شوند. او تیمش را تهاجمی به میدان می‌فرستد و به پرس از جلو اعتقاد دارد. البته نباید فراموش کرد او توانسته بدنسازی خیلی خوبی هم در تابستان داشته باشد که الان نتیجه اش را می‌بیند. اگر زمین‌های فوتبال در ایران مشکل نداشت همین یکی، دو مصدوم را هم نمی‌داد."/>
  </head>
  <body>
    <article>
      <h1>عبدالعلی چنگیز: دیاباته را آزاد بگذارید آقای گل می‌شود/ اسماعیلی و قائدی برای استقلال حکم طلا را دارند</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>او با سه مدافع بازی می‌کند. سیستمی که مورد علاقه ایتالیایی‌هاست. پرتعداد در دفاع و پرتعداد در حمله. وقتی آرایش دفاعی می‌گیرند ۵ نفره دفاع می‌کنند و وقتی تیم حمله می‌کند دو دفاع کناری به خطوط جلو اضافه می‌شوند. او تیمش را تهاجمی به میدان می‌فرستد و به پرس از جلو اعتقاد دارد. البته نباید فراموش کرد او توانسته بدنسازی خیلی خوبی هم در تابستان داشته باشد که الان نتیجه اش را می‌بیند. اگر زمین‌های فوتبال در ایران مشکل نداشت همین یکی، دو مصدوم را هم نمی‌داد.</b>
      </p>
      <figure>
        <img src="https://cdn.asriran.com/files/fa/news/1398/9/3/1040093_498.jpg"/>
      </figure>
      <p>پیشکسوت باشگاه استقلال به خبرورزشی گفت: استراماچونی هم که هیچ شناختی از فوتبال ایران و خاورمیانه نداشت به ۳، ۴ هفته نیاز داشت تا تیم و بازیکنانش را بشناسد.<br/><br/>به گزارش خبرورزشی، عبدالعلی چنگیز در دهه ۶۰ ستاره استقلال و تیم ملی بود. او استقلال این روز‌ها را با آن تیم مقایسه می‌کند و از این بابت بسیار خوشحال است...</p>
      <p>*استقلال هجومی را می‌پسندید؟<br/><br/>این همان تیمی است که طرفداران استقلال توقع دارند در لیگ ببینند. البته من مخالف بازی متفکرانه و شطرنجی نیستم، اما وقتی در ایران و برای هوادار فوتبالی ایرانی بازی می‌کنید باید این موضوع را در نظر داشته باشید که آن‌ها عاشق فوتبال پرگل و جنگنده هستند.</p>
      <p>*چرا این اتفاق از ابتدای لیگ رخ نداد؟<br/><br/>طبیعی بود که استقلال پس از آن همه جابه‌جایی در بازیکن و کادرفنی اش نمی‌توانست لیگ را مانند هفته هشتم و نهم استارت بزند. این طبیعت فوتبال است که تیمی با تغییرات زیاد نیاز به زمان دارد تا خودش را پیدا کند. شما وقتی از خانه‌ای به خانه جدید تغییر مکان می‌دهید مدتی طول می‌کشد تا اسباب و اثاثیه منزل را در جایی که بهترین نقطه ممکن برای آن وسیله است پیدا کنید. استراماچونی هم که هیچ شناختی از فوتبال ایران و خاورمیانه نداشت به ۳، ۴ هفته نیاز داشت تا تیم و بازیکنانش را بشناسد. از هفته پنجم هم تیمش عالی بازی کرد و بردهایش را از هفته ششم آغاز کرد.</p>
      <p>*روش بازی‌اش را می‌پسندید؟<br/><br/>او با سه مدافع بازی می‌کند. سیستمی که مورد علاقه ایتالیایی‌هاست. پرتعداد در دفاع و پرتعداد در حمله. وقتی آرایش دفاعی می‌گیرند ۵ نفره دفاع می‌کنند و وقتی تیم حمله می‌کند دو دفاع کناری به خطوط جلو اضافه می‌شوند. او تیمش را تهاجمی به میدان می‌فرستد و به پرس از جلو اعتقاد دارد. البته نباید فراموش کرد او توانسته بدنسازی خیلی خوبی هم در تابستان داشته باشد که الان نتیجه اش را می‌بیند. اگر زمین‌های فوتبال در ایران مشکل نداشت همین یکی، دو مصدوم را هم نمی‌داد.</p>
      <p>*شما جزو سرشناس‌ترین مهاجمان استقلال بوده اید. دیاباته را چطور مهاجمی شناختید؟<br/><br/>این بازیکن کاملاً حرفه‌ای است. به خوبی محیط ۱۸ قدم را می‌شناسد و از هر نقطه‌ای بدون نگاه به دروازه می‌تواند توپ را به چهارچوب بزند. این یکی از مهمترین شاخصه‌های دیاباته است. ضمن اینکه او توان عبور از یار مقابلش را هم دارد. شیخ با تکیه بر توان فیزیکی و البته تکنیکی که دارد مالکیت توپ را به خوبی برمی‌دارد و حفظ توپش هم خوب است. قدبلند هم که هست. فقط باید توپ را به موقع و جای درست به او بدهند.</p>
      <p>* 4گل در دو بازی آمار خوبی است؟<br/><br/>البته من این‌طور نگاه نمی‌کنم. او در ۷ بازی ۴ گل زده ولی باز هم آمار خوبی است. اگر او را در محوطه جریمه آزاد بگذارند از این هم بیشتر گل می‌زند و آقای گل می‌شود. دیاباته با توجه به توانایی‌هایی که دارد می‌تواند هر دقیقه یک گوشه از محوطه باشد. این بستگی به بازی مهدی قائدی و فرشید اسماعیلی در اطرافش دارد. این دو بازیکن در اطراف محوطه و یا نفوذهای‌شان به داخل ۱۸ قدم می‌توانند در هر بازی بیش از ۵ موقعیت گل را ایجاد کنند که حکم طلا را دارند.</p>
    </article>
  </body>
</html>