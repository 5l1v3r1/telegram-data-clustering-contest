<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/afrykanski-pomor-swin-przekroczyl-wisle-moze-byc-takze-na-opolszczyznie/ar/c8-14600567"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Afrykański pomór świń przekroczył Wisłę. Może być także na Opolszczyźnie"/>
    <meta property="og:description" content="To już nie są żarty, afrykański pomór świń w każdej chwili może się pojawić także na Opolszczyźnie - komentują hodowcy trzody. Jeśli do tego dojdzie, straty gospodarcze będą ogromne."/>
  </head>
  <body>
    <article>
      <h1>Afrykański pomór świń przekroczył Wisłę. Może być także na Opolszczyźnie</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Krzysztof Strauchmann</a></address>
      <p>
        <b>To już nie są żarty, afrykański pomór świń w każdej chwili może się pojawić także na Opolszczyźnie - komentują hodowcy trzody. Jeśli do tego dojdzie, straty gospodarcze będą ogromne.</b>
      </p>
      <p>Myślałem, że to nas nie dotyczy. Że zagrożone są tylko obszary wschodniej Polski, daleko od nas. Ostatni przypadek pokazał, że nikt nie może się czuć bezpiecznie - komentuje Piotr Hanusiak, rolnik i hodowca trzody chlewnej spod Prudnika.</p>
      <p>4 listopada na lokalnej drodze pomiędzy Nową Solą a Sławą w województwie lubuskim znaleziono padłego dzika. Wyglądał jak ofiara wypadku. Próbki zwłok pojechały do badania w Państwowym Instytucie Weterynarii, które wykazało, że locha chorowała na afrykański pomór świń (ASF).</p>
      <p>Następnego dnia teren w promieniu 5 kilometrów został zabezpieczony płotem z elektrycznym pastuchem. Myśliwi i inne służby zaczęły intensywne sprawdzanie strefy skażonej i buforowej. 17 listopada opublikowano wiadomość, że na ASF padł też drugi znaleziony dzik w tym rejonie.</p>
      <p>Od kilku dni w poszukiwaniach dzików uczestniczy także wojsko. Do tej pory ASF potwierdzono u w sumie 20 sztuk. W większości ich zwłoki znaleziono w stanie posuniętego rozkładu, w leśnych ostępach.</p>
      <p>Myśliwym nakazano strzelać do każdego dzika w strefie zagrożonej wirusem, trwa budowa drugiego ogrodzenia. Choroba w ciągu 3 miesięcy, nagle i ogniskowo pojawiła się 300 kilometrów na zachód, od miejsc gdzie obserwowano ją w sierpniu.</p>
      <blockquote>Wirus przekroczył linię Wisły, która miała być naturalną zaporą dla dzików. To tylko 200 km od Opola.</blockquote>
      <p>- Nie ma obszaru, który nie były zagrożony ASF. W każdej chwili może się pojawić także u nas - mówi Wacław Bortnik, opolski wojewódzki <a href="https://gratka.pl/praca?q=lekarz#utm_medium=alz&amp;utm_source=nto.pl&amp;utm_campaign=artykul">lekarz weterynarii</a>. - Przyczyny wystąpienia kolejnego ogniska ASF są badane. Nie można wykluczyć nawet celowego działania.</p>
      <p><b>Jak podkreśla dr Bartnik, od początku występowania choroby w Polsce - służby weterynaryjne monitorują i sprawdzają każdy znaleziony przypadek padłego dzika.</b> Myśliwi dostają od państwa dodatkową zachętę finansową, aby dokonywać odstrzału dzików (600 zł. za lochę, 300 za dzika). Kontrole obrotu zwierzętami hodowlanymi i mięsem są szczególnie dokładne.</p>
      <p>Trwa też uświadamianie rolników i całego społeczeństwa, czym jest ASF i jakie skutki może wywołuje. Stwierdzenie choroby w gospodarstwie powoduje wybicie całego stada, co dla rolników może oznaczać nawet bankructwo. Jeśli choroba przeniesie się na Wielkopolskę, gdzie produkuje się 30 proc. trzody, wzrost cen odczują też konsumenci.</p>
    </article>
  </body>
</html>