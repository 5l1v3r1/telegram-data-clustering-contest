<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699944/%D9%87%D9%85%D8%AF%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%82%D8%AA-%D9%82%D8%B7%D8%B9%D8%A7%D8%AA-%D9%BE%D9%84%D9%87%E2%80%8C%D8%A8%D8%B1%D9%82%DB%8C-%D9%BE%D9%84%E2%80%8C%D9%87%D8%A7%DB%8C-%D8%B9%D8%A7%D8%A8%D8%B1-%D9%BE%DB%8C%D8%A7%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="همدان؛ افزایش سرقت قطعات پله‌برقی پل‌های عابر پیاده"/>
    <meta property="og:description" content="فروش این قطعات به دلیل آلیاژ بکار رفته در آن ارزش بالایی ندارد اما برای شهرداری تهیه این قطعات که در مواردی وارداتی است، میلیون ها تومان هزینه خواهد داشت."/>
  </head>
  <body>
    <article>
      <h1>همدان؛ افزایش سرقت قطعات پله‌برقی پل‌های عابر پیاده</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>فروش این قطعات به دلیل آلیاژ بکار رفته در آن ارزش بالایی ندارد اما برای شهرداری تهیه این قطعات که در مواردی وارداتی است، میلیون ها تومان هزینه خواهد داشت.</b>
      </p>
      <figure>
        <img src="https://cdn.asriran.com/files/fa/news/1398/9/3/1040163_411.jpg"/>
      </figure>
      <p>مدیرعامل سازمان حمل، نقل و ترافیک شهرداری همدان گفت: رواج سرقت قطعات پله‌برقی و آسانسورهای نصب شده در پل‌های عابران پیاده، مدیریت شهری را با مشکل مواجه کرده است.</p>
      <p>احسان صباغ روز یکشنبه در نشست بررسی عملکرد سازمان حمل، نقل و ترافیک شهرداری همدان توسط اعضای شورای اسلامی این شهر اظهار داشت: متاسفانه سرقت برخی قطعات که به صورت کیلویی توسط سارقان فرخته می شود، باعث خرابی، توقف آسانسور و پله برقی پل ها می شود.</p>
      <p>وی اضافه کرد: فروش این قطعات به دلیل آلیاژ بکار رفته در آن ارزش بالایی ندارد اما برای شهرداری تهیه این قطعات که در مواردی وارداتی است، میلیون ها تومان هزینه خواهد داشت.</p>
      <p>صباغ بیان کرد: حتی برای آزمایش چهار دستگاه دوربین مداربسته را در یکی از پل های عابر پیاده مرکز شهر همدان نصب کردیم که متاسفانه دوربین ها هم به سرقت رفت.</p>
      <p>وی افزود: برای ممانعت از سرقت دوربین، این بار اقدام به قرار دادن آنها در محفظه فلزی کردیم که امیدواریم به سرقت نرود چرا که راه مهار وجود نداشت.</p>
      <p>مدیرعامل سازمان حمل، نقل و ترافیک شهرداری همدان در پاسخ به انتقاد برخی اعضای شورای شهر مبنی بر نصب نکردن پل جدید عابر پیاده در ۲ سال اخیر خاطرنشان کرد: هم اکنون کار نصب هشت پل به پیمانکار واگذار شده و برای ایمن سازی محل نصب به اداره برق معرفی شده اند.</p>
      <p>وی با اشاره به اینکه نصب علائم ایمنی و اصلاح مهندسی ترافیک باعث کاهش تصادفات فوتی در سطح شهر همدان شده است، گفت: در هشت ماهه امسال شاهد ۲۰ درصد کاهش تصادفات به نسبت مدت مشابه سال قبل بوده ایم.</p>
      <p>صباغ اظهار داشت: ۲۷ فوتی ناشی از تصادفات درون شهری همدان در هشت ماهه نخست سال قبل ثبت شد که این آمار امسال به ۲۱ تن کاهش یافت.</p>
      <p>وی اجرای ۱۰ هزار متر مربع خط کشی عابر پیاده و علائم نوشتاری در کف معابر و خیابان ها، ایمن سازی ۴۸۷ مدرسه، نصب ۶۷ دستگاه سرعت گیر و بیش از پنج هزار استوانه و آموزش ایمنی و ترافیک به ۲۱ هزار دانش آموز را از اقدام های انجام شده سازمان حمل، نقل و ترافیک شهرداری همدان طی هشت ماه ابتدای امسال عنوان کرد.</p>
      <p>وی ایجاد معابر در سطح شهر را در راستای انسان محوری دانست و گفت: پیاده رو سازی و مناسب سازی در راستای ارتقا سطح تردد کیفی عابرین پیاده است.</p>
    </article>
  </body>
</html>