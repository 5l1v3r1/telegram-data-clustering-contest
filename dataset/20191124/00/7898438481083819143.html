<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215874"/>
    <meta property="og:site_name" content="e-forologia"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ΠΟΜΙΔΑ-Μέτρα για τη μείωση της γραφειοκρατίας στις συναλλαγές επί ακινήτων"/>
    <meta property="og:description" content="- Μέτρα για τη μείωση της γραφειοκρατίας στις συναλλαγές επί ακινήτων και την διευκόλυνση των ιδιοκτητών ανακοίνωσε ο υφυπουργός..."/>
  </head>
  <body>
    <article>
      <h1>ΠΟΜΙΔΑ-Μέτρα για τη μείωση της γραφειοκρατίας στις συναλλαγές επί ακινήτων</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Μέτρα για τη <b>μείωση της γραφειοκρατίας</b> στις συναλλαγές επί ακινήτων και την <b>διευκόλυνση των ιδιοκτητών </b>ανακοίνωσε ο υφυπουργός Ψηφιακής Διακυβέρνησης κ. <b>Γιώργος Γεωργαντάς </b>από το βήμα της ετήσιας γενικής συνέλευσης της <b>Ένωσης Ιδιοκτητών Ακινήτων νομού Αχαΐας</b> που πραγματοποιήθηκε σήμερα στην Πάτρα.</p>
      <p>Η εκδήλωση με θέμα «<b>Έξυπνες λύσεις και στην Ακίνητη Περιουσία</b>», πραγματοποιήθηκε στο πλαίσιο του οικονομικού πολυσυνεδρίου «FORUM ΑΝΑΠΤΥΞΗΣ – 22ο MONEY SHOW ΠΑΤΡΑΣ», που έχει κεντρικό θέμα: «Έξυπνες λύσεις παντού – SMART», παρουσία πλήθους ιδιοκτητών ακινήτων, εκπροσώπων φορέων και της αυτοδιοίκησης του νομού, του βουλευτή κ. <b>Ιάσωνα Φωτήλα</b>, του πρώην βουλευτή κ. <b>Νίκου Νικολόπουλου</b>, του πρώην Περιφερειάρχη κ. <b>Απόστολου Κατσιφάρα</b> κ.α.</p>
      <p>Ειδικότερα ο κ. Γεωργαντάς ανακοίνωσε τα εξής:</p>
      <p>-Υπήρξε άμεση ανταπόκριση και γίνεται δεκτό το αίτημα της ΠΟΜΙΔΑ, να <b>παρακρατείται από τον συμβολαιογράφο </b>κατά την μεταβίβαση ακινήτου και να αποδίδεται αυτόματα στο Δημόσιο τυχόν οφειλή του πωλητή από ΕΝΦΙΑ. Η σχετική ρύθμιση, ύστερα από συνεννόηση με την ΑΑΔΕ και το υπουργείο Οικονομικών θα περιληφθεί στο φορολογικό νομοσχέδιο που έχει τεθεί σε δημόσια διαβούλευση. Με τον τρόπο αυτό, τόνισε ο κ. Γεωργαντάς, ο ιδιοκτήτης που αναγκάζεται να πουλήσει ένα ακίνητο δεν θα υποχρεώνεται – όπως συνέβαινε μέχρι σήμερα - να ρυθμίζει την οφειλή ή να δανείζεται για να την εξοφλήσει. Η ρύθμιση αυτή, πρόσθεσε, <b>εξυπηρετεί τόσο τους ιδιοκτήτες όσο και το Δημόσιο που θα εισπράττει άμεσα το ποσό του φόρου.</b></p>
      <p>-Τίθεται σε λειτουργία εντός του 2020 σύστημα <b>ηλεκτρονικής υποβολής των δηλώσεων φορολογίας κεφαλαίου</b> που θα καλύπτει τις δηλώσεις φόρων μεταβίβασης ακινήτου, δωρεών - γονικών παροχών, κληρονομιών, χρηματικών δωρεών και κερδών από τυχερά παίγνια. Από το ίδιο σύστημα θα εκδίδονται τα πιστοποιητικά περί μη οφειλής φόρου κληρονομιάς – δωρεάς και θα αποστέλλονται ηλεκτρονικά στις ΔΟΥ τα συμβόλαια μεταβίβασης αντί της ταχυδρομικής αποστολής τους.</p>
      <p>Τα μέτρα αυτά, τόνισε ο υφυπουργός προστίθενται σε όσα έχουν ήδη ανακοινωθεί για αναστολή του <b>φόρου υπεραξίας </b>στις μεταβιβάσεις και του <b>ΦΠΑ στην οικοδομή</b>, δυνατότητα εξόφλησης του φόρου κληρονομιάς έως και σε <b>48 δόσεις </b>και έκπτωση των <b>δαπανών αναβάθμισης</b> των ακινήτων.</p>
      <p>Βασικές αρχές της στρατηγικής ψηφιακού μετασχηματισμού, σημείωσε ο υφυπουργός είναι ότι αφενός ο πολίτης θα μπορεί να αντλεί από τα αρχεία του Δημοσίου οποιοδήποτε στοιχείο τον αφορά και αφετέρου η εκάστοτε υπηρεσία του Δημοσίου δεν θα ζητά από τον πολίτη έγγραφα και δεδομένα που διαθέτει ήδη μια άλλη υπηρεσία αλλά θα είναι υποχρεωμένες οι υπηρεσίες να συνομιλούν μεταξύ τους.</p>
      <p>Στην ομιλία του ο πρόεδρος της ΠΟΜΙΔΑ κ. <b>Στράτος Παραδιάς</b> υπογράμμισε την <b>άμεση ανταπόκριση </b>του υπουργείου Ψηφιακής Διακυβέρνησης στα αιτήματα της ΠΟΜΙΔΑ για μείωση της γραφειοκρατίας στις συναλλαγές επί ακινήτων. Σημείωσε επίσης ότι πριν λίγες ημέρες εγκαταστάθηκε τερματικό του <b>ΔΕΔΔΗΕ</b> στον Δήμο Αθηναίων και έληξε έτσι η ταλαιπωρία των ιδιοκτητών της πρωτεύουσας σε σχέση με τα δημοτικά τέλη των μη ηλεκτροδοτούμενων ακινήτων. Ο κ. Παραδιάς τόνισε ωστόσο ότι οι ιδιοκτήτες περιμένουν από την σημερινή κυβέρνηση να προχωρήσει σε <b>μείωση κατά 30 % του ΕΝΦΙΑ</b> και σε κατάργηση του συμπληρωματικού φόρου, καθώς και να κατανείμει το βάρος δίκαια σε όλους τους ιδιοκτήτες. Ζήτησε ακόμη:</p>
      <p>-Να μειωθεί στο μισό η υποχρέωση <b>ηλεκτρονικών δαπανών ύψους 30 %</b> επί των εισοδημάτων από ενοίκια, ή να συνδυαστεί με την καθιέρωση αφορολογήτου ορίου και στα εισοδήματα από μισθώματα, .</p>
      <p>-Η <b>έκπτωση 40%</b> για δαπάνες ενεργειακής, αισθητικής κ.α. αναβάθμισης των ακινήτων να νομοθετηθεί από όλες τις δαπάνες ανακαίνισης κτιρίων και από οποιοδήποτε φόρο του Δημοσίου.</p>
      <p>-Να επανέλθει η <b>έκπτωση των ασφαλίστρων</b> κτιρίων από το φορολογητέο εισόδημα ώστε να αναπτυχθεί η ιδιωτική ασφάλιση και σε περιπτώσεις φυσικών καταστροφών οι πληγέντες να μη στρέφονται προς το κράτος για αποζημιώσεις.</p>
      <p>-Να ισχύσει <b>έκπτωση για την τακτοποίηση αυθαιρέτων</b> με εφάπαξ καταβολή του προστίμου ως τον Ιούνιο του 2020.</p>
      <p>-Η <b>ταυτότητα κτιρίου</b> να ισχύσει μόνο για ολόκληρα κτίρια.</p>
      <p>Η πρόεδρος της Ένωσης Ιδιοκτητών Αχαΐας κα <b>Κυριακή Αθανασιάδη</b> τόνισε ότι για την σύνταξη ενός συμβολαίου απαιτούνται σήμερα 23 πιστοποιητικά από δεκάδες φορείς και χρονική διάρκεια μέχρι έξι μήνες με αποτέλεσμα πολλές φορές να ματαιώνεται η συναλλαγή. Υπογράμμισε ότι η επιβάρυνση των ιδιοκτητών με ΕΝΦΙΑ και συμπληρωματικό φόρο είναι άδικη και ανέφερε χαρακτηριστικά περίπτωση ιδιοκτήτη στην Πάτρα που καλείται να καταβάλει συμπληρωματικό φόρο 7 φορές υψηλότερο από τον κύριο. Κάλεσε εξάλλου το Δημόσιο να πάψει να χρησιμοποιεί την διαδικασία μεταβίβασης ως μέσο για τη συγκέντρωση στοιχείων για το ακίνητο. «Ζητάμε έξυπνες, πρακτικές και δίκαιες λύσεις για τη ακίνητη ιδιοκτησία», κατέληξε.</p>
      <p>Στην ίδια εκδήλωση:</p>
      <p>-Ο φοροτεχνικός κ. <b>Αντώνης Μουζάκης</b> ανέπτυξε τις βασικές ρυθμίσεις του φορολογικού νομοσχεδίου που έχει τεθεί σε δημόσια διαβούλευση.</p>
      <p>-Ο υπεύθυνος του προγράμματος ασφάλισης κτιρίων μελών ΠΟΜΙΔΑ κ. <b>Νίκος Κεχαγιάογλου</b> παρουσίασε τα πλεονεκτήματα του προγράμματος.</p>
      <p>-Ο κ. <b>Θανάσης Καρκατζούλης</b>, Συμβολαιογράφος και μέλος του ΔΣ της ΠΟΜΙΔΑ αναφέρθηκε στη γραφειοκρατία που διέπει την σύνταξη συμβολαίων.</p>
      <p>-Ο πρόεδρος του Δικηγορικού Συλλόγου Πατρών κ. <b>Αθανάσιος Ζούπας</b> σημείωσε ότι η ακίνητη περιουσία δέχεται πόλεμο επειδή είναι εύκολος στόχος.</p>
      <p>Χαιρετισμό απηύθυναν ακόμη ο πρώην πρόεδρος του Δικηγορικού Συλλόγου Πατρών κ. <b>Νίκος Παπάκος</b> και ο πρώην πρόεδρος του Σώματος Ορκωτών Εκτιμητών και του Ελληνικού Ινστιτούτου Εκτιμητικής κ. <b>Μπάμπης Χαραλαμπόπουλος</b> ο οποίος στάθηκε στην άνοδο των τιμών και μισθωμάτων που παρατηρείται το τελευταίο διάστημα σε πολλές περιοχές της χώρας λόγω κυρίως της μείωσης του ΕΝΦΙΑ, του προγράμματος «Χρυσή Βίζα» και των μισθώσεων τύπου AirBNB. Αντίρροπα λειτουργεί η μείωση του πληθυσμού, η συρρίκνωση των εισοδημάτων λόγω της κρίσης, η πιστωτική συρρίκνωση, η αύξηση της προσφοράς με την διάθεση στην αγορά των ακινήτων που έχουν κατάσχει οι τράπεζες κ.α.</p>
    </article>
  </body>
</html>