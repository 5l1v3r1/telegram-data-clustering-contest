<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699893/%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D9%85%D8%AC%D9%88%D8%B2-%D8%B5%D8%A7%D8%AF%D8%B1-%D8%B4%D9%88%D8%AF-%D9%85%D8%AD%D8%B5%D9%88%D9%84%D8%A7%D8%AA-%D8%AC%D8%A7%D8%B1%DB%8C-%D8%B1%D8%A7-%D8%A8%D8%A7-%D9%85%D9%88%D8%AA%D9%88%D8%B1-%D8%AF%DB%8C%D8%B2%D9%84-%D8%B1%D9%88%D8%A7%D9%86%D9%87-%D8%A8%D8%A7%D8%B2%D8%A7%D8%B1-%D9%85%DB%8C-%DA%A9%D9%86%DB%8C%D9%85-%D8%A2%D9%85%D8%A7%D8%AF%DA%AF%DB%8C-%D8%AA%D9%88%D9%84%D9%8A%D8%AF-%D8%AE%D9%88%D8%AF%D8%B1%D9%88%D9%8A-%D8%A8%D8%B1%D9%82%D9%8A-%D9%88-%D9%87%D9%8A%D8%A8%D8%B1%D9%8A%D8%AF%D9%8A-%D8%B1%D8%A7-%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ایران خودرو: مجوز صادر شود محصولات جاری را با موتور دیزل روانه بازار می کنیم/ آمادگی توليد خودروي برقي و هيبريدي را داریم"/>
    <meta property="og:description" content="در صورت صدور مجوزهاي لازم از سوي سازمان‌هاي متولي صنعت خودروي كشور، ايران‌خودرو آمادگي دارد تا توليد محصولات جاري را با موتور ديزل عملياتي كند."/>
  </head>
  <body>
    <article>
      <h1>ایران خودرو: مجوز صادر شود محصولات جاری را با موتور دیزل روانه بازار می کنیم/ آمادگی توليد خودروي برقي و هيبريدي را داریم</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>در صورت صدور مجوزهاي لازم از سوي سازمان‌هاي متولي صنعت خودروي كشور، ايران‌خودرو آمادگي دارد تا توليد محصولات جاري را با موتور ديزل عملياتي كند.</b>
      </p>
      <p>معاون مركز تحقيقات، طراحي و تكوين محصول ايران‌خودرو، از آغاز مطالعات امكان‌سنجي براي طراحي و توسعه محصولات هيبريدي و برقي خبر داد.</p>
      <p> به گزارش عصر ایران به نقل از پایگاه اطلاع رسانیایران خودرو كيانوش پورمجيب خاطرنشان كرد: در صورت فراهم شدن زيرساخت‌هاي لازم،‌ پروژه‌هاي مرتبط با توسعه محصولات هيبريدي و برقي نيز آغاز خواهد شد.</p>
      <figure>
        <img src="https://cdn.asriran.com/files/fa/news/1398/9/3/1040085_262.jpg"/>
      </figure>
      <p>وي با اشاره به كاهش قابل توجه مصرف سوخت محصولات ايران خودرو در سال‌هاي اخير گفت: هم‌اكنون مصرف سوخت محصولات اين خودروساز مطابق با معيارهاي استاندراد كشور است،‌ با اين وجود ايران‌خودرو در تلاش است تا با اجراي پروژه‌هاي ارتقاي خانواده موتورهاي فعلي، مصرف سوخت محصولات را در حدود يك ليتر كاهش دهد. اين شركت درحال حاضر پروژه ارتقاي خانواده موتورهاي XU و EF را در دستور كار دارد.</p>
      <p>پورمجيب اضافه كرد: توسعه خانواده موتور كم مصرف سه سيلندر از جمله اقدامات زيربنايي ايران‌خودرو در حوزه كاهش مصرف سوخت بوده است كه متاسفانه به دليل تحريم‌هاي بين‌المللي صنعت خودرو، اجراي اين پروژه تاحدودي دچار چالش شد، اما با تدابير اتخاذ شده و با تكيه بر توان‌مندي شركت‌هاي دانش‌بينان داخلي تلاش مي‌شود تا اجراي اين پروژه نيز به مسير اصلي خود بازگردد.</p>
      <figure>
        <img src="https://cdn.asriran.com/files/fa/news/1398/9/3/1040086_835.jpg"/>
      </figure>
      <p>وي طراحي و توليد موتور ديزل با مصرف 4/9 ليتر در هر صد كيلومتر پيمايش را از ديگر اقدامات زيربنايي انجام شده توسط ايران‌خودرو در حوزه مصرف سوخت برشمرد و افزود: در صورت صدور مجوزهاي لازم از سوي سازمان‌هاي متولي صنعت خودروي كشور، ايران‌خودرو آمادگي دارد تا توليد محصولات جاري را با موتور ديزل عملياتي كند.</p>
      <p> </p>
    </article>
  </body>
</html>