<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462797/%E0%A6%B8%E0%A6%BE%E0%A6%A4%E0%A6%9B%E0%A7%9C%E0%A6%BF-%E0%A6%9C%E0%A6%BE%E0%A6%A4%E0%A7%80%E0%A7%9F-%E0%A6%89%E0%A6%A6%E0%A7%8D%E0%A6%AF%E0%A6%BE%E0%A6%A8-%E0%A6%A5%E0%A7%87%E0%A6%95%E0%A7%87-%E0%A6%B0%E0%A6%95%E0%A7%87%E0%A6%9F-%E0%A6%B2%E0%A6%9E%E0%A7%8D%E0%A6%9A%E0%A6%BE%E0%A6%B0-%E0%A6%93"/>
    <meta property="og:site_name" content="Daily Janakantha"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="সাতছড়ি জাতীয় উদ্যান থেকে রকেট লঞ্চার ও বিস্ফোরক উদ্ধার"/>
    <meta property="og:description" content="নিজস্ব সংবাদদাতা, হবিগঞ্জ, ২৩ নবেম্বর ॥ চুনারুঘাটের সাতছড়ি জাতীয় উদ্যানে অভিযান চালিয়ে আবারও রকেট লঞ্চারসহ বিপুল পরিমাণ বিস্ফোরক উদ্ধার করেছে র‌্যাবের একটি টিম। অভিযানে সেনাবাহিনীর ২৪ পদাতিক ডিভিশনের একটি টিমও অংশ নেয়। শনিবার দুপুরে উদ্ধার হওয়া রকেট লঞ্চারগুলোর মধ্যে রয়েছে, উচ্চ ক্ষমতা সম্পন্ন ১৩ আরপিজি ..."/>
  </head>
  <body>
    <article>
      <h1>সাতছড়ি জাতীয় উদ্যান থেকে রকেট লঞ্চার ও বিস্ফোরক উদ্ধার</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>নিজস্ব সংবাদদাতা, হবিগঞ্জ, ২৩ নবেম্বর ॥ চুনারুঘাটের সাতছড়ি জাতীয় উদ্যানে অভিযান চালিয়ে আবারও রকেট লঞ্চারসহ বিপুল পরিমাণ বিস্ফোরক উদ্ধার করেছে র‌্যাবের একটি টিম। অভিযানে সেনাবাহিনীর ২৪ পদাতিক ডিভিশনের একটি টিমও অংশ নেয়। শনিবার দুপুরে উদ্ধার হওয়া রকেট লঞ্চারগুলোর মধ্যে রয়েছে, উচ্চ ক্ষমতা সম্পন্ন ১৩ আরপিজি গোলা। তবে অভিযান চলাকালে কাউকে গ্রেফতার করা সম্ভব হয়নি। র‌্যাব-৭ এর সিও লেঃ কর্নেল মশিউর রহমান জুয়েল গণমাধ্যমকে এই তথ্য নিশ্চিত করেছেন।</p>
      <p>সূত্র জানায়, শনিবার সন্ধ্যার পর জেলা প্রশাসক মোহাম্মদ কামরুল হাসানের কাছে জুডিসিয়াল কোর্ট থেকে একটি ফ্যাক্সবার্তা আসে। এতে রকেটের সঙ্গে উদ্ধারকৃত বিস্ফোরক দ্রব্য সেনাবাহিনীর বিশেষজ্ঞ টিমের মাধ্যমে ধ্বংসের জন্য একজন নির্বাহী ম্যাজিস্ট্রেট চাওয়া হয়েছে। জেলা প্রশাসক কামরুল হাসান ফ্যাক্সবার্তার বিষয়টি স্বীকার করে জনকণ্ঠকে জানিয়েছেন, বিস্ফোরক দ্রব্য ধ্বংসের জন্য রবিবার সকালে একজন নির্বাহী ম্যাজিস্ট্রেট তিনি নিয়োগ দেবেন। জেলা ও পুলিশ প্রশাসনের উর্ধতন কর্মকর্তারা ঘটনাস্থল পরিদর্শন করেছেন।</p>
      <p>এদিকে র‌্যাবের অন্য একটি সূত্র মতে, আগের দিন শুক্রবার সন্ধ্যার পর দুটি গাড়িতে করে র‌্যাবের কয়েকজন সদস্য সাতছড়ি এলাকার জাতীয় উদ্যানে প্রবেশ করে। এরপর অস্ত্র, গোলাবারুদ উদ্ধারের লক্ষ্যে সেখানে কর্মকর্তা ও সদস্য সংখ্যা বৃদ্ধি পেতে থাকে। গোয়েন্দা তথ্যের ভিত্তিতে রাতব্যাপী অভিযান চলে কয়েকটি স্থানে। ব্যাপক তল্লাশির পর এক পর্যায়ে উদ্ধার করা হয় বিপুল পরিমাণ রকেট লাঞ্চার ও বিস্ফোরক দ্রব্য। যদিও বিস্ফোরক দ্রব্য কি পরিমাণ পাওয়া গেছে তার সঠিক পরিসংখ্যানসহ পুরো বিষয়টি নিয়ে এক প্রেসব্রিফিংয়ে জানানো হবে বলে র‌্যাবের পক্ষ থেকে জানানো হয়েছে।</p>
    </article>
  </body>
</html>