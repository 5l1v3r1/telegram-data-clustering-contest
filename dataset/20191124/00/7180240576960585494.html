<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/news-monitor/news_1765589"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-24T00:23:07+00:00"/>
    <meta property="og:title" content="‘ทีโอที’ ต้อนรับคณะฯ หลักสูตรการพัฒนาการเมืองและการเลือกตั้งระดับสูง ดูงานศูนย์ต่อต้านข่าวปลอม"/>
    <meta property="og:description" content="นายพิพัฒน์ ขันทอง กรรมการ บริษัท ทีโอที จำกัด (มหาชน) รักษาการกรรมการผู้จัดการใหญ่ บริษัท ทีโอที จำกัด (มหาชน) เปิดเผยในการตัอนรับคณะนักศึกษาหลักสูตรการพัฒนาการเมืองและการเลือกตั้งระดับสูง รุ่นที่ 10 (พตส.10) ของ กกต. ซึ่งประกอบด้วย ผู้ทรงคุณวุฒิจากภาคการเมือง ผู้บริหารระดับสูงของหน่วยงานภาครัฐ ภาคเอกชน นักวิชาการและสื่อมวลชนในการศึกษาดูงานการบริหารจัดการของศูนย์ต่อต้านข่าวปลอม ของกระทรวงดิจิทัลเพื่อเศรษฐกิจและสังคม (ดีอีเอส) และศูนย์บริหารจัดการโครงข่ายเน็ตประชารัฐ โดยมี นางวรรณพร ลีฬหาชีวะ รองกรรมการผู้จัดการใหญ่หน่วยธุรกิจขายและบริการลูกค้าองค์กร บริษัท ทีโอที จำกัด (มหาชน) และนางสาวจันทนา เตชะศิรินุกูล รองกรรมการผู้จัดการใหญ่หน่วยธุรกิจคลาวด์และดิจิทัล ร่วมให้การตัอนรับ ว่า ทีโอที เป็นหน่วยงานรัฐวิสาหกิจ ภายใต้การกำกับดูแลของกระทรวงดีอีเอส โดย ทีโอที ได้รับมอบหมายภารกิจสำคัญในการสนับสนุนนโยบายของรัฐบาลในการขับเคลื่อนประเทศไทยสู่ดิจิทัล เพื่อเศรษฐกิจและสังคม โดยใช้เทคโนโลยีสารสนเทศมาประยุกต์ในทุกๆ ด้าน"/>
  </head>
  <body>
    <article>
      <h1>‘ทีโอที’ ต้อนรับคณะฯ หลักสูตรการพัฒนาการเมืองและการเลือกตั้งระดับสูง ดูงานศูนย์ต่อต้านข่าวปลอม</h1>
      <address><time datetime="2019-11-24T00:23:07+00:00">24 Nov 2019, 00:23</time> by <a rel="author">matichon</a></address>
      <p>นายพิพัฒน์ ขันทอง กรรมการ บริษัท ทีโอที จำกัด (มหาชน) รักษาการกรรมการผู้จัดการใหญ่ บริษัท<br/>ทีโอที จำกัด (มหาชน) เปิดเผยในการตัอนรับคณะนักศึกษาหลักสูตรการพัฒนาการเมืองและการเลือกตั้งระดับสูง รุ่นที่ 10 (พตส.10) ของ กกต. ซึ่งประกอบด้วย ผู้ทรงคุณวุฒิจากภาคการเมือง ผู้บริหารระดับสูงของหน่วยงานภาครัฐ ภาคเอกชน นักวิชาการและสื่อมวลชนในการศึกษาดูงานการบริหารจัดการของศูนย์ต่อต้านข่าวปลอม ของกระทรวงดิจิทัลเพื่อเศรษฐกิจและสังคม (ดีอีเอส) และศูนย์บริหารจัดการโครงข่ายเน็ตประชารัฐ โดยมี นางวรรณพร ลีฬหาชีวะ รองกรรมการผู้จัดการใหญ่หน่วยธุรกิจขายและบริการลูกค้าองค์กร บริษัท ทีโอที จำกัด (มหาชน) และนางสาวจันทนา เตชะศิรินุกูล รองกรรมการผู้จัดการใหญ่หน่วยธุรกิจคลาวด์และดิจิทัล ร่วมให้การตัอนรับ ว่า ทีโอที เป็นหน่วยงานรัฐวิสาหกิจ ภายใต้การกำกับดูแลของกระทรวงดีอีเอส โดย ทีโอที ได้รับมอบหมายภารกิจสำคัญในการสนับสนุนนโยบายของรัฐบาลในการขับเคลื่อนประเทศไทยสู่ดิจิทัล เพื่อเศรษฐกิจและสังคม โดยใช้เทคโนโลยีสารสนเทศมาประยุกต์ในทุกๆ ด้าน</p>
      <p>ทั้งนี้ ตลอดระยะเวลาที่ผ่านมา ทีโอที ได้สร้างสรรค์ และพัฒนานวัตกรรมและเทคโนโลยีดิจิทัลเพื่อส่งเสริมความมั่นคงของภาครัฐ ในการขับเคลื่อน เศรษฐกิจและสังคมไทยให้ก้าวไปสู่ยุคดิจิทัล ตามกรอบยุทธศาสตร์แห่งชาติ 20 ปี ประสิทธิภาพทั้งด้านคุณภาพ บริการ และความปลอดภัยในการใช้บริการ เป็นปัจจัยสำคัญที่ ทีโอที มุ่งมั่นดูแลรักษา เพื่อคุณภาพชีวิตที่ดีแก่ลูกค้าผู้ใช้บริการทั้งภาครัฐ ภาคเอกชน ให้คนไทยทุกคน สามารถใช้บริการโทรคมนาคม ด้วยโครงข่ายโทรคมนาคมของ ทีโอที ของคนไทย ของรัฐที่มีเพื่อตอบสนองและเป็นกลไกของภาครัฐ</p>
      <figure>
        <img src="https://www.matichon.co.th/wp-content/uploads/2019/11/111-12.jpg"/>
      </figure>
      <p>นายพิพัฒน์ กล่าวว่า โครงการสำคัญที่ ทีโอที ได้รับมอบหมาย อาทิ การให้บริการโครงข่ายพื้นฐานโทรคมนาคม เพื่อขับเคลื่อนเศรษฐกิจและสังคม (โครงการเน็ตประชารัฐ) โครงการการศึกษาทางไกลผ่านดาวเทียม โครงการสุขศาลาพระราชทาน สำหรับการศึกษาดูงานในวันนี้ ทีโอที ขอขอบคุณที่สำนักงานคณะกรรมการการเลือกตั้ง ได้เล็งเห็นประโยชน์และให้เกียรติ ทีโอที นำเสนอคือ</p>
      <p>ระบบการบริหารจัดการศูนย์ต่อต้านข่าวปลอมของกระทรวงดีอีเอส ที่ ทีโอที ได้รับมอบหมายให้ดำเนินการ ทีโอที มีหน้าที่ติดตามตรวจสอบข้อมูลที่เผยแพร่บนสื่อสังคมออนไลน์และระบบอินเทอร์เน็ต โดยเฉพาะข่าวที่สร้างความเข้าใจผิด ต่อสังคม ตลอดจนข่าวที่ทำลายภาพลักษณ์และความมั่งคงภายในประเทศ พร้อมกับเผยแพร่ ข้อมูลข่าวสารที่ถูกต้องสู่ประชาชน และสาธารณชน</p>
      <p>การบริหารศูนย์บริหารจัดการโครงข่ายเน็ตประชารัฐ มีวัตถุประสงค์ เพื่อบริหารจัดการและบริการผู้ใช้งานอินเตอร์เน็ต 24,700 หมู่บ้าน เพื่อลดความเหลื่อมล้ำของประชาชน และเพื่อให้เข้าถึงบริการต่าง ๆ ของภาครัฐได้อย่างเท่าถึงและเท่าเทียม และเพื่อรับแจ้งเหตุขัดข้อง ให้คำแนะนำ คำปรึกษา แนวทางแก้ไขปัญหาอันเกิดจากการใช้งาน อินเทอร์เน็ต และติดตาม การแก้ไข เหตุขัดข้อง เพื่อให้ระบบโครงข่ายและอุปกรณ์กลับมา ใช้งานได้โดยเร็ว ส่งผลให้ธุรกิจชุมชน เกิดการเติบโต มีการจ้างงาน ในพื้นที่ เป็นการเพิ่มรายได้ครัวเรือน และมีผลต่อผลิตภัณฑ์มวลรวมในประเทศ (จีดีพี) ของประเทศ</p>
      <figure>
        <img src="https://www.matichon.co.th/wp-content/uploads/2019/11/DSC_5836edit%E0%B9%83%E0%B8%8A%E0%B9%89%E0%B8%AD%E0%B8%B1%E0%B8%99%E0%B8%99%E0%B8%B5%E0%B9%89%E0%B8%84%E0%B9%88%E0%B8%B0.jpg"/>
      </figure>
    </article>
  </body>
</html>