<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-b/2019/11/24-63749304/serie_b_clamoroso_ascoli_rimontato_3-2_il_cosenza_tra_cittadella_e_pisa_e_1-1/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Serie B, clamoroso Ascoli: rimontato 3-2 il Cosenza. Tra Cittadella e Pisa è 1-1"/>
    <meta property="og:description" content="I calabresi si portano sul 2-0 con Rivière e Bruccini, poi i bianconeri ribaltano il risultato con Ninkovic e la doppietta di uno scatenato Scamacca. Toscani in vantaggio nel primo tempo con Pinato, pareggia il rigore di Iori nella ripresa"/>
  </head>
  <body>
    <article>
      <h1>Serie B, clamoroso Ascoli: rimontato 3-2 il Cosenza. Tra Cittadella e Pisa è 1-1</h1>
      <h2>I calabresi si portano sul 2-0 con Rivière e Bruccini, poi i bianconeri ribaltano il risultato con Ninkovic e la doppietta di uno scatenato Scamacca. Toscani in vantaggio nel primo tempo con Pinato, pareggia il rigore di Iori nella ripresa</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>ROMA</b> - Rimonta pazzesca dell'<b>Ascoli</b> che, dopo essere andata sotto due volte con il <b>Cosenza</b>, ribalta il risultato con un<b> 3-2</b> nel finale. Calabresi avanti nel primo tempo con <b>Rivière</b> e il rigore di <b>Bruccini</b>, <b>Ninkovic</b> riapre la gara, poi si scatena <b>Scamacca</b> che firma la rimonta con una gran doppietta. Nell'altra gara <b>Cittadella</b> e <b>Pisa</b> non vanno oltre l'<b>1-1</b>. Toscani in vantaggio con <b>Pinato</b>, i veneti riacciuffano il pari grazie al rigore di Iori.</p>
      <h3>Ascoli-Cosenza 3-2</h3>
      <p>Primo tempo scoppiettante al "Del Duca". La gara si sblocca già al 16' con gli ospiti che si portano in vantaggio: <b>Riviére</b> si gira in pochi metri e fulmina Leali sul secondo palo. Passano solo 3' è il <b>Cosenza raddoppia</b>. Massimi concede un calcio di rigore per fallo di Brosco su Pierini, dal dischetto va <b>Bruccini</b>, con Leali che intuisce e tocca, senza riuscire a fermare la conclusione, 0-2. La prima occasione dell'<b>Ascoli</b> coincide con il gol che riapre la gara. E' il 38' quando <b>Ninkovic</b> raccoglie un cross di Da Cruz e brucia Perina centrando l'angolo lontano per l'<b>1-2</b>. Nella ripresa l'Ascoli mette il turbo e completa una <b>clamorosa rimonta</b>. Prima pareggia al 71' (nonostante l'inferiorità numerica con Valentini a bordo campo per le cure) con l'incornata di <b>Scamacca</b> su assist di Ninkovic, poi lo stesso attaccante bianconero ribalta il risultato all'88' fulminando Perina da posizione defilata.</p>
      <p>
        <b>
          <a href="https://www.tuttosport.com/live/classifica-serie-b.html">CLASSIFICA SERIE B</a>
        </b>
      </p>
      <h3>Cittadella-Pisa 1-1</h3>
      <p>Cominciano meglio i padroni di casa che, al 14' ci provano con una rovescia di D'Urso che non trova la porta. Poco dopo è Vita, in proiezione offensiva, a trovare la chiusura provvidenziale di Liotti in angolo. Il Pisa si affaccia in attacco al 36' con Pinato, tiro largo, e De Vitis, che trova la parata a mano aperta di Paleari. E' il prologo al vantaggio ospite che arriva al 44', grazie all'inserimento di <b>Pinato</b> che supera di testa il portiere veneto per lo <b>0-1</b>. Nella ripresa il Pisa sfiora il raddoppio con Aya, che coglie il palo esterno, ma al 76' pareggiano i padroni di casa. L'arbitro punisce il braccio di Masucci su corner di Vita con il <b>penalty</b>: dal dischetto <b>Iori</b> spedisce la sfera sotto l'incrocio dei pali, firmando l'<b>1-1</b> del Cittadella. Le ultime occasioni sono ancora per i padroni di casa, con Vita che sfiora due volte la rete.</p>
      <related>
        <a href="https://www.tuttosport.com/live/matchcentre/risultati.html?competition=105&amp;season=2018"/>
        <a href="https://www.tuttosport.com/live/SerieB/classifica.shtml"/>
        <a href="https://www.tuttosport.com/archivio/calcio/serie-b"/>
        <a href="https://www.tuttosport.com/news/calcio/serie-b/2019/11/24-63735596/diretta_spezia-frosinone_alle_21_probabili_formazioni_dove_vederla_in_tv/?related_news"/>
        <a href="https://www.tuttosport.com/news/calcio/serie-b/2019/11/24-63731206/diretta_ascoli-cosenza_e_cittadella-pisa_alle_15_probabili_formazioni_e_dove_vederle_in_tv/?related_news"/>
        <a href="https://www.tuttosport.com/news/calcio/serie-b/2019/11/23-63712813/mancuso-aramu_empoli_e_venezia_non_si_fanno_male_e_1-1/?related_news"/>
        <a href="https://www.tuttosport.com/news/calcio/serie-b/2019/11/23-63668491/diretta_empoli-venezia_alle_18_probabili_formazioni_e_dove_vederla_in_tv/?related_news"/>
      </related>
    </article>
  </body>
</html>