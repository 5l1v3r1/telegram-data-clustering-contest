<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699984/%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%D9%85%D8%B1%D9%88%D8%B2-%D8%B9%D8%B1%D8%A7%D9%82-%DA%A9%D8%B4%D8%AA%D9%87-%D8%B4%D8%AF%D9%86-9-%D9%86%D9%81%D8%B1-%D8%AF%D8%B1-3-%D8%B4%D9%87%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ناآرامی های امروز عراق/ کشته شدن 9 نفر در 3 شهر"/>
    <meta property="og:description" content="به گزارش یورونیوز؛ نیروهای امنیتی عراق، روز یکشنبه ۳ آذر، بر روی معترضان در بغداد و چند شهر دیگر در جنوب این کشور آتش گشودند که این رویداد باعث کشته شدن دست‌کم ۹ نفر و زخمی شدن ده‌ها نفر دیگر شد."/>
  </head>
  <body>
    <article>
      <h1>ناآرامی های امروز عراق/ کشته شدن 9 نفر در 3 شهر</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040217_259.jpg"/>
      </figure>
      <p>به گزارش یورونیوز؛ نیروهای امنیتی عراق، روز یکشنبه ۳ آذر، بر روی معترضان در بغداد و چند شهر دیگر در جنوب این کشور آتش گشودند که این رویداد باعث کشته شدن دست‌کم ۹ نفر و زخمی شدن ده‌ها نفر دیگر شد.</p>
      <p>اعتراض‌های ضد دولتی در اوایل ماه اکتبر گذشته (مهر ماه) آغاز شد که بزرگترین تظاهرات از زمان سقوط صدام حسین در سال ۲۰۰۳ محسوب می‌شود.</p>
      <p>خبرگزاری رویترز تعداد کشته شده‌های این اعتراض‌ها از اوایل اکتبر تاکنون را ۳۳۹ نفر ذکر کرده است.</p>
      <p>اما خبرگزاری دولتی عراق به نقل از وزیر بهداشت روز یکشنبه آمار کشته شده‌ها در بین معترضان و نیروهای امنیتی را ۱۱۱ نفر عنوان کرد. این خبرگزاری جزییات بیشتری درباره اینکه این آمار چه دوره‌ای را در بر می‌گیرد بیان نکرده است. این نخستین آمار رسمی پس از ۲۵ اکتبر است که توسط یک مقام دولتی اعلام می‌شود.</p>
      <p>ماه گذشته در یک گزارش دولتی اعلام شد در هفته نخست اکتبر و در اعتراض‌های عراق ۱۵۷ نفر کشته شدند.</p>
      <p>معترضان خواستار سرنگونی یک طبقه سیاسی خاص در عراق هستند که ۱۶ سال در این کشور حکومت کرده اما طبق عقیده آن‌ها دستاوردی جز فساد و خدمت به قدرت‌های خارجی نداشته است، در حالی‌که به اعتقاد آن‌ها بسیاری از عراقی‌ها بدون شغل و در فقر بسر می‌برند و کمبودهای آموزشی و بهداشتی در میان آن‌ها محسوس است.</p>
      <p><b>چهار نفر در ناصریه کشته شدند</b><br/>اواخر روز شنبه نیروهای امنیتی به معترضان در شهر جنوبی ناصریه عراق شلیک کردند. ابتدا اعلام شد که سه نفر در این درگیری‌ها کشته شدند اما منابع بیمارستانی ساعاتی بعد گفتند که نفر چهارم نیز بر اثر زخم‌های ناشی از اصابت گلوله به سرش جان باخته است.</p>
      <p><b>اعتراض‌ها در شهر ناصریه عراقرویترز</b><br/>این منابع تاکید کردند که در ناآرامی‌های شب گذشته در ناصریه ۵۰ نفر دیگر در اثر اصابت گلوله‌های جنگی و گاز اشک‌آور زخمی شدند.</p>
      <p>دو منبع بیمارستانی نیز گفتند که شب گذشته پزشکان، پس از شلیک گاز اشک آور در حیاط بیمارستان شهر ناصریه نوزادان و کودکان را از این بیمارستان خارج کردند. اعتراض‌ها در روز یکشنبه در ناصریه ادامه پیدا کرد.</p>
      <p><b>سه نفر در بندر ام‌قصر کشته شدند</b><br/>از سوی دیگر به گفته پلیس و منابع پزشکی، نیروهای امنیتی سه نفر را در بندر ام‌اقصر در نزدیکی بصره به ضرب گلوله کشتند و ۹۰ نفر نیز در این درگیری‌ها زخمی شدند.</p>
      <p>معترضان در بندر ام‌قصر از نیروهای امنیتی که راه آنها را سد کرده بودند، می‌خواستند که راه آنها را باز کنند. مسیر جاده‌ای دسترسی به این بندر به دستور مقام‌های عراق برای جلوگیری از ورود معترضان مسدود شده است.</p>
      <p>بندر‌ ام‌قصر در نزدیکی بصره قرار دارد و بخش قابل توجهی از مواد غذایی مورد نیاز ساکنان عراق از جمله غلات، روغن نباتی و محموله‌های شکر از مسیر این بندر تامین می‌شود.</p>
      <p><b>دو معترض در بغداد کشته شد</b><br/>تظاهرات در بغداد نیز ادامه پیدا کرد و طبق گفته پلیس و منابع پزشکی دو معترض شب گذشته با شلیک نیروهای امنیتی کشته شدند. از سوی دیگر اعتراض‌های روز یکشنبه در پایتخت عراق باز هم با شلیک گاز اشک آور و گلوله‌های جنگی نیروهای امنیتی همراه بود که در پی آن تاکنون دست‌کم ۱۵ معترض زخمی شده‌اند.</p>
      <p><b>آتش زدن لاستیک‌ها در شهر بصره عراقرویترز</b><br/>در بصره نیز معترضان با آتش زدن لاستیک‌ها، جاده‌ها را مسدود کردند و مانع از رسیدن کارمندان دولت به محل کار خود شدند. طبق گزارش رویترز، دست‌کم ۳۵ نفر در بصره در اثر شلیک گلوله‌های پلاستیکی و گاز اشک‌آور زخمی شدند.</p>
      <p>منابع پزشکی همچنین تایید کردند که نیروهای امنیتی دست‌کم ۲۴ نفر را در شهر کربلا زخمی کردند تا مانع از رسیدن آن‌ها به ساختمان‌های دولت محلی شوند.</p>
    </article>
  </body>
</html>