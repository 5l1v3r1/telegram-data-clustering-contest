<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200649"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="‘যারা ভুল পথে আছে তাদের পরিণতি ভয়াবহ’"/>
    <meta property="og:description" content="কক্সবাজারের মহেশখালীতে ১২ জলদস্যু বাহিনীর ৯৬ জন জলদস্যু, অস্ত্র কারিগর ও সন্ত্রাসী আত্মসমর্পণ করেছেন। স্বরাষ্ট্রমন্ত্রী আসাদুজ্জামান খান কামালের হাতে অস্ত্র জমা দিয়ে স্বাভাবিক জীবনে ফেরার প্রতিশ্রুতি দিয়েছেন তারা। এ সময় ১৫৫টি দেশি অস্ত্র, ২৭৫ রাউন্ড কার্তুজ ও অস্ত্র তৈরির নানা সরঞ্জাম জমা দেন আত্মসমর্পণকারীরা। শনিবার দুপুরে মহেশখালীর কালারমারছড়া ইউনিয়ন পরিষদ সংলগ্ন মাঠে কক্সবাজারে জেলা পুলিশ আয়োজিত আত্মসমর্পণ অনুষ্ঠানে প্রধান অতিথি ছিলেন স্বরাষ্ট্রমন্ত্রী আসাদুজ্জামান খান কামাল। অনুষ্ঠানের প্রধান অতিথি স্বরাষ্ট্রমন্ত্রী আসাদুজ্জামান খান এমপি আত্মসমর্পণকারীদের স্বাগত জানিয়ে বলেন, যারা আত্মসমর্পণ করেছে তাদের স্বাভাবিক জীবনের ফিরে আসতে সরকার সব ধরনের সহযোগিতা করবে। আর যারা এখনো ভুল পথে রয়েছে, তাদের পরিণতি ভয়াবহ হবে। তিনি সবাইকে সন্ত্রাসের পথ পরিহার করে স্বাভাবিক জীবনে ফেরার আহ্বান জানান। অন্যথায় অপরাধী এবং তাদের সাহায্যকারী কাউকে ছাড় দেয়া হবে না। সবাইকে কঠিন শাস্তি পেতে হবে। কক্সবাজার পুলিশ সুপার এবিএম মাসুদ হোসেনের সভাপতিত্বে অনুষ্ঠানে সম্মানিত অতিথি ছিলেন পুলিশের মহাপরিদর্শক (আইজিপি) ড. মোহাম্মদ জাবেদ পাটোয়ারী…"/>
  </head>
  <body>
    <article>
      <h1>‘যারা ভুল পথে আছে তাদের পরিণতি ভয়াবহ’</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্টাফ রিপোর্টার, কক্সবাজার থেকে</a></address>
      <p>কক্সবাজারের মহেশখালীতে ১২ জলদস্যু বাহিনীর ৯৬ জন জলদস্যু, অস্ত্র কারিগর ও সন্ত্রাসী আত্মসমর্পণ করেছেন। স্বরাষ্ট্রমন্ত্রী আসাদুজ্জামান খান কামালের হাতে অস্ত্র জমা দিয়ে স্বাভাবিক জীবনে ফেরার প্রতিশ্রুতি দিয়েছেন তারা। এ সময় ১৫৫টি দেশি অস্ত্র, ২৭৫ রাউন্ড কার্তুজ ও অস্ত্র তৈরির নানা সরঞ্জাম জমা দেন আত্মসমর্পণকারীরা। শনিবার দুপুরে মহেশখালীর কালারমারছড়া ইউনিয়ন পরিষদ সংলগ্ন মাঠে কক্সবাজারে জেলা পুলিশ আয়োজিত আত্মসমর্পণ অনুষ্ঠানে প্রধান অতিথি ছিলেন স্বরাষ্ট্রমন্ত্রী আসাদুজ্জামান খান কামাল।</p>
      <p>অনুষ্ঠানের প্রধান অতিথি স্বরাষ্ট্রমন্ত্রী আসাদুজ্জামান খান এমপি আত্মসমর্পণকারীদের স্বাগত জানিয়ে বলেন, যারা আত্মসমর্পণ করেছে তাদের স্বাভাবিক জীবনের ফিরে আসতে সরকার সব ধরনের সহযোগিতা করবে। আর যারা এখনো ভুল পথে রয়েছে, তাদের পরিণতি ভয়াবহ হবে। তিনি সবাইকে সন্ত্রাসের পথ পরিহার করে স্বাভাবিক জীবনে ফেরার আহ্বান জানান। অন্যথায় অপরাধী এবং তাদের সাহায্যকারী কাউকে ছাড় দেয়া হবে না।</p>
      <p>সবাইকে কঠিন শাস্তি পেতে হবে। কক্সবাজার পুলিশ সুপার এবিএম মাসুদ হোসেনের সভাপতিত্বে অনুষ্ঠানে সম্মানিত অতিথি ছিলেন পুলিশের মহাপরিদর্শক (আইজিপি) ড. মোহাম্মদ জাবেদ পাটোয়ারী, বিশেষ অতিথি ছিলেন স্থানীয় সংসদ সদস্য আশেক উল্লাহ রফিক, কক্সবাজার-৩ আসনের সংসদ সদস্য সাইমুম সরওয়ার কমল, পুলিশের চট্টগ্রাম রেঞ্জের ডিআইজি খন্দকার গোলাম ফারুক, কক্সবাজারের ভারপ্রাপ্ত জেলা প্রশাসক মো. আশরাফুল আবসার, জেলা আওয়ামী লীগের সভাপতি অ্যাডভোকেট সিরাজুল মোস্তফা, সাধারণ সমপাদক মুজিবুর রহমান প্রমুখ। অনুষ্ঠানস্থলে আত্মসমর্পণকারী ৯৬ জলদস্যুকে ৫০ হাজার টাকা করে অনুদান দেয়া হয়। কক্সবাজারের অতিরিক্ত পুলিশ সুপার মো. ইকবাল হোসাইন জানান, আত্মসমর্পণকারীরা দীর্ঘদিন ধরে অস্ত্র তৈরি, সাগরে দস্যুতা, মুক্তিপণ আদায়, মাছ লুট, ঘের ডাকাতিসহ নানা অপকর্মে জড়িত ছিল। খুনোখুনি ছিল এ অঞ্চলের নিত্য নৈমিত্তিক ঘটনা। এতে স্থানীয়রা আতঙ্কের মধ্যে দিন কাটাতো।</p>
      <p>তিনি জানান, আত্মসমর্পণকারীদের মধ্যে মহেশখালীর কালারমারছড়ার আলোচিত জিয়া বাহিনীর প্রধান জিয়াউর রহমান জিয়া, তার বাহিনীর মানিক, আয়াতুল্লাহ, আবদুস শুকুর, সিরিপ মিয়া, একরাম ও বশিরসহ অন্তত ১৫, চেয়ারম্যান তারেক শরীফের অনুসারী হিসেবে পরিচিত কালা জাহাঙ্গীর বাহিনীর প্রধান জাহাঙ্গীর আলম, সদস্য আবুল, সোনা মিয়া, জমির উদ্দীনসহ প্রায় ১৫ জন, মহেশখালীর নুনাছড়ির মাহমুদুল্লাহ বাহিনীর প্রধান মোহাম্মদ আলী, সেকেন্ড-ইন-কমান্ড বদাইয়াসহ ১৫ জন, ঝাপুয়ার সিরাজ বাহিনীর প্রধান সিরাজ-উদ-দৌলাহ, নলবিলার মুজিব বাহিনীর প্রধান মজিবুর রহমান প্রকাশ শেখ মুজিব এবং কুতুবদিয়ার লেমশিখালীর কালু বাহিনীর প্রধান কালু প্রকাশ গুরা কালুসহ তার বাহিনীর ১৫-২০ জন জলদস্যু ও অস্ত্র কারিগর রয়েছে।    </p>
      <p>কক্সবাজারের পুলিশ সুপার এবিএম মাসুদ হোসেন জানান, একটি বেসরকারি টেলিভিশনের মাধ্যমে কক্সবাজারের উপকূলীয় এলাকার জলদস্যু বাহিনীগুলো আত্মসমর্পণ করে স্বাভাবিক জীবনে ফিরে আসার আগ্রহ প্রকাশ করেন। তাদের আগ্রহে সাড়া দিয়ে সরকার জলদস্যুদের আত্মসমর্পণের এ সুযোগ দিয়েছে। জেলা পুলিশ সূত্রে জানা গেছে, আত্মসমর্পণকারীদের যথাযথ প্রক্রিয়ায় আদালতের মাধ্যমে জেলহাজতে পাঠানো হবে। তবে সন্ত্রাস ও দস্যুতার পথ পরিহার করে স্বভাবিক জীবনে ফিরে আসার জন্য পুলিশ প্রশাসন ও সরকারের তরফ থেকে তাদেরকে সর্বোচ্চ আইনি সহায়তাসহ সার্বিক সহায়তা করা হবে। উল্লেখ্য, প্রথম দফায় ২০১৮ সালের ২০শে অক্টোবর র‌্যাবের মাধ্যমে মহেশখালী-কুতুবদিয়ার ৪৩ জলদস্যু আত্মসমর্পণ করে। দ্বিতীয় দফায় আবারো আত্মসমর্পণ করলো মহেশখালী, কুতুবদিয়া, চকরিয়া ও পেকুয়ার ১২টি বাহিনীর ৯৬ জলদস্যু ও অস্ত্র কারিগর।</p>
      <p>
        <b>মধ্যস্থতাকারী সাংবাদিক সংবর্ধিত</b>
      </p>
      <p>অনুষ্ঠানে সংবর্ধিত করা হয় তালিকাভুক্ত জলদস্যু, অবৈধ অস্ত্রধারী ও অস্ত্র তৈরির কারিগরদের আত্মসমর্পণে মধ্যস্থতাকারী সাংবাদিক কক্সবাজারের পেকুয়ার সন্তান এমএম আকরাম হোসাইনকে। অনুষ্ঠানের প্রধান অতিথি স্বরাষ্ট্রমন্ত্রী আসাদুজ্জামান খান কামাল এমপির কাছ থেকে তিনি সম্মাননা ক্রেস্ট গ্রহণ করেন। ২০১৮ সালের ২০শে অক্টোবর মহেশখালীতে বিপুল পরিমাণ অস্ত্র-গোলাবারুদসহ আত্মসমর্পণ করা ৪৩ জলদস্যুর মধ্যে ৩৭ জনকে সাংবাদিক এমএম আকরাম হোসাইন মধ্যস্থতা করেন। তারা জনপ্রতি সরকারিভাবে ১ লাখ টাকার আর্থিক অনুদানও পেয়েছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>