<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699943/%D9%88%D8%A7%D9%85-%D9%86%D9%88%D8%B3%D8%A7%D8%B2%DB%8C-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87-50-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="وام نوسازی تاکسی‌های فرسوده 50 میلیون تومان شد"/>
    <meta property="og:description" content="این وام از منابع شهرداری (درآمد حاصل از طرح ترافیک و...) تأمین می‌شود و با بهره 4 درصد به رانندگان تاکسی ارائه خواهد شد."/>
  </head>
  <body>
    <article>
      <h1>وام نوسازی تاکسی‌های فرسوده 50 میلیون تومان شد</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>این وام از منابع شهرداری (درآمد حاصل از طرح ترافیک و...) تأمین می‌شود و با بهره 4 درصد به رانندگان تاکسی ارائه خواهد شد.</b>
      </p>
      <figure>
        <img src="https://cdn.asriran.com/files/fa/news/1398/9/3/1040157_948.jpg"/>
      </figure>
      <p>مدیرعامل شرکت تاکسیرانی شهر تهران از افزایش وام نوسازی تاکسی‌های فرسوده خبر داد.</p>
      <p>علیرضا قنادان مدیرعامل شرکت تاکسیرانی شهر تهران در گفت‌وگو با فارس،‌ درباره افزایش نرخ بنزین و تردد بیشتر مسافران با تاکسی‌های پایتخت همچنین مسافربرهای شخصی اظهارداشت: بخشی از مسافربرهای شخصی در قالب تاکسی‌های اینترنتی ساماندهی شده‌اند و در غیر اینصورت از هیچ سهمیه‌ سوخت برخوردار نخواهند بود.</p>
      <p>وی بیان داشت: افزایش خودسرانه نرخ کرایه مسافربرهای شخصی نیز سبب شده که شهروندان بیشتر از تاکسی‌های رسمی و اینترنتی استفاده کنند و این مسأله بسیار حائز اهمیت است و به نفع رانندگان تاکسی محسوب می‌شود.</p>
      <p>وی با تأکید بر اینکه شهروندان می‌توانند گزارش تخلفات رانندگان تاکسی را به شماره 1888 اطلاع دهند،‌گفت:‌میزان گزارشات طی یک هفته گذشته تا کنون نسبت به مدت مشابه قبل که تغییر قیمت بنزین نداشته‌ایم بیشتر نشده است و این مسأله نشان می‌دهد که رانندگان تاکسی قانون‌مند بوده و نرخ‌ها را خودسرانه افزایش نداده‌اند.</p>
      <p>قنادان از افزایش وام نوسازی تاکسی‌ها از 40 میلیون به 50 میلیون خبر داد و گفت:‌این وام از منابع شهرداری (درآمد حاصل از طرح ترافیک و...) تأمین می‌شود و با بهره 4 درصد به رانندگان تاکسی ارائه خواهد شد.</p>
      <p>وی با بیان اینکه 78 هزار تاکسی در سطح شهر تهران وجود دارد گفت:‌در حال تهیه طرحی هستیم که رانندگان تاکسی بر اساس پیمایش خودروی خود سهمیه سوخت دریافت کنند که در صورتی که در کارگاه ویژه سوخت که سه معاون وزیر کشور، نفت و صنعت حضور دارند این موضوع بررسی و احتمالاً تصویب خواهد شد.</p>
      <p>انتهای پیام/</p>
    </article>
  </body>
</html>