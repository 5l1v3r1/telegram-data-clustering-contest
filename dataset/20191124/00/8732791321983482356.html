<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/beauty/kozha/biologique-recherche-vse-chto-nado-znat-o-kultovom-brende.html"/>
    <meta property="og:site_name" content="Vogue UA"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Biologique Recherche: все, що слід знати про культовий бренд"/>
    <meta property="og:description" content="Чому Biologique Recherche – найпопулярніша професійна марка косметики у світі."/>
  </head>
  <body>
    <article>
      <h1>Biologique Recherche: все, що слід знати про культовий бренд</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>Biologique Recherche </b>–<b> марка засобів для догляду за шкірою, яка справедливо вважається культовою. Щоб з'ясувати, чому їй такі віддані вже кілька поколінь шанувальників, б'юті-редакторка Vogue UA Олена Пономаренко вирушила на Маврикій. А заодно протестувала останні новинки бренду </b>–<b> сонцезахисну лінію Triple Shield і тональну основу Sérum de Teint.</b></p>
      <figure>
        <img src="https://vogue.ua/media/cache/resolve/inline_990x/uploads/article-inline/253/daa/bd4/5dc9bd4daa253.jpeg"/>
        <figcaption>Спа Biologique Recherche в готелі Le Saint Géran, Маврикій</figcaption>
      </figure>
      <p>Я вже і не пригадаю, скільки знаменитостей казали мені в інтерв'ю, що їхній улюбленець, святий Грааль світу косметики, – це лосьйон Р50, головний продукт Biologique Recherche. Штаб-квартира бренду ось вже чверть століття розміщена на Єлисейських Полях, 32 – в серці Парижа. На марку моляться моделі, світські дівчата, б'юті-професіонали, інсайдери індустрії, зірки А-списку. І мої Vogue-колеги, звісно. </p>
      <p>Якщо раніше я сприймала косметику Biologique Recherche виключно як засоби-ліки з практично медичною ефективністю, то під час поїздки на Маврикій на запрошення марки, зрозуміла: до того ж це справжнісінький розкішний бренд – без поправок. Крім локації, мене вразило інше: вуглецевий слід від літаків, на яких на запрошення Biologique Recherche прибули преса і блогери з усього світу, компанія відшкодує повністю. Тобто там, де багато інших відомих мені марок вирішили б, що з широкими жестами час зупинитися, Biologique Recherche пішли далі. Значно далі.</p>
      <figure>
        <img src="https://vogue.ua/media/cache/resolve/inline_990x/uploads/article-inline/795/b72/c38/5dc9c38b72795.jpeg"/>
        <figcaption>Вид з готелю Le Saint Géran, Маврикій</figcaption>
      </figure>
      <p>Замість групових інтерв'ю (звична історія на такого роду зльотах) у Biologique Recherche організували довгі неспішні зустрічі one-to-one: з доктором Філіпом Аллушем, сином засновників бренду і його креативним директором, і з одним із президентів марки, Рупертом Шмідом. Великі люди. І розповідають неймовірно цікаві речі.</p>
      <p>Все починалося 40 років тому, коли біолог Іван Аллуш і його дружина, фізіотерапевт Жозетт, на базі науково-дослідної лабораторії створили компанію з розробки формул для професійних дерматологів. І підхід до створення засобів, і протоколи, і філософія, і принципи компанії були такими далекоглядними, що на піку моди вони опинились аж тепер. </p>
      <figure>
        <img src="https://vogue.ua/media/cache/resolve/inline_990x/uploads/article-inline/c22/9b4/b40/5dcbb409b4c22.jpeg"/>
        <figcaption>Філіп Аллуш, П'єр Луї де ла Пальма, Руперт Шмід і Жозетт Аллуш</figcaption>
      </figure>
      <p>Що це за принципи? Ну, по-перше, Biologique Recherche фактично стартували з концепцією дієвих засобів для догляду. Нагадаю, це було 40 років тому, коли покоління skintellectuals, яке розуміється на догляді і вірить лише в дієві формули, ще не народилося. По-друге, це персоналізація. "У ній вся суть бренду, – каже Руперт, – і ще в ефективності і стійкому результаті".</p>
      <figure>
        <img src="https://vogue.ua/media/cache/resolve/inline_990x/uploads/article-inline/b09/82e/b44/5dcbb4482eb09.jpeg"/>
        <figcaption>Biologique Recherche</figcaption>
      </figure>
      <p>Персоналізація в Biologique Rechereche – це не гравіювання на упаковках засобів (які, до речі, дуже прості, ніяких надмірностей, ніби аптечні бульбашки або парфумерна "ніша"), а скрупульозна апаратна діагностика. Шкіру перевіряють на купероз, зволоженість, стан ліпідного шару, пігментацію і еластичність. А потім підбирають засоби для догляду в точному дозуванні, в потрібній консистенції, в потрібній послідовності. "У лінії Biologique Rechereche більше сотні продуктів", – каже Руперт. Очевидно, що можливості для персоналізації необмежені.</p>
      <figure>
        <img src="https://vogue.ua/media/cache/resolve/inline_990x/uploads/article-inline/525/eef/b47/5dcbb47eef525.jpeg"/>
        <figcaption>Biologique Recherche</figcaption>
      </figure>
      <p>В цьому я переконуюся на власному досвіді, коли йду в спа тестувати процедуру. Там я дізнаюся, що моя зволожена шкіра після серії далеких перельотів і зустрічі з екваторіальним сонцем – зневоднена.</p>
      <figure>
        <img src="https://vogue.ua/media/cache/resolve/inline_990x/uploads/article-inline/fd1/72f/b4b/5dcbb4b72ffd1.jpeg"/>
        <figcaption>Спа Biologique Recherche в готелі Le Saint Géran, Маврикій</figcaption>
      </figure>
      <p>Від уваги лікаря і апарата не ховається ніщо: ні розширені пори, ні тонкий капіляр на крилі носа, ні пігментна точка над верхньою губою, ні кола під очима. Тому процедуру мені складають з урахуванням вищезазначеного. Кроять і підганяють точно за мірками, як у якомусь ательє на рю Сент-Оноре. Адаптувати і підганяти в Biologique Rechereche вчать і косметологів, і клієнтів. "Адже в підсумку головне в догляді – те, як людина доглядає за шкірою вдома".</p>
      <figure>
        <img src="https://vogue.ua/media/cache/resolve/inline_990x/uploads/article-inline/7e4/b24/b49/5dcbb49b247e4.jpeg"/>
        <figcaption>Спа Biologique Recherche в готелі Le Saint Géran, Маврикій</figcaption>
      </figure>
      <p>"Кожен з вас є унікальним і процедури теж мають бути унікальними, – каже Руперт Шмід. – Тому вже більше 40 років ми займаємося персоналізацією. Ми віримо, що шкіра жива, що вона змінюється з часом і до її потреб слід адаптуватися. Шкіра – один з трьох найбільших органів тіла, і, як і будь-якому іншому органу, їй щодня треба щось нове. Ви ж не їсте одне і теж щодня". </p>
      <figure>
        <img src="https://vogue.ua/media/cache/resolve/inline_990x/uploads/article-inline/cf2/29e/b4d/5dcbb4d29ecf2.jpeg"/>
        <figcaption>Biologique Recherche</figcaption>
      </figure>
      <p>Косметолог робить масаж з особливою увагою до середньої третини обличчя. Щоб я оцінила ефект відразу, вона опрацьовує спочатку тільки одну сторону обличчя і простягає мені дзеркало. І ось вперше в житті я бачу на своєму обличчі чітко окреслену вилицю, а замість щоки – витончену впадинку, як у Кейт Мосс. Ну гаразд, перебільшую. Кейт Мосс така одна. Але вилиці і справді промальовані досить виразно. Увечері, коли ми вечеряємо на березі Індійського океану, я десь у перерві між салатом з пальми і лобстерами швидко роблю селфі. І вражена, який вигляд має моє обличчя. Дуже хочеться таке назавжди.</p>
      <figure>
        <img src="https://vogue.ua/media/cache/resolve/inline_990x/uploads/article-inline/38b/197/b9d/5dcbb9d19738b.jpeg"/>
        <figcaption>Спа Biologique Recherche</figcaption>
      </figure>
      <p>Трохи пізніше ми з Рупертом обговорюємо, як змінилася б'юті-індустрія за останні 10 років. "Дивно, – зауважує він, – але глобальних революцій не сталося, ринок не змінився так вже драматично. На ринку з'явилося всього кілька активних інгредієнтів, як-от специфічні пептиди. Ну так, ми робимо більш точні дослідження, створюємо точніші формули. Але ось що справді змінилося – це свідомість користувачів. І річ не в соцмережах. Індустрія косметики зараз вперше в історії зростає повільніше, ніж догляд. Мені здається, люди бояться старіння, забруднень навколишнього середовища, стресу і так далі. І вирішили, що їм слід змінювати спосіб життя. Замість того, щоб маскувати недоліки шкіри, – працювати над собою. І жити краще. Менше агресивних процедур, більше турботи про шкіру".</p>
      <figure>
        <img src="https://vogue.ua/media/cache/resolve/inline_990x/uploads/article-inline/216/c17/ba0/5dcbba0c17216.jpeg"/>
        <figcaption>Biologique Recherche</figcaption>
      </figure>
      <p>Піклуватися про шкіру в One &amp; Only Le Saint Géran – чисте задоволення. Моя наступна процедура – догляд за тілом. Виявляється, лосьйон Р50, який існує в семи варіаціях, є і у версії для тіла: більша місткість, вища концентрація активних речовин. Мене намащують ним з ніг до голови, наносять олію Huile Benefique, роблять масаж, а оскільки на Маврикій сходить ніч, я вирішую вирушити спати, не змиваючи з себе цей цінний еліксир.</p>
      <figure>
        <img src="https://vogue.ua/media/cache/resolve/inline_990x/uploads/article-inline/c03/7ce/ba3/5dcbba37cec03.jpeg"/>
        <figcaption>Спа Biologique Recherche </figcaption>
      </figure>
      <p>У Biologique Rechereche природні запахи засобів і їхніх компонентів не намагаються замаскувати чимось "милозвучним", тому всю ніч я сплю в густому коконі аромату Р50 з виразною грибною нотою. Зате вранці, після душу, моя шкіра така, що хочеться демонструвати її: рівна, глянсова, як у порцелянових ляльок. Базікаючи за обідом з дружиною Руперта, француженкою Ізабель, я дізнаюся, що аромат Р50 – це перший ольфакторний спогад безлічі французьких дівчат: щоки їхніх мам завжди пахли лосьйоном. Сьогодні Р50 – культовий продукт марки, на який припадає 15% всіх продажів.</p>
      <hr/>
      <aside>Чим такий хороший Р50</aside>
      <hr/>
      <p>Biologique Recherche перші придумали кислотний лосьйон, який не просто полірує, а й відновлює баланс шкіри. Це означає, що шкіра стає рівнішою, свіжою, позбувається жирного блиску в Т-зоні. Абсолютно всі процедури бренду для догляду включають використання Р50. Він ніжно відлущує мертві клітини, очищує пори, балансує вироблення себуму, вирівнює колір обличчя. Його обожнюють і чоловіки: це бездоганний догляд після гоління. У складі всіх лосьйонів Р50 – комплекс кислот (саліцилова, фітинова, молочна, фруктова), глюконолактон, ніацинамід і рослинні екстракти. Цей продукт був і залишається єдиним у своєму роді. І хоча багато марок намагаються створити щось схоже за складом і дією, Р50 залишається культовим.</p>
      <figure>
        <img src="https://vogue.ua/media/cache/resolve/inline_990x/uploads/article-inline/ef4/44c/bb1/5dcbbb144cef4.jpeg"/>
        <figcaption>Лосьйон Р50 Biologique Recherche</figcaption>
      </figure>
      <hr/>
      <aside>Чому Biologique Recherche не можна купити в магазині</aside>
      <hr/>
      <p>Люди чекають засобів Biologique Recherche на полицях магазинів. "Але цього ніколи не станеться, – каже Руперт. – Ми продаємо засоби тільки там, де робимо процедури. В останні роки бренд представлений в Le Bon Marche, Liberty, Neuman Marcus, але виключно в кабінах краси".</p>
      <figure>
        <img src="https://vogue.ua/media/cache/resolve/inline_990x/uploads/article-inline/4d7/c23/bb5/5dcbbb5c234d7.jpeg"/>
        <figcaption>Антиоксидантна киснева лінія VIP O2, Biologique Recherche</figcaption>
      </figure>
      <p>Ідея в тому, що BR – це складний бренд зі складними формулами, тому сесія з косметологом дуже важлива. "Тут два профіти, – вважає Шмід, – ви отримуєте, по-перше, знання, які дадуть змогу вам краще розуміти потреби своєї шкіри, а по-друге – персоналізований підхід".</p>
      <p>Руперт зізнається, що бренд міг би збільшити продажі в десять разів – просто вийшовши онлайн. Але, по-перше, він і так зростає неймовірними темпами. А по-друге, тут цінують сильне партнерство з вченими та міцні відносини з клієнтами.</p>
      <figure>
        <img src="https://vogue.ua/media/cache/resolve/inline_990x/uploads/article-inline/b60/281/bb9/5dcbbb9281b60.jpeg"/>
        <figcaption>Biologique Recherche</figcaption>
      </figure>
      <p>Чому краще не призначати собі засоби Biologique Recherche самостійно? Формули складні, концентрація активних речовин висока, і без поради фахівця не обійтися. "Мені дуже подобається ця аура загадковості навколо бренду, – каже Руперт. – Вся розгадка – в складності формул і протоколах, а не в якихось міфічних небезпечних складниках".</p>
      <hr/>
      <aside>Чому марку вважають культовою</aside>
      <hr/>
      <p>"Нас чомусь люблять називати візіонерами", – каже Руперт. Дійсно, думаю я, чого б це раптом. Ну подумаєш, перші застосували кастомізацію в догляді за шкірою, перші створили кислотний лосьйон, перші заговорили про важливість остеопатії і холістичний підхід до догляду, перші почали просувати ліфтинг-масаж, перші перетворили професійний бренд з таємно відомого в по-справжньому популярний". "Я знаю, що преса любить позначати речі і явища, – тим часом продовжує Шмід, – але правда в цифрах і фактах. Правда також у тому, що ми не створювали бренд з нуля. Ми прийняли його від батьків Філіпа. Так, ми досягли успіху, але у нас для цього були всі інструменти. Ми завжди вірили в силу персонального підходу. Просто не знали, що персоналізація раптом так стрімко увійде в моду".</p>
      <figure>
        <img src="https://vogue.ua/media/cache/resolve/inline_990x/uploads/article-inline/cc3/a02/cee/5dcbceea02cc3.jpeg"/>
        <figcaption>Biologique Recherche</figcaption>
      </figure>
      <p>Руперт стверджує, що вони з Філіпом не футурологи. "Сьогодні бізнесом рухає маркетинг. Це означає, що люди шукають тренди і намагаються їм відповідати. А ми віримо в те, що треба бути вірним своїй ДНК. Важливо звертатися до основ. Їх легко виявити, якщо не слідувати трендам".</p>
      <p>У Biologique Recherche люблять казати: "Ми не продаємо мрії". І не вірять у магічні інгредієнти або засоби – просто тому, що таких не буває. "Які ще мрії в косметиці, – відмахується Руперт. – Тут як у житті: працюєш наполегливо – значить досягаєш успіху".</p>
      <hr/>
      <aside>Про інгредієнти Biologique Recherche</aside>
      <hr/>
      <p>Блогери часто скаржаться, що бренд не розкриває точних складів своїх засобів. "Не існує магічних інгредієнтів, – каже Руперт. – Ми говоримо про це вже не один десяток років. Ми ніколи не будуємо комунікацію на основі інгредієнтів: квіткові екстракти не врятують ваше життя. Формула будь-якого бренду, будь-якого засобу складається з безлічі складових, і будь-який диво-компонент – лише один з багатьох. Зазвичай – в малій концентрації. Простий приклад: коли люди готують, то використовують різні продукти. І безглуздо було б розповідати: «Моя піца зроблена з артишоків», – бо це не так. Коли складаєш формулу косметичного засобу, всі інгредієнти взаємодіють один з одним, а не просто лежать акуратно поруч. Ти береш два компоненти – в результаті отримуєш третій. Наша робота – створювати формули. І ніяких див".</p>
      <figure>
        <img src="https://vogue.ua/media/cache/resolve/inline_990x/uploads/article-inline/f33/d68/cf0/5dcbcf0d68f33.jpeg"/>
        <figcaption>Biologique Recherche</figcaption>
      </figure>
      <hr/>
      <aside>Про наукову діяльність</aside>
      <hr/>
      <p>Biologique Recherche – насамперед науковий бренд, який працює в партнерстві з університетами, медиками та проводить дослідження. Так, вперше в історії бренд спільно з Університетом Колорадо провів дослідження, як лікування раку впливає на шкіру. Результати опублікують у найближчі 24 місяці.</p>
      <p>У Biologique Recherche також розробляють спа-протоколи для тих, хто пройшов лікування від раку – зазвичай таким гостям відмовляють у спа-послугах в усьому світі. Але дотики володіють цілющою силою. Марка добре про це знає і тому навчає свій персонал тонкощів роботи з пацієнтами на реабілітації.</p>
      <figure>
        <img src="https://vogue.ua/media/cache/resolve/inline_990x/uploads/article-inline/6c3/dc8/cf2/5dcbcf2dc86c3.jpeg"/>
        <figcaption>Спа Biologique Recherche</figcaption>
      </figure>
      <p>У Biologique Recherche запустили програму My Beauty DNA, яка дасть змогу гостям зробити аналіз своєї ДНК, і це допоможе терапевту зрозуміти, як працює шкіра, і точніше підібрати програму догляду.</p>
      <p>Тут працюють з досягненнями науки епігенетики, яка вивчає поведінкове старіння, досліджують мікробіом шкіри, пропагують детокс для шкіри (це лінія VIP 02 – для захисту від смогу, агресії навколишнього середовища і вільних радикалів). А ще продовжують досліджувати морські мікроорганізми, тому в найближчому майбутньому з'являться нові потужні засоби. Всі, до речі, вироблять у Парижі.</p>
      <hr/>
      <aside>Big Data</aside>
      <hr/>
      <p>Крім звичайної кастомізації, в Biologique Recherche є ще і кастомізація Haute Couture. Ми розповідали про неї, коли досліджували тему, <a href="http://vogue.ua/ua/article/beauty/byuti-gid/dorogie-udovolstviya-skolko-znamenitosti-tratyat-na-uhod-za-soboy.html">скільки знаменитості витрачають на догляд за собою</a>. Коротко: до дверей клієнта щомісяця доставляють валізку сироваток, створених ексклюзивно для нього, плюс працює гаряча лінія. Клієнт може цілодобово розпитувати косметолога, що це за почервоніння на підборідді, чи не здається йому, що на лобі залягла тінь, і що за прищик загрожує вискочити на носі. Філіп Аллуш каже, що, незважаючи на високу вартість такого роду програм, вони не приносять прибутку. Проте закривати їх не збирається: фактично це величезна база даних про різні типи шкіри різних людей, які живуть у різному кліматі, від Каліфорнії до Пекіна. На підставі зібраних даних проводять дослідження – і хто знає, які наукові відкриття за цим послідують.</p>
      <figure>
        <img src="https://vogue.ua/media/cache/resolve/inline_990x/uploads/article-inline/4e8/f6f/cf4/5dcbcf4f6f4e8.jpeg"/>
        <figcaption>Biologique Recherche</figcaption>
      </figure>
      <hr/>
      <aside>Як правильно вимовляти назву бренду</aside>
      <hr/>
      <p>Один з найпопулярніших матеріалів за всю історію vogue.ua – "<a href="http://vogue.ua/article/beauty/byuti-gid/kak-pravilno-proiznosit-nazvaniya-glavnyh-byuti-brendov.html">Як правильно вимовляти назви брендів</a>". За традицією я попросила представника марки вимовити Biologique Recherche. Мінівідео було в Instagram <a href="https://www.instagram.com/vogueua_beauty/?hl=uk">@vogueua_beauty</a>, а транскрипція ось: [біоложІк решЕрш].</p>
      <hr/>
      <aside>Сонцезахисна лінія Biologique Recherche Triple Shield</aside>
      <hr/>
      <p>Сонячна лінія Triple Shield захищає від фотостаріння, сухості, пігментації і складається з трьох засобів: перший – Préparation U.V. – підвищує вироблення меланіну так, щоб до моменту виходу на сонце шкіра була готовою чинити опір ультрафіолету. Засобом слід починати користуватися за місяць до відпустки. Другий продукт – Protection U.V. SPF50 – захищає від усіх типів випромінювання: UVA, UVB, інфрачервоного, блакитного світла. Ним можна користуватися навіть у тропіках. При цьому всі фільтри – натуральні, нешкідливі для шкіри і навколишнього середовища. Третій засіб – Réparation U.V. – усуває пошкодження, нанесені шкірі сонцем, знімає запалення, почервоніння і лущення.</p>
      <figure>
        <img src="https://vogue.ua/media/cache/resolve/inline_990x/uploads/article-inline/769/e72/ca3/5dcbca3e72769.jpeg"/>
        <figcaption>Сонцезахисна лінія Triple Shield Biologique Recherche</figcaption>
      </figure>
      <hr/>
      <aside>Сироватка-тон Sérum de Teint, Biologique Recherche</aside>
      <hr/>
      <p>Якщо коротко, то це сенсація. Фактично – сироватка з усіма можливими ефектами, тільки ще й повноцінний тон, який створює ефект свіжої, м'якої, вологої шкіри, наддоглянутої і юної. Виходить п'ять відтінків, які підлаштовуються до кольору шкіри і покривають її легкою зволожувальною вуаллю. У Франції засоби з'являться в січні 2020 року, в Україні – після цієї дати. Чекаємо з нетерпінням.</p>
      <figure>
        <img src="https://vogue.ua/media/cache/resolve/inline_990x/uploads/article-inline/caa/582/cec/5dcbcec582caa.jpeg"/>
        <figcaption>Спа Biologique Recherche в готелі Le Saint Géran, Маврикій</figcaption>
      </figure>
      <related>
        <h4>Читайте також:</h4>
        <a href="https://vogue.ua/ua/article/beauty/kozha/silnodeystvuyushchie-kakie-komponenty-sredstv-po-uhodu-deystvitelno-rabotayut.html"/>
        <a href="https://vogue.ua/ua/article/beauty/kozha/tiyna-orasmyae-meder-o-mifah-v-uhode.html"/>
        <a href="https://vogue.ua/ua/article/culture/puteshestviya/pobeg-na-kray-zemli-rasslablyayushchiy-otdyh-na-mavrikii.html"/>
      </related>
    </article>
  </body>
</html>