<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939477/%D8%B7%D8%B1%D8%A7%D8%AD%DB%8C-%D9%88-%D8%AA%D9%88%D9%84%DB%8C%D8%AF-%D9%82%D8%B7%D8%B9%D9%87-%D8%A8%D8%B1%D8%A7%D8%B3%D8%A7%D8%B3-%D9%86%DB%8C%D8%A7%D8%B2-%D8%AE%D9%88%D8%AF%D8%B1%D9%88%D8%B3%D8%A7%D8%B2"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="طراحی و تولید قطعه براساس نیاز خودروساز"/>
    <meta property="og:description" content="اختصاص سه تا ۵ درصد درآمد حاصل از فروش خودروسازان به تحقیق و توسعه در حالی در سند چشم انداز پیش بینی شده که هم اکنون این صنعت از کمبود طراحی و توسعه محصول رنج می‌برد و تنها راهکار بهبود این وضعیت نیز توجه ویژه به تحقیق و توسعه خواهد بود."/>
  </head>
  <body>
    <article>
      <h1>طراحی و تولید قطعه براساس نیاز خودروساز</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <figure>
        <img src="https://cdn.tabnak.ir/files/fa/news/1398/9/3/1095221_172.jpg"/>
      </figure>
      <p>اختصاص سه تا ۵ درصد درآمد حاصل از فروش خودروسازان به تحقیق و توسعه در حالی در سند چشم انداز پیش بینی شده که هم اکنون این صنعت از کمبود طراحی و توسعه محصول رنج می‌برد و تنها راهکار بهبود این وضعیت نیز توجه ویژه به تحقیق و توسعه خواهد بود.</p>
      <p>به گزارش تابناک به نقل از خودروکار، نگاهی به آمار واردات قطعات نشان می‌دهد که هم اکنون عمده این واردات، مواد اولیه است و در چنین شرایطی نتیجه استفاده از واحد‌های تحقیق و توسعه به ویژه برای تولیدکنندگان مواد اولیه، یافتن مواد اولیه جایگزین موثر خواهد بود. <br/><br/>عدم توجه به موضوع تحقیق و توسعه در صنعت خودرو به ویژه قطعه در حالی است که به گفته فعالان این صنعت، هم اکنون در دنیا سالانه ۱۱۴ میلیارد دلار صرف تحقیق و توسعه در صنعت خودرو می‌شود در حالی که نسبت تحقیق و توسعه به ارزش افزوده در صنعت خودرو در ایران به ۱.۲ درصد می‌رسد. در این میان این پرسش مطرح می‌شود که دلیل این بی توجهی چیست؟<br/><br/>محمدرضا دهقان، مدیر مرکز تحقیقات و نوآوری صنایع تولیدی کروز در گفتگو با خبرنگار خودروکار با تاکید بر این که خودروساز بودجه‌ای به قطعه ساز در زمینه تحقیق و توسعه اختصاص نمی‌دهد، می‌گوید: در حقیقت قطعه ساز بر اساس قطعه‌ای که باید تامین کند اقدام به تولید می‌کند و از سود حاصل از فروش خود مبلغی را به تحقیق و توسعه اختصاص می‌دهد.<br/><br/>وی می‌افزاید: بخشی از بودجه‌ای که در زمینه تحقیق و توسعه هزینه می‌شود به نیروی انسانی و فضایی که به او اختصاص می‌یابد تعلق دارد و بخشی نیز به تجهیزات مرتبط با تحقیق و توسعه بازمی گردد که این تجهیزات گران قیمت بوده و اگر می‌خواهیم در این زمینه پیش برویم باید این تجهیزات را در اختیار داشته تا بتوانیم از آن استفاده کنیم.<br/><br/>مدیر مرکز تحقیقات و نوآوری صنایع تولیدی کروز با تاکید بر این که میزان اختصاص بودجه بستگی به میزان تیراژ تولید دارد، ادامه می‌دهد: اگر تیراژ تولید افزایش یابد درصد اختصاص بودجه نیز افزایش خواهد یافت و بر عکس این موضوع نیز خواهد بود، زیرا تجهیزات و هزینه، مبلغ مشخصی دارد. <br/><br/>دهقان با اشاره به اقدامات انجام شده ازسوی این مرکز درسال‌های گذشته تصریح می‌کند: از سال ۹۰ مرکز تحقیقات در این شرکت تولید راه اندازی شد و یک سال و نیم بعد محصولات تولیدی آماده عرضه به بازار شد، اما به هرحال به زمان نیاز بود تا همه محصولات را در اختیار داشته باشیم و نسل‌های مختلف محصولات را ارایه دهیم که در نهایت از ۴ سال اخیر، قادر به تولید همه محصولات هستیم.<br/><br/>وی اظهار می‌کند: این که در بازار چه محصولاتی وجود داشته باشد، سیاست گذاری تعریف شده از سوی خودروساز است و طراحی قطعات نیز بر اساس نیازمندی خودروساز انجام می‌شود. این در حالیست که نگاهی به فعالیت شرکت‌های بزرگ نظیر بوش، زیمنس و کونتینانتال نیز نشان می‌دهد که این شرکت‌ها نسبت به تولید قطعات ریز اقدام نمی‌کنند بلکه شرکت‌هایی خاص موظف به تولید این قطعات بوده و شرکت‌های به نام تنها این قطعات را به گونه‌ای کنار هم قرار می‌دهند تا محصول نهایی و مورد نظر تولید شود.<br/><br/>مدیر مرکز تحقیقات و نوآوری صنایع تولیدی کروز در پایان با تاکید بر این که با تکیه بر تحقیق و توسعه قادر به تولید همه قطعات به روز دنیا هستیم، می‌گوید: قطعه ساز همواره بر اساس نیاز خودروساز اقدام به طراحی و تولید قطعه می‌کند و عدم توجه به شرکت‌های تحقیق و توسعه در صنعت قطعه نیز دلایل متعددی دارد که یکی از آن‌ها عدم اختصاص بودجه به این موضوع از سوی قطعه ساز و همچنین خودروساز است.</p>
    </article>
  </body>
</html>