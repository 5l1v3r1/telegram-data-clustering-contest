<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ecotown.com.ua/news/Na-CHerkashchyni-buduyut-sonyachnu-stantsiyu-potuzhnistyu-8-5-MVt/"/>
    <meta property="og:site_name" content="Eco Town"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="На Черкащині будують сонячну станцію потужністю 8,5 МВт"/>
    <meta property="og:description" content="У селі Балаклея(Черкаська область) почали будувати сонячну електростанцію потужністю 8,5 МВт."/>
  </head>
  <body>
    <article>
      <h1>На Черкащині будують сонячну станцію потужністю 8,5 МВт</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>У селі Балаклея(Черкаська область) почали будувати сонячну електростанцію потужністю 8,5 МВт.</p>
      <p>Проект реалізує ТОВ "Кваттро Енерджі", а фінансує група інвесторів із Туреччини, передає <a href="http://smila-ua.com/index.php/12-news/society/12210-society-2019-11-22-13">Сміла.ua</a>.</p>
      <p>СЕС встановлять на ділянці площею 3,5 га. "На даний момент будівництво у самому розпалі: практично закінчили встановлювати опорні металеві конструкції, завозяться обладнання, сонячні панелі та інвертори" – розповідає директор ТОВ "Кваттро Енерджі" Анатолій Депутат.</p>
      <figure>
        <img src="https://ecotown.com.ua/upload/resize_cache/main/38f/640_9000_1/20191122.jpg"/>
      </figure>
      <p>Будівництво сонячної станції мають завершити до кінця 2019 року. Електроенергію, яку вироблятиме СЕС планують продавати Обленерго за «зеленим» тарифом.</p>
      <figure>
        <img src="https://ecotown.com.ua/upload/resize_cache/main/298/640_9000_1/201911221.jpg"/>
      </figure>
      <p>За словами голови Балаклеївської об’єднаної територіальної громади Ростислава Ситніка, в бюджет ОТГ надходитиме податок на прибуток у розмірі понад 10 млн гривень. «Інвестор зобов’язався забезпечити електроенергією вуличне освітлення громади, а це за вартістю більше 200 тис. гривень», - зауважує він.</p>
      <p>На будівництві сонячної електростанції працює близько 200 робітників з числа місцевих жителів, розповідає Ростислав Ситнік, додаючи, що під час експлуатації планується влаштувати на роботу понад 20 працівників.</p>
      <p>Також Балаклеївська сільська рада надала ТОВ "Кваттро Енерджі" дозвіл на виготовлення проекту землеустрою на ще одну земельну ділянку площею 17 га за межами населеного пункту для будівництва сонячної електростанції.</p>
      <p>Передбачається, що група інвесторів із Туреччини побудує у Черкаській області сонячні електростанції загальною потужністю 32,5 МВт.</p>
    </article>
  </body>
</html>