<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709621"/>
    <meta property="og:site_name" content="ישראל היום"/>
    <meta property="article:published_time" content="2019-11-24T00:38:56+00:00"/>
    <meta property="og:title" content="טראמפ: &quot;סיכוי טוב לעסקה עם סין&quot;"/>
    <meta property="og:description" content="טראמפ אמר בראיון כי אינו להוט לעסקה, וכי ארצו &quot;מרוויחה ממלחמת הסחר&quot; • סבב המכסים הבא על סחורות מסין - בדצמבר כלכלה"/>
  </head>
  <body>
    <article>
      <h1>טראמפ: "סיכוי טוב לעסקה עם סין"</h1>
      <h2>בראיון לרשת פוקס אמר טראמפ כי הוא אינו להוט לעסקה, וכי ארצו "מרוויחה ממלחמת הסחר" • סבב המכסים הבא על סחורות מסין - בדצמבר</h2>
      <address><time datetime="2019-11-24T00:38:56+00:00">24 Nov 2019, 00:38</time> by <a rel="author" href="https://www.israelhayom.co.il/writer_articles?tid=87827" target="_blank">גלעד צוויק</a></address>
      <p>הנשיא טראמפ חוזה כי "בקרוב מאוד" עשוי להיחתם הסכם סחר בין ארה"ב לסין. בראיון ארוך, שהעניק ביום שישי לתוכנית הבוקר של רשת פוקס, ביקש טראמפ להפריך דיווחים, שלפיהם המשא ומתן בין האמריקנים לסינים תקוע.</p>
      <p>"בשורה התחתונה, יש לנו סיכוי טוב מאוד להגיע לעסקה", אמר הנשיא, אך מנגד ציין כי אינו "להוט" לעסקה, שכן ארה"ב מרוויחה בינתיים, לדבריו, ממלחמת הסחר. הנשיא התייחס גם לאמירתו של נשיא סין, שי ג'ינפינג, כי הוא מעוניין <a href="https://www.israelhayom.co.il/article/709609">בעסקה המבוססת</a> "על כבוד ועל שוויון הדדי", ואמר כי "לא אהבתי את המילה שוויון, זו לא יכולה להיות עסקה שוויונית". </p>
      <p>לדברי טראמפ, שיחות הסחר הצילו גם רבים מחייהם של תושבי הונג קונג, המוחים על כוונתה של סין לחזק את שליטתה באזור. טראמפ גם סירב להודיע כי יבטל את הסבב הבא של העלאת מכסים על סחורה סינית, המתוכנן ל־15 בדצמבר.</p>
      <p>מדובר במכסים בשיעור 15% על סחורה סינית בשווי 160 מיליארד דולר. <a href="https://www.israelhayom.co.il/article/685181">לאחר סבב זה</a> כלל מוצרי הטובין המיובאים מסין יהיה נתון למכס עודף - עובדה שתציב את טראמפ בבעיית פופולריות, שכן יהיה מדובר בשיאה של תקופת הקניות בארה"ב, לקראת חג המולד והשנה האזרחית החדשה.</p>
      <p>דו"ח של הקונגרס חוזה כי במהלך שנת 2020 מלחמת הסחר עם סין תקטין את התמ"ג האמריקני ב־0.3% ותעלה למשק בית אמריקני ממוצע  580 דולר. עם זאת, הנזק לסין חמור בהרבה מאשר לארה"ב, שכן התלות הסינית באמריקנים גבוהה מאשר זו של <a href="https://www.israelhayom.co.il/article/656949">האמריקנים בסינים</a>.</p>
    </article>
  </body>
</html>