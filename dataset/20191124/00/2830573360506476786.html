<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/liga/2019/11/24-63771012/liga_il_siviglia_sbanca_valladolid_decisivo_banega_vincono_celta_e_athletic/"/>
    <meta property="og:site_name" content="Tuttosport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Liga: il Siviglia sbanca Valladolid, decisivo Banega. Vincono Celta e Athletic"/>
    <meta property="og:description" content="La formazione di Lopetegui vince 1-0 grazie al gol dell'ex Inter su rigore nel posticipo della 14esima giornata del campionato spagnolo"/>
  </head>
  <body>
    <article>
      <h1>Liga: il Siviglia sbanca Valladolid, decisivo Banega. Vincono Celta e Athletic</h1>
      <h2>La formazione di Lopetegui vince 1-0 grazie al gol dell'ex Inter su rigore nel posticipo della 14esima giornata del campionato spagnolo</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b>TORINO</b> - Nel posticipo che chiude la quattordicesima giornata di <b>Liga</b> il <b>Siviglia</b> passa con il minimo sforzo a <b>Valladolid</b> e vola in classifica alle spalle del duo di testa, formato da Barcellona e Real Madrid. Agli andalusi basta un rigore realizzato dalla vecchia conoscenza interista <b>Ever Banega</b>, al tredicesimo del primo tempo. Per la squadra allenata dall'ex ct spagnolo <b>Julien Lopetegui</b> si tratta del sesto risultato utile consecutivo in campionato (4 vittorie e 2 pareggi).</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=23&amp;match=1074954">
          <b>Valladolid-Siviglia: curiosità e statistiche</b>
        </a>
      </p>
      <h3>Celta, Alaves e Athletic Bilbao vincono in trasferta</h3>
      <p>Dopo cinque sconfitte consecutive, il <b>Celta Vigo</b> torna a sorridere con la vittoria esterna per 3-1 sul campo del Villarreal. Gli ospiti passano in vantaggio con Sisto ma i valenciani pareggiano subito con Chukwueze. Il secondo gol viene siglato da Iago Iaspas al 79', che poi raddoppia per il definitivo 3-1 nel recupero, sfruttando gli spazi lasciati dai padroni di casa alla ricerca del pari. Tre punti importanti per la classifica del Celta Vigo, che va al terzultimo posto con 12 punti, accorciando sulla zona salvezza ora distante due lunghezze. Il Villareal rimane invece a 18 punti. Per il "Sottomarino giallo" si tratta della seconda sconfitta consecutiva. Vittoria esterna per l'<b>Alaves</b> che vince per 2-0 in trasferta sull'<b>Eibar</b>, grazie alla doppietta di Joselu negli ultimi 5' di gara. Grazie a questo successo l'Alaves sale a quota diciotto punti. L'<b>Athletic Bilbao</b>, invece, si impone per 2-1 in casa dell'<b>Osasuna</b>. Inaki Williams porta in vantaggio il Bilbao al 21', il pareggio dei padroni di casa con Avila al 76'. Tre minuti dopo Kodro firma la rete del 2-1 per l'Athletic. In classifica Bilbao quinto con 23 punti alla pari della Real Sociedad. <b>Espanyol</b> e <b>Getafe</b>, infine, si dividono la posta in palio. Le reti nel primo tempo. Ospiti in vantaggio dopo tre minuti con Mata. Pareggio dei padroni di casa al 45' con Wu Lei. Secondo pari consecutivo per il Getafe che va a quota 21, Espanyol penultimo con 9 punti.</p>
      <p>
        <a href="https://www.tuttosport.com/live/matchcentre/risultati.html?competition=23">
          <b>Liga: calendario e classifica</b>
        </a>
      </p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=23&amp;match=1074946">
          <b>Eibar-Alaves: curiosità e statistiche</b>
        </a>
      </p>
      <related>
        <a href="https://www.tuttosport.com/live/matchcentre/risultati.html?competition=23"/>
        <a href="https://www.tuttosport.com/live/matchcentre/incontro.html?season=2019&amp;competition=23&amp;match=1074954"/>
        <a href="https://www.tuttosport.com/archivio/calcio/calcio-estero/liga"/>
        <a href="https://www.tuttosport.com/news/calcio/calcio-estero/dal-mondo/2019/11/23-63729102/i_tifosi_del_real_sfottono_bale_ecco_le_priorita_/?related_news"/>
        <a href="https://www.tuttosport.com/news/calcio/calcio-estero/liga/2019/11/23-63713468/liga_atletico_madrid_fermato_dal_granada_morata_e_joao_felix_non_incidono/?related_news"/>
        <a href="https://www.tuttosport.com/news/calcio/calcio-estero/liga/2019/11/23-63677447/liga_vidal_regala_la_vittoria_al_barcellona_sul_campo_del_leganes/?related_news"/>
        <a href="https://www.tuttosport.com/news/calcio/calcio-estero/liga/2019/11/22-63657500/il_levante_vince_nell_anticipo_di_liga_2-1_al_maiorca/?related_news"/>
      </related>
    </article>
  </body>
</html>