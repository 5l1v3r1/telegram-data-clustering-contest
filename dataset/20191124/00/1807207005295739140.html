<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vb.by//society/people/20_god_dzedzichu.html"/>
    <meta property="og:site_name" content="Вечерний Брест"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="«Дзедзіч» адзначае 20-годдзе"/>
    <meta property="og:description" content="Вядомая ў Берасці грамадская арганізацыя, якой споўнілася два дзясяткі год, правяла з гэтай нагоды невялічкую імпрэзу, на якую запрасіла актыўных удзельнікаў, а таксама валанцёраў і гасцей з «трэцяга сектару». Кіраўнік «Дзедзіча» Зміцер Шыманскі коратка падвёў вынікі працы і адзначыў, што ўмовы для яе апошнім часам палепшыліся, а інтарэс з боку дзяржаўных структур і звычайных брастаўчан расце. Праз гэта арганізацыі ўдалося значна актывізаваць уласную дзейнасць, пераважна ў сацыяальна-культурным, асветніцкім ды грамадскім накірунках. Сярод прыярытэтаў «Дзедзіча» на бліжэйшы час Зміцер назваў супрацоўніцтва з бізнесам і мясцовай уладай, а таксама папулярызацыю грамадскай актыўнасці сярод моладзі."/>
  </head>
  <body>
    <article>
      <h1>«Дзедзіч» адзначае 20-годдзе</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://vb.by/about/authors/11.html" target="_blank">Борис Павловский</a></address>
      <figure>
        <img src="https://vb.by/files/content/1119/530_1.jpg"/>
      </figure>
      <p>Вядомая ў Берасці грамадская арганізацыя, якой споўнілася два дзясяткі год, правяла з гэтай нагоды невялічкую імпрэзу, на якую запрасіла актыўных удзельнікаў, а таксама валанцёраў і гасцей з «трэцяга сектару». Кіраўнік «Дзедзіча» Зміцер Шыманскі коратка падвёў вынікі працы і адзначыў, што ўмовы для яе апошнім часам палепшыліся, а інтарэс з боку дзяржаўных структур і звычайных брастаўчан расце. Праз гэта арганізацыі ўдалося значна актывізаваць уласную дзейнасць, пераважна ў сацыяальна-культурным, асветніцкім ды грамадскім накірунках. Сярод прыярытэтаў «Дзедзіча» на бліжэйшы час Зміцер назваў супрацоўніцтва з бізнесам і мясцовай уладай, а таксама папулярызацыю грамадскай актыўнасці сярод моладзі.</p>
      <figure>
        <img src="https://vb.by/files/content/1119/530_2.jpg"/>
      </figure>
      <p>Дарэчы, адным з такіх накірункаў, маючым на мэце павышэнне самаарганізацыі мясцовага грамадства, з'яўляецца правядзенне «Дзедзічам» ужо некалькі год запар рэгіянальнага конкурсу «Праект года». Сёлета былі вызначаны тры ягоных фіналіста. А ў межах выніковай імпрэзы 23 лістапада шляхам грамадскага галасавання падведзены канчатковыя вынікі. На трэцяе месца выйшла грамадзянская ініцыятыва «Клубны дом» - яна зрабіла спектакль, удзельнікамі якога сталі жанчыны з псіхафізічнымі праблемамі, ды паставіла яго на міжнародным фестівалі «Непратаптаны шлях». Другім дыпломам адзначаны праект YMCA-Brest (Хрысціянская садружнасць дарослых і маладых) «Актыўнае бацькоўства», які быў прызваны палепшыць гарадскія ўмовы для матуль з дзецьмі. Ну, а пераможцам «Праекту года» стала грамадская ініцыятыва «Абарона правоў жывёл». Яе кіраўнік Ірына Амельянчук адзначыла: «Наша гісторыя не столькі пра жывёл, колькі пра людзей, якіх мы заклiкаем да гуманнасці ў адносінах да «братоў сваіх меншых». За сем год існавання абаронцы бяздомных жывёл знайшлі прытулак для больш як за 2000 сабак і коцікаў. Аднак галоўная ідэя кампаніі - садзейнічаць працы валанцёраў і папулярызаваць ідэю неабыякавасці да гэтай праблемы з боку грамадскасці».</p>
      <p>Наступным годам конкурс «Праект года» будзе абавязкова мець працяг, падсумаваў сёлетнія вынікі Зміцер Шыманскі. </p>
    </article>
  </body>
</html>