<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774309,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="נייר חדרה - התרנגולת שכבר לא מטילה ביצי זהב עבור פימי"/>
    <meta property="og:description" content="קרן ההשקעות של ישי דוידי רכשה את נייר חדרה ב־2015 לפי שווי של 600 מיליון שקל. מאז, זינק השווי ל־2 מיליארד שקל. אך מתחילת השנה צללה מניית החברה ב־45% ורשמה את התשואה הנמוכה ביותר מבין החברות הציבוריות שבבעלות הקרן"/>
  </head>
  <body>
    <article>
      <h1>נייר חדרה - התרנגולת שכבר לא מטילה ביצי זהב עבור פימי</h1>
      <h2>קרן ההשקעות של ישי דוידי רכשה את נייר חדרה ב־2015 לפי שווי של 600 מיליון שקל. מאז, זינק השווי ל־2 מיליארד שקל. אך מתחילת השנה צללה מניית החברה ב־45% ורשמה את התשואה הנמוכה ביותר מבין החברות הציבוריות שבבעלות הקרן</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אורי גלאור</a></address>
      <p>קרן פימי של ישי דוידי ידועה ביכולתה להפוך חברות לתרנגולות שמטילות עבורה ביצי זהב. כך היה גם במקרה של<a href="https://www.calcalist.co.il/stocks/home/0,7340,L-3959-632018,00.html?quote=%D7%A0%D7%99%D7%99%D7%A8%20%D7%97%D7%93%D7%A8%D7%94">נייר חדרה</a>, שהשליטה בה (59.6%) נרכשה על ידי הקרן בשנת 2015 לפי שווי של 600 מיליון שקל והאמירה מאז לשווי של 2 מיליארד שקל. אבל לפחות מאז תחילת שנת 2019 - זה כבר לא המצב.</p>
      <p>חברת ייצור ושיווק נייר הכתיבה וההדפסה, אריזות קרטון ואיסוף ועיבוד פסולת הנייר, בניהולו של גדי קוניא, נפגעה מאוד מהירידה בביקוש לגלילי קרטון, שנגרמה כתוצאה ממלחמת הסחר העולמית וממיעוט שינוע הסחורות בין סין לארה"ב - ומתחילת השנה רשמה מניית החברה את התשואה הנמוכה ביותר מבין 12 החברות הציבוריות שבשליטת קרן פימי, -44.8%. יתר על כן, תשואת מניית נייר חדרה נמצאת במקום השני, לאחר מניית <a href="https://www.calcalist.co.il/stocks/home/0,7340,L-3959-1101534,00.html?quote=%D7%A1%D7%9C%D7%A7%D7%95%D7%9D">סלקום</a>, ברשימת המניות היורדות במדד ת"א 90.</p>
      <p><a href="https://www.calcalist.co.il/markets/articles/0,7340,L-3774208,00.html">ביום חמישי פרסמה החברה דו"חות רבעוניים מאכזבים</a>, בפעם השלישית ברציפות. מאז מחיר השיא שלה, בפברואר השנה, כאשר המניה הגיעה למחיר שיא של 295.3 שקל - המשקף שווי של 1.95 מיליארד שקל, היא צנחה ב־52% למחיר של 141.7 שקל למניה, המשקף שווי של 898 מיליון שקל. מאז שקרן פימי נכנסה להשקעה בנייר חדרה, חילקה החברה כ־145 מיליון שקל דיבידנדים, לאחר שנים ארוכות בהן לא עשתה זאת. לאחר התדרדרות התוצאות של החברה החל מהרבעון הראשון השנה, החברה הפסיקה לחלק דיבידנדים.</p>
      <p> </p>
      <figure>
        <img src="https://images1.calcalist.co.il/PicServer3/2018/05/09/815905/ADG-070518-CALCALIST214604_l.jpg"/>
        <figcaption>גדי קוניא מנכ"ל נייר חדרה <br/>צילום: אלעד גרשגורן</figcaption>
      </figure>
      <p>על אף שמגזר גלילי הנייר לקרטון הינו רק אחד מתוך חמישה מגזרים שבהם פועלת החברה, זהו המגזר אשר היווה את מרכז הרווח של החברה בשנתיים האחרונות. בשנת 2018 הרווח התפעולי של המגזר, אשר עמד על 91 מיליון שקל, היווה כ־69% מסך הרווח התפעולי המאוחד של החברה, אשר הסתכם ב־131 מיליון שקל. ה־EBITDA של המגזר עמד על 134.4 מיליון שקל והיווה כ־58.4% מסך ה־EBITDA של החברה בשנת 2018 אשר הסתכם ב־230 מיליון שקל. בעקבות הירידה החדה בביקושים, הסתכם ה־EBITDA (בנטרול יישום IFRS 16) של המגזר ב־2 מיליון שקל בלבד ברבעון ובתשעת החודשים עמד על 38 מיליון שקל בלבד.</p>
      <figure>
        <img src="https://images1.calcalist.co.il/PicServer3/2019/11/23/949370/11.jpg"/>
      </figure>
      <p>ה־EBITDA של נייר חדרה צמח בין השנים 2015־2018 ב־CAGR (שיעור צמיחה שנתי ממוצע) של 20%, כאשר השנה נקטע לראשונה הרצף החיובי וה־</p>
      <p>EBITDA נחתך ב־39% בתשעת החודשים הראשונים מול התקופה המקבילה אשתקד - 106 מיליון שקל, לעומת 174 מיליון שקל בתקופה המקבילה.</p>
      <p>הכנסות החברה ירדו ב־10.4% ל־386 מיליון שקל, לעומת 431 מיליון שקל ברבעון המקביל אשתקד. הרווח הגולמי צנח ב־40.2% והסתכם ב־42.8 מיליון שקל (שיעור רווח גולמי 11.1%) לעומת 71.7 מיליון שקל (שיעור רווח גולמי 16.6%) ברבעון המקביל אשתקד.</p>
      <p>בנוסף, החברה סיכמה את הרבעון עם הפסד תפעולי של 1.1 מיליון שקל, לעומת רווח תפעולי של 31.2 מיליון שקל (שיעור רווח תפעולי 7.2%) ברבעון המקביל אשתקד. ה־EBITDA (בנטרול יישום תקן IFRS16 בנושא חכירות) צנח ב־61% ועמד על 21 מיליון שקל, לעומת 54 מיליון שקל ברבעון המקביל אשתקד. הרווח הנקי המיוחס לבעלי המניות צנח ב־89% כאשר הסתכם ב־2.2 מיליון שקל בלבד אל מול 20.3 מיליון שקל ברבעון המקביל אשתקד.</p>
      <p>הרווח ברבעון השלישי כלל הכנסות מסים בגובה של 6 מיליון שקל. נכס המס נרשם בחברת הבת גרפיטי, עקב צפי למעבר לרווח בעתיד, בעקבות איחוד פעילותה עם חברת גליל און, שנרכשה ע"י נייר חדרה. ללא רישום הכנסות המס, נייר חדרה היתה מסכמת את הרבעון עם הפסד. בחלוקה על פי מגזרים, במגזר שירותי איסוף ומחזור (אמניר) המכירות ירדו ב־4% והסתכמו ב־65 מיליון שקל. זאת, לעומת 68 מיליון שקל ברבעון המקביל אשתקד. הרווח התפעולי הסתכם ב־5 מיליון שקל (שיעור רווח תפעולי 7.7%) לעומת 4 מיליון שקל (שיעור רווח תפעולי 5.9%) ברבעון המקביל אשתקד. ה־EBITDA הסתכם ברבעון ב־8 מיליון שקל, לעומת 7 מיליון שקל ברבעון המקביל אשתקד.</p>
      <p>במגזר שהוא כאמור מרכז הרווח העיקרי של נייר חדרה, גלילי הנייר לקרטון, מחירי המכירה ירדו בסדר גודל של 28% (במונחים מנורמלים שע"ח אירו־שקל). אלו עמדו ברבעון המקביל אשתקד על רמה ממוצעת של 407 אירו לטון וברבעון הנוכחי על רמה ממוצעת של 293 אירו לטון. ההכנסות במגזר צנחו ברבעון ב־29.8% ל־99 מיליון שקל, לעומת 141 מיליון שקל ברבעון המקביל. את הרבעון סיכם המגזר עם הפסד תפעולי של 9 מיליון שקל, לעומת רווח תפעולי של 24 מיליון שקל (שיעור רווח תפעולי 17%) ברבעון המקביל אשתקד. ה־EBITDA במגזר צנח ב־94% ל־2 מיליון שקל לעומת 34 מיליון שקל ברבעון המקביל אשתקד.</p>
      <p> </p>
      <p>
        <b>מגזר ניירות הכתיבה גורר את החברה כלפי מטה</b>
      </p>
      <p>במגזר אריזות הקרטון (כרמל) ההכנסות צמחו ב־4% והסתכמו ב־128 מיליון שקל, לעומת 123 מיליון שקל ברבעון המקביל אשתקד. הרווח התפעולי הסתכם ב־13 מיליון שקל (שיעור רווח תפעולי 10.1%) לעומת רווח תפעולי של 5 מיליון שקל (שיעור רווח תפעולי 4%) ברבעון המקביל אשתקד. השיפור ברווח התפעולי הושג הודות לעיתוי חגי תשרי ולירידה בעלות חומרי הגלם. ה־EBITDA במגזר צמחה ב־58% כאשר הסתכמה ב־19 מיליון שקל, זאת אל מול EBITDA של 12 מיליון שקל ברבעון המקביל אשתקד.</p>
      <p>מגזר ניירות הכתיבה וההדפסה ממשיך להיות הפסדי ולגרור את תוצאות נייר חדרה מטה. הכנסות המגזר צנחו ב־18% כאשר הסתכמו ב־114 מיליון שקל ברבעון. זאת, לעומת 139 מיליון שקל ברבעון המקביל אשתקד. ההפסד התפעולי ברבעון הסתכם ב־16 מיליון שקל, לעומת הפסד תפעולי של 3 מיליון שקל ברבעון המקביל אשתקד. המגזר רשם EBITDA שלילי של 14 מיליון שקל, לעומת EBITDA שלילי של 2 מיליון שקל ברבעון המקביל אשתקד.</p>
      <p>
        <b>קוניא: "מעריכים כי מלחמת הסחר היא אירוע זמני"</b>
      </p>
      <p>בשיחה עם "כלכליסט" אמר גדי קוניא, מנכ"ל נייר חדרה, כי "החברה החליטה להתמקד בעולם מוצרי האריזה והמחזור. במסגרת זו אנו עתידים בשנים הקרובות להסב את מכונת הנייר הלבן, נייר המשמש לצורכי לכתיבה והדפסה, לייצור של גלילי נייר לקרטון. עם השלמת ההסבה, בעוד כשנתיים, תבוסס פעילות החברה בתחום הנייר הלבן בארץ על ייבוא של נייר מחו"ל".</p>
      <p>לדברי קוניא, "ההשפעה של מלחמת הסחר על רווחיות נייר חדרה היא דרמטית ומתבטאת באובדן רווחים של כמה עשרות מיליוני שקלים בשנה. אנו מעריכים כי מלחמת הסחר היא אירוע זמני, שיבוא אל קיצו. ישנן הערכות שונות כי הדבר יקרה במהלך השנה הקרובה, שנת הבחירות לנשיאות בארה"ב. פתרון המאבק המסחרי בין ארה"ב לסין, סביר כי יחזיר את רמת הביקושים למוצרי אריזה מקרטון לרמתם הנורמלית, ויוביל לתיקון במחירי המכירה.</p>
      <p>בשלוש השנים האחרונות ביצענו שורת השקעות של כ־300 מיליון שקל, שהרחיבו את כושר הייצור שלנו, וייצרו יתרון טכנולוגי תחרותי. לפני כרבעון הודענו על תוכנית השקעות חדשה, בהיקף של 200 מיליון שקל לאורך שלוש השנים הקרובות. ההשקעה תתמקד בהסבת מכונות הנייר הלבן למכונה לייצור נייר חום - גלילי נייר ממוחזר לקרטון. מהלכים אלו, לצד רכישות והשקעות הוניות שוטפות שאנו ממשיכים לבצע, מעידים על אמונתנו הרבה בחוסנו ארוך הטווח של השוק, שבתום המשבר ישוב ויצמח, כפי שעשה בעקביות, לאורך 30 השנים האחרונות".</p>
    </article>
  </body>
</html>