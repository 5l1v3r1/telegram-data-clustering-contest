<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939358/%D8%AA%D9%88%D8%B6%DB%8C%D8%AD-%D8%B3%D8%A7%D8%B2%D9%85%D8%A7%D9%86-%D8%B3%D9%86%D8%AC%D8%B4-%D8%AF%D8%B1%D8%A8%D8%A7%D8%B1%D9%87-%D9%81%D8%B1%D9%88%D8%B4-%D8%B5%D9%86%D8%AF%D9%84%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="توضیح سازمان سنجش درباره فروش صندلی در دانشگاه‌ها"/>
    <meta property="og:description" content="رییس سازمان سنجش آموزش کشور گفت: فروش صندلی در دانشگاه‌های علوم پزشکی ارتباطی به معرفی شدگان از طریق سازمان سنجش ندارد،"/>
  </head>
  <body>
    <article>
      <h1>توضیح سازمان سنجش درباره فروش صندلی در دانشگاه‌ها</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>رییس سازمان سنجش آموزش کشور گفت: فروش صندلی در دانشگاه‌های علوم پزشکی ارتباطی به معرفی شدگان از طریق سازمان سنجش ندارد،</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095016_623.jpg"/>
      </figure>
      <p>رییس سازمان سنجش آموزش کشور با تاکید بر این‌که فروش صندلی در دانشگاه‌های علوم پزشکی ارتباطی به معرفی شدگان از طریق سازمان سنجش ندارد، اظهار کرد: وزارت بهداشت می‌تواند لیست دانشجویان خود را با لیست معرفی شدگان سازمان سنجش مطابقت بدهد و با افرادی که خارج از این چارچوب پذیرفته‌ شده‌اند برخورد کند.</p>
      <p>به گزارش «تابناک»، دکتر ابراهیم خدایی در گفت و گو با ایسنا، با تاکید بر این‌که فروش صندلی در دانشگاه‌های علوم پزشکی ارتباطی به معرفی‌ شدگان از طریق سازمان سنجش آموزش کشور ندارد، اظهار کرد: هر سال اسامی پذیرفته‌شدگان رشته‌های علوم پزشکی که از طریق کنکور سراسری وارد دانشگاه‌ها می‌شوند از سوی سازمان سنجش آموزش کشور به وزارت بهداشت اعلام می‌شود، بنابراین مشکلی در این زمینه وجود ندارد.</p>
      <p>وی در ادامه تصریح کرد: فروش صندلی در دانشگاه‌های علوم پزشکی در مورد افرادی صدق می‌کند که خارج از سیستم سازمان سنجش آموزش کشور یعنی از روش انتقال دانشجویان داخل به خارج صورت می‌گیرد، چرا که معرفی‌شدگان سازمان سنجش در یک آزمون سراسری و براساس نمره کسب شده وارد دانشگاه‌ها می شوند. بنابراین این موضوع ارتباطی به معرفی شدگان این سازمان ندارد.</p>
      <p>دکتر خدایی خاطر نشان کرد: دانشگاه‌های علوم پزشکی و وزارت بهداشت، درمان و آموزش پزشکی باید لیست اسامی دانشجویان موجود را با لیست معرفی شدگان سازمان سنجش آموزش کشور مطابقت دهند تا اگر مقایرتی وجود داشته باشد متناسب با آن برخورد شود و این یکی از وظایف وزارت بهداشت است که بخواهد لیست‌ها را مطابقت دهد.</p>
      <p>رییس سازمان سنجش آموزش کشور ادامه داد: اظهارنظر وزارت بهداشت، درمان و آموزش پزشکی فروش صندلی قابل تامل است. بحث فروش صندلی در دانشگاه‌های علوم پزشکی هیچ ارتباطی به پذیرفته‌شدگان رشته‌های علوم پزشکی که از طریق سازمان سنجش معرفی می‌شود ندارد و تاکید می کنم این مباحث خارج از سازمان سنجش اتفاق افتاده است.</p>
      <p>به گزارش ایسنا، فروش صندلی یکی از چالش‌ها و حاشیه‌های دو ماه اخیر دانشگاه‌های علوم پزشکی است که عنوان می‌شود براساس آن تعدادی از دانشجویان بدون طی ضوابط علمی لازم و به صورت غیرقانونی در دانشگاه‌های علوم پزشکی پذیرفته شده‌اند. دکتر باقر لاریجانی معاون آموزشی وزارت بهداشت در اظهارنظری در این زمینه اینگونه عنوان کرده بود که سازمان سنجش اسامی را به دانشگاه‌ها می‌دهد و دانشگاه‌ها بر اساس معرفی سازمان سنجش کشور ثبت‌نام می‌کنند؛ یعنی وزارت بهداشت بعد از ثبت نام در این چرخه قرار می‌گیرد.</p>
    </article>
  </body>
</html>