<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418744&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-24T00:27:00+00:00"/>
    <meta property="og:title" content="பிரிபெய்டு மின்மீட்டர் ; 2020ல் கட்டாயமாக்க முடிவு"/>
    <meta property="og:description" content="சென்னை : ஊராட்சி, பேரூராட்சி உள்ளிட்ட உள்ளாட்சி அமைப்புகளில், 2020 ஏப்ரல் முதல், பணம் செலுத்தியதற்கு ஏற்ப, மின் வினியோகம் செய்யும், 'பிரிபெய்டு மீட்டர்' பொருத்துவதை கட்டாயமாக்க, மின் - தினமலர்"/>
  </head>
  <body>
    <article>
      <h1>பிரிபெய்டு மின்மீட்டர் ; 2020ல் கட்டாயமாக்க முடிவு</h1>
      <address>
        <time datetime="2019-11-24T00:27:00+00:00">24 Nov 2019, 00:27</time>
      </address>
      <p>
        <a href="https://www.dinamalar.com/news_detail.asp?id=2418744&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en#comment">
          <b>10</b>
        </a>
      </p>
      <p>சென்னை : ஊராட்சி, பேரூராட்சி உள்ளிட்ட உள்ளாட்சி அமைப்புகளில், 2020 ஏப்ரல் முதல், பணம் செலுத்தியதற்கு ஏற்ப, மின் வினியோகம் செய்யும், 'பிரிபெய்டு மீட்டர்' பொருத்துவதை கட்டாயமாக்க, மின் வாரியம் முடிவு செய்துள்ளது.</p>
      <p>தமிழகத்தில், மின் பயன்பாடு கணக்கு எடுத்த, 20 நாட்களுக்குள், மின் கட்டணத்தை செலுத்த வேண்டும். இல்லையெனில், மின் இணைப்பு துண்டிக்கப்படும். ஊராட்சி, பேரூராட்சி, நகராட்சி, மாநகராட்சிகளை உள்ளடக்கிய, உள்ளாட்சி அமைப்புகள், தெரு விளக்கு, குடிநீர் வினியோகம் போன்ற, மக்கள் நல பணிகளை மேற்கொள்கின்றன.<br/><br/>இதனால், உள்ளாட்சி அமைப்புகளுக்கு மட்டும், மின் கட்டணம் செலுத்த, 60 நாட்கள் அவகாசம் வழங்கப்படுகிறது. அப்படி இருந்தும், அவை பல மாதங்கள் ஆகியும் செலுத்துவதில்லை. மின் கட்டணத்தை குறித்த காலத்தில் வசூலிக்க, பிரிபெய்டு மீட்டர் பொருத்துமாறு, மத்திய அரசு, மாநில மின் வாரியங்களுக்கு உத்தரவிட்டுள்ளது.</p>
      <figure>
        <img src="https://img.dinamalar.com/data/gallery/gallerye_055612147_2418744.jpg"/>
      </figure>
      <p>அந்த மீட்டரில், செலுத்திய கட்டணத்திற்கு இணையான அளவு மட்டும் மின்சாரம் கிடைக்கும் வகையில், மென்பொருள் பதிவேற்றம் செய்யப்படும். அதை தாண்டியதும், மின்சாரம் துண்டிக்கப்படும். சென்னை அடுத்த மறைமலைநகர் நகராட்சி, கூடுவாஞ்சேரி பேரூராட்சி அலுவலகங்களில், மின் வாரியம், சோதனை ரீதியில், பிரிபெய்டு மீட்டர் பொருத்தி, செயல்பாடுகளை ஆய்வு செய்தது. இதைதொடர்ந்து, வாரிய அதிகாரிகள், மற்ற மாநிலங்களுக்கும் சென்று, அங்குள்ள பிரிபெய்டு மீட்டர்களையும் ஆய்வு செய்தனர். அந்த மீட்டர் தொடர்பான விபரங்களை, வாரிய அதிகாரிகள் நன்கு தெரிந்துள்ளனர்.</p>
      <figure>
        <img src="https://img.dinamalar.com/data/gallery/gallerye_055623296_2418744.jpg"/>
      </figure>
      <p>இதையடுத்து, உள்ளாட்சி அமைப்புகளில், 2020 ஏப்ரல் முதல், பிரிபெய்டு மீட்டர்கள் பொருத்துவதை கட்டாயமாக்க, தமிழக மின் வாரியம் முடிவு செய்துள்ளது.</p>
    </article>
  </body>
</html>