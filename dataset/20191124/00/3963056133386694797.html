<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/sassuolo_lazio_diretta_risultato_finale_live_formazioni_commento_serie_a-4883545.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Sassuolo-Lazio 1-2: Caicedo all'ultimo respiro, Inzaghi consolida il terzo posto"/>
    <meta property="og:description" content="Dal nostro inviato REGGIO EMILIA La corsa sfrenata di tutta la panchina racconta alla perfezione l’importanza di questa vittoria. Sofferta, complicata ma fondamentale. La Lazio vince per 2-1..."/>
  </head>
  <body>
    <article>
      <h1>Sassuolo-Lazio 1-2: Caicedo all'ultimo respiro, Inzaghi consolida il terzo posto</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Emiliano Bernardini</a></address>
      <p><b>Dal nostro inviato </b>REGGIO EMILIA La corsa sfrenata di tutta la panchina racconta alla perfezione l’importanza di questa vittoria. Sofferta, complicata ma fondamentale. La Lazio vince per 2-1 contro il Sassuolo e conferma il terzo posto in classifica. Un guizzo di Caicedo al minuto 92 di una gara ostica. La pioggia battente, le gambe che girano a ritmo alternato così come la testa. Non era immotivata, dunque, la preoccupazione di Inzaghi alla vigilia. Temeva il rientro dalla sosta. La Lazio però è maturata e lo ha dimostrato. In altre occasioni non sarebbe riuscita a vincerla una gara così. Segna Immobile, gol numero 20 in 20 gare compresi quelli con la Nazionale, aiutato da una papera di Consigli. I biancocelesti giocano da padroni, hanno la gara in pungo ma come spesso accade non la chiudono e così il Sassuolo riprende coraggio e trova il pari con Caputo. Ennesimo gol subito da palla inattiva per la Lazio.</p>
      <p><b>GUIZZO CHAMPIONS</b><br/>La ripresa vira su colori meno brillanti. La pioggia incessante non aiuta. I biancocelesti sembrano spegnersi. La partita d’improvviso si gioca più dal punto vista fisico che tattico. I neroverdi di De Zerbi si chiudono bene per vie centrali dove la Lazio cerca il varco. Gioca poco sulle corsie laterali dove Lulic non brilla e Lazzari è chiamato in causa a tratti. Luis Alberto calla di ritmo e così Immobile e Correa ricevono pochi palloni. Il guizzo giusto arriva dalla panchina: Caicedo. Il guaio alla caviglia lo aveva costretto ad arrendersi nei giorni scorsi. Ha stretto i denti e nel momento più difficile ha acceso la luce. Musica e ritmo Champions. Quinto successo di fila per Inzaghi. La vittoria contro il Sassuolo è la dimostrazione del grande balzo in avanti dal punto di vista mentale. La Lazio è maturata e tra le grandi c’è, a ragione, il suo nome.</p>
      <p>
        <b>
          <a href="https://www.ilmessaggero.it/sport/statistiche/ceds/calcio/live/live.shtml?slug=sassuolo_lazio_20191124&amp;comp=serie_a&amp;year=2020">LEGGI LA CRONACA</a>
        </b>
      </p>
      <p>
        <b>
          <a href="https://www.ilmessaggero.it/sport/statistiche/ceds/calcio/serie_a/2020/classifica.shtml">Guarda la classifica</a>
        </b>
      </p>
      <footer>Ultimo aggiornamento: 20:31<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/calcio/lazio_inzaghi_vittoria_sassuolo_terzo_posto_immobile-4883831.html"/>
        <a href="https://www.ilmessaggero.it/sport/calcio/immobile_gol_sassuolo_capocannoniere-4883768.html"/>
        <a href="https://www.ilmessaggero.it/sport/calcio/sassuolo_lazio_al_mapei_var_non_funziona_si_gioca_senza_supporto_tecnologia-4883689.html"/>
      </related>
    </article>
  </body>
</html>