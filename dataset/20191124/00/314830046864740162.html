<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939415/%D9%85%D9%82%D8%B5%D8%B1-%DA%AF%D8%B1%D8%A7%D9%86%DB%8C-%DA%AF%D9%88%D8%AC%D9%87-%DA%A9%D9%87-%D8%B3%D8%B1%D9%85%D8%A7-%D8%B4%D8%AF-%D9%85%D9%82%D8%B5%D8%B1-%DA%AF%D8%B1%D8%A7%D9%86%DB%8C-%D8%A8%D9%82%DB%8C%D9%87-%DA%A9%D8%A7%D9%84%D8%A7%E2%80%8C%D9%87%D8%A7-%DA%A9%DB%8C%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="مقصر گرانی گوجه که سرما شد، مقصر گرانی بقیه کالا‌ها کیست؟"/>
    <meta property="og:description" content="همزمان با افزایش قیمت و سهمیه بندی بنزین، به نظر می‌رسد قیمت بسیاری از کالا‌های اساسی با شیب تند رو به افزایش است؛ کالا‌هایی که نبودشان در زندگی روزمره برای بسیاری از خانواده‌ها مشکلات جدی ایجاد می‌کند و بودشان نیز با این روند صعودی قیمت‌ها دشوار شده است. مسئولان امر در حالی برای برخی افزایش قیمت‌ها دلیلی جدا از مسائل روز جامعه مطرح می‌کنند که از آن سو در مورد علت گرانی دیگر کالا‌ها توضیحی نمی‌دهند."/>
  </head>
  <body>
    <article>
      <h1>مقصر گرانی گوجه که سرما شد، مقصر گرانی بقیه کالا‌ها کیست؟</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>همزمان با افزایش قیمت و سهمیه بندی بنزین، به نظر می‌رسد قیمت بسیاری از کالا‌های اساسی با شیب تند رو به افزایش است؛ کالا‌هایی که نبودشان در زندگی روزمره برای بسیاری از خانواده‌ها مشکلات جدی ایجاد می‌کند و بودشان نیز با این روند صعودی قیمت‌ها دشوار شده است. مسئولان امر در حالی برای برخی افزایش قیمت‌ها دلیلی جدا از مسائل روز جامعه مطرح می‌کنند که از آن سو در مورد علت گرانی دیگر کالا‌ها توضیحی نمی‌دهند.</i>
      </p>
      <p>همزمان با افزایش قیمت و سهمیه بندی بنزین، به نظر می‌رسد قیمت بسیاری از کالا‌های اساسی با شیب تند رو به افزایش است؛ کالا‌هایی که نبودشان در زندگی روزمره برای بسیاری از خانواده‌ها مشکلات جدی ایجاد می‌کند و بودشان نیز با این روند صعودی قیمت‌ها دشوار شده است. مسئولان امر در حالی برای برخی افزایش قیمت‌ها دلیلی جدا از مسائل روز جامعه مطرح می‌کنند که از آن سو در مورد علت گرانی دیگر کالا‌ها توضیحی نمی‌دهند.</p>
      <p>به گزارش «تابناک»؛ در حالی که بسیاری از مسئولان ارشد اجرایی کشور در روز‌های اخیر به تلاش برای جلوگیری از افزایش قیمت‌ها تأکید کرده و دستگاه‌های نظارتی تمام تلاش خود را برای این مهم به کار گرفته اند، بررسی‌های میدانی نشان می‌دهد که روند افزایش قیمت کالا و خدمات تسریع شده و روند پیش آمده برای بسیاری از خانواده‌ها مشکلاتی را ایجاد کرده است.</p>
      <p>به صورت مشخص در روز‌های اخیر و در بازار، شاهد افزایش شدید قیمت گوجه فرنگی بودیم، که در برخی موارد قیمت این محصول تا هر کیلو ۱۲ هزار تومان افزایش یافت. با اینکه بسیاری از شهروندان و نیز کارشناسان، دلیل این افزایش قیمت را با شرایط جدید اقتصادی در حوزه مصرف سوخت مرتبط می‌دانستند و مسائلی نظیر افزایش هزینه حمل و نقل را دلیل اصلی این روند صعودی قیمت عنوان می‌کردند، مسئولان امر در این حوزه این موضوع را انکار کردند.</p>
      <p>در همین رابطه، روز گذشته اسدالله کارگر، رئیس اتحادیه فروشندگان میوه و تره‌بار به رسانه‌ها گفت: دلیل گران شدن گوجه‌فرنگی در روز‌های اخیر، تغییر فصل و کاهش محل‌های تولید این محصول و سرمای هوا در بیشتر استان‌های کشور است.</p>
      <p>وی افزود: در حال حاضر در تهران و شهر‌های اطراف مانند کرج، قزوین و ورامین گوجه‌ای برداشت نمی‌شود و تنها گوجه منطقه‌ای از بوشهر به تهران می‌آید و دیگر استان‌ها محصولی برای عرضه ندارند.</p>
      <p>در همین رابطه مصطفی دارابی، رئیس اتحادیه بار فروشان نیز گفت: سرمای شدی هوا باعث شد بیست تا بیست و پنج روز کشت گوجه فرنگی در بوشهر و بهبهان و شیراز به عقب بیفتاد، چون بارندگی و برودت هوا اجازه برداشت محصول را به کشاورزان نداد.</p>
      <p>دارابی افزود: من به شما قول می‌دهم ده تا پانزده روز دیگر قیمت ها بشکند و مناسب بشود، چون کشت گوجه فرنگی دو برابر سال‌های قبل است و کشت‌های گلخانه‌ای استان‌های مختلف نیز به زودی برداشت می‌شود.</p>
      <p>همانطور که مشاهده می‌شود، مسئولان امر در رابطه با دلیل و چرایی افزایش قیمت گوجه فرنگی و رسیدن نرخ آن به قیمت نامتعارف ۱۲ هزار تومان را سرمای هوا و بارندگی‌های اخیر عنوان کردند و هیچ اشاره‌ای به دیگر دلایل از جمله افزایش هزینه‌های حمل و نقل نکردند!</p>
      <p>این موضع گیری در مورد دلیل افزایش قیمت گوجه فرنگی در حالی است که بررسی‌های میدانی از افزایش دیگر کالا‌های اساسی خانوار و نیز خدمات ارائه شده به شهروندان خبر می‌دهد؛ به طور مثال گوشت قرمز در همین چند روز ۵ تا ۱۰ هزار تومان افزایش قیمت داشته است. برنج هر کیلو ۵۰۰ تا هزار تومان، گوشت سفید هر کیلو ۲ هزار تومان، تخم مرغ هر شانه ۶ هزار تومان و سیب زمینی نیز یک تا ۲ هزار تومان افزایش قیمت داشته است.</p>
      <p>از سوی دیگر، مردم نیز از افزایش کرایه تاکسی‌ها گلایه مندند و بیان می‌کنند که کرایه تاکسی‌ها دست کم ۵۰ درصد افزایش یافته است. همه این موارد در حالی مطرح می‌شود که روز گذشته <a href="https://www.tabnak.ir/fa/tags/9227/1/%D8%A7%D8%B3%D8%AD%D8%A7%D9%82-%D8%AC%D9%87%D8%A7%D9%86%DA%AF%DB%8C%D8%B1%DB%8C">اسحاق جهانگیری</a> معاون اول رئیس جمهور در جلسه <a href="https://www.tabnak.ir/fa/tags/52398/1/%D8%B3%D8%AA%D8%A7%D8%AF%20%D8%AA%D9%86%D8%B8%DB%8C%D9%85%20%D8%A8%D8%A7%D8%B2%D8%A7%D8%B1">ستاد تنظیم بازار</a> گفته بود: روند کاهنده قیمت‌ها از اردیبشهت ماه سال جاری هم در کالا و هم در خدمات بسیار خوب بوده است و قرار نیست از محل تصمیم اخیر (افزایش قیمت بنزین) روند موجود دچار مشکل شود.</p>
      <p>مواضعی که بر اساس آنچه در مورد واقعیت کنونی بازار مورد اشاره قرار گرفت با واقعیت همخوانی ندارد و بازار مسیر دیگری را طی کرده و خواهد کرد؛ بنابراین، با فرض پذیرش دلیل عنوان شده مسئولان برای قیمت کنونی گوجه فرنگی (سرما) و نرخ عجیب و غریب فعلی آن، باید از متولیان امر پرسید برای دیگر اقلام اساسی که با افزایش قیمت رو به رو شده اند، چه توضیحی دارند؟</p>
      <p>به نظر می‌رسد عدم پذیرش واقعیت یعنی افزایش نرخ حمل و نقل و هزینه‌هایی که جابجایی محصول بر قیمت نهایی اقلام ضروری خانوار وارد می‌کند، در آینده نزدیک شرایط بازار را برای بسیاری از خانوار‌ها غیر قابل تحمل کند و به ایجاد مشکلات حاشیه‌ای دیگر منجر شود.</p>
      <p>شرایطی که بیش از همه قشرهای ضعیف جامعه را با چالش رو به رو و <a href="https://www.tabnak.ir/fa/tags/165036/1/%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C">بسته‌های حمایت معیشتی</a> ارائه شده به ایشان را نیز تا حدود زیادی بی اثر خواهد کرد.</p>
      <p>با این تفاسیر، شایسته است که مسئولان با دقت نظر بیشتر بازار فعلی را رصد کرده و به جای یافتن بهانه‌های مختلف برای چرایی افزایش قیمت محصولات، ضمن پذیرش دلیل اصلی در پی راهکاری برای حل آن باشند؛ اتفاقی که در نهایت سبب بازگشت آرامش بیشتر به جامعه و عبور از وضعیت ملتهب کنونی خواهد شد.</p>
    </article>
  </body>
</html>