<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hkcnews.com/article/25033/2019%E5%8D%80%E8%AD%B0%E6%9C%83%E9%81%B8%E8%88%89-25033/%E9%97%9C%E6%96%BC%E5%8D%80%E9%81%B8%E5%B9%BE%E9%BB%9E"/>
    <meta property="og:site_name" content="眾新聞"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="關於區選幾點"/>
    <meta property="og:description" content="關於區選幾點｜好重要今次要投票理由：你唔知仲會唔會有下次機會"/>
  </head>
  <body>
    <article>
      <h1>關於區選幾點</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">假才子</a></address>
      <p>最大動力都係踢走保皇黨同偽中立。依班人一邊收我哋納稅人錢，一邊鬧我哋曱甴、撐警撐政府、反對獨立調查、處處與民為敵。我唔理民主派或新人幾廢都好，反正點都係要出依筆人工，我寧願比個廢嘅都唔要比保皇。</p>
      <p>政治係要睇埋大圍睇埋個勢。試想像如果保皇黨繼續贏，不單民主派同抗爭會洩咗道氣，保皇黨會大叫民意逆轉，「代表市民」18區全部通過無約束力決議支持警方，外媒又會話香港人唔支持示威，七七七同瓊子又會向習總邀功，跟住警方又會相信市民支持自己，到頭來就鎮壓更加暴力，無論你咩派和理非定勇武都受害。</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/2019%E5%8D%80%E8%AD%B0%E6%9C%83%E9%81%B8%E8%88%89-20191124070610_2678_large.jpg"/>
        <figcaption>照片來源：<a href="https://www.facebook.com/109138200430628/photos/a.109147867096328/148719153139199/?type=3&amp;theater">文宣收集處Facebook</a></figcaption>
      </figure>
      <p>我知有人會覺得咁講係逼人含淚／屌票，但你由正常政治操作諗，係咪會變成咁，我肯L定會囉。</p>
      <p>兄弟爬山各自努力，但唔係坐這山望那山一事無成，和理非同勇武要互相支持，選舉同抗爭唔係二揀一，可以兩樣一齊做，尤其選舉只係嗰一日晒你幾分鐘啫，投完票繼續抗爭囉。和理非當選者亦要明白依點，有事都唔好割席。</p>
      <p>切勿大意，唔好以為個勢好好會贏硬。零三七一同一四雨傘之後嘅區議會選舉，民主派係多咗議席，但都係冇過半。但唔代表一定贏唔到，始終投票率都係比立法會低，二百萬人真係全部出嚟投票係會贏嘅。大家記得投票同提醒朋友投票。</p>
      <p>如果今時今日仲有人覺得選區議員係睇佢幾「幫到手」滅鼠同清渠，民生同政治係分開，唔洗理大圍形勢，我真係唔知仲可以講咩好囉。</p>
      <p>Btw 如果仲同藍屍有聯絡，可以講投比建制派都冇用，佢哋同林鄭都唔幫手止暴制亂，淨係推班警察上前線，白逗人工，不值一投。總之用d迷惑法減低投票意欲。</p>
      <p>最後一句，一個好重要今次要投票的理由：你唔知仲會唔會有下次機會。</p>
    </article>
  </body>
</html>