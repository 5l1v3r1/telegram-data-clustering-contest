<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/1003067/1840913/Madarske-Forum-schvalilo-spolupracu-v-ramci-Madarskej-komunitnej-spolupatricnosti"/>
    <meta property="og:site_name" content="Topky.sk"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Maďarské Fórum schválilo spoluprácu v rámci Maďarskej komunitnej spolupatričnosti"/>
    <meta property="og:description" content="VLČANY – Republiková rada Maďarského fóra (MF) na nedeľňajšom rokovaní schválila predvolebnú spoluprácu s politickými stranami SMK a Spolupatričnosť, rovnako tak i percentuálne rozdelenie nominácií všetkých strán na spoločnej volebnej listine Maďarskej komunitnej spolupatričnosti. Informoval o tom predseda MF Zsolt Simon."/>
  </head>
  <body>
    <article>
      <h1>Maďarské Fórum schválilo spoluprácu v rámci Maďarskej komunitnej spolupatričnosti</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <h3>Maďarské Fórum schválilo spoluprácu v rámci Maďarskej komunitnej spolupatričnosti</h3>
      <p>
        <i>VLČANY – Republiková rada Maďarského fóra (MF) na nedeľňajšom rokovaní schválila predvolebnú spoluprácu s politickými stranami SMK a Spolupatričnosť, rovnako tak i percentuálne rozdelenie nominácií všetkých strán na spoločnej volebnej listine Maďarskej komunitnej spolupatričnosti. Informoval o tom predseda MF Zsolt Simon.</i>
      </p>
      <p><i><b>"Rovnako sme schválili kandidátov za našu stranu, na kandidátke ju budú zastupovať aj osobnosti, ktoré nie sú našimi členmi,"</b></i> uviedol Simon. V prvej dvadsiatke, v ktorej má MF štyri miesta, je líder strany na štvrtom mieste, podpredsedovia MF Alžbeta Janitsová a Zsolt Gál sú na ôsmom, respektíve 12. mieste, 16. miesto na kandidátke patrí podnikateľovi z Gabčíkova Lászlóovi Bindicsovi. <i><b>"Našou prioritou je prispieť k zmene vlády, chceme byť garantom  proeurópskej orientácie krajiny a prispieť k zvýšeniu kvality života v regiónoch južného Slovenska,"</b></i> dodal Simon. </p>
      <p>Predvolebnú spoluprácu i podmienky spoločnej kandidátky v sobotu (23. 11.) odsúhlasila Republiková rada SMK, v nedeľu ju má schvaľovať aj Spolupatričnosť (po novom Maďarská komunitná spolupatričnosť). V 150-člennej kandidátke má SMK 90, ďalšie dve strany po 30 miest. Lídrom kandidátky je bývalý prezidentský kandidát a predseda Maďarského spoločenského a kultúrneho zväzu na Slovensku Csemadok Gyula Bárdos.</p>
    </article>
  </body>
</html>