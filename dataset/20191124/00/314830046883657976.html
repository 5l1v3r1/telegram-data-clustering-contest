<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939418/%D8%AA%D8%AD%D9%82%DB%8C%D8%B1-%D8%B9%D8%B1%D8%A7%D9%82%DB%8C-%D9%87%D8%A7-%D8%A8%D8%A7-%D8%B3%D9%81%D8%B1-%D9%85%D8%A7%DB%8C%DA%A9-%D9%BE%D9%86%D8%B3-%D8%A8%D9%87-%D8%A7%DB%8C%D9%86-%DA%A9%D8%B4%D9%88%D8%B1-%D9%88-%DA%86%D9%86%D8%AF-%D9%BE%DB%8C%D8%A7%D9%85"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="تحقیر عراقی ها با سفر «مایک پنس» به این کشور و چند پیام!"/>
    <meta property="og:description" content="پس از آنکه چندی پیش دونالد ترامپ رئیس جمهور آمریکا به عراق سفر کرد و به بغداد نرفت، مایک پنس معاون ترامپ نیز در سفری از پیش اعلام نشده و سرزده به عراق سفر کرد و با رفتن به پایگاه الاسد و اربیل در کردستان عراق، خشم مقامات و مردم عراق را برانگیخت."/>
  </head>
  <body>
    <article>
      <h1>تحقیر عراقی ها با سفر «مایک پنس» به این کشور و چند پیام!</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>پس از آنکه چندی پیش دونالد ترامپ رئیس جمهور آمریکا به عراق سفر کرد و به بغداد نرفت، مایک پنس معاون ترامپ نیز در سفری از پیش اعلام نشده و سرزده به عراق سفر کرد و با رفتن به پایگاه الاسد و اربیل در کردستان عراق، خشم مقامات و مردم عراق را برانگیخت.</i>
      </p>
      <p>پس از آنکه چندی پیش دونالد ترامپ رئیس جمهور آمریکا به عراق سفر کرد و به بغداد نرفت، مایک پنس معاون ترامپ نیز در سفری از پیش اعلام نشده و سرزده به عراق سفر کرد و با رفتن به پایگاه الاسد و اربیل در کردستان عراق، خشم مقامات و مردم عراق را برانگیخت.</p>
      <figure>
        <img src="http://cdn.tabnak.ir/files/fa/news/1396/9/28/816175_122.jpg"/>
      </figure>
      <p>به گزارش تابناک، «مایک پنس» معاون رئیس‌جمهور آمریکا روز شنبه در سفری از پیش‌اعلام‌نشده، وارد عراق شد و در اقدامی خلاف عرف، ابتدا به دیدار نظامیان آمریکایی در پایگاه «عین الأسد» رفت و بعد هم بدون سفر به پایتخت عراق، بغداد، به اربیل، مرکز منطقه کردستان عراق رفت.</p>
      <p>در پی واکنش منفی کاربران عراقی به این رفتار پنس، «جین ارف» خبرنگار رادیو ملی آمریکا به نقل از یک مقام ارشد آمریکایی از خواسته توهین‌آمیز پنس از «عادل عبدالمهدی» نخست‌وزیر عراق خبر داده و گفته است که معاون رئیس‌جمهور آمریکا از عبدالمهدی خواسته به پایگاه نظامیان آمریکایی برود و با او دیدار کند.</p>
      <p>به گفته این مقام آمریکایی، عبدالمهدی این خواسته را رد کرده است.</p>
      <p>این مقام آمریکایی دلیل خودداری عبدالمهدی از سفر به پایگاه عین‌الاسد را اینگونه توصیف کرد که عراقی‌ها مردمی عزتمند هستند.</p>
      <p>وی همچنین در توجیه عدم سفر پنس به پایتخت عراق گفته است که سفر معاون رئیس جمهور آمریکا به بغداد «بسیار خطرناک» بود.</p>
      <p>این اولین بار نیست که یک مقام ارشد آمریکایی به پایگاه عین‌الاسد عراق که محل استقرار نظامیان آمریکایی است سفر می‌کند و بدون سفر به پایتخت عراق و دیدار با مقامات عراقی، این کشور را ترک می‌کند.</p>
      <p>پیش از این هم مایک پمپئو وزیر خارجه آمریکا در هشتم ماه می ۲۰۱۹ به طور سرزده به عراق سفر کرده بود. به نظر میرسد مقامات آمریکایی، به عراق به مثابه حیات خلوت خود می نگرند که هر زمان بخواهند به راحتی وارد آن شده و با هر کسی که صلاح بدانند دیدار می کنند.</p>
      <p>سفر خارج از عرف پنس به عراق و سخنانی که در جریان این سفر مطرح کرد حاوی چند پیام است:</p>
      <p>نخست: سفر پنس به عراق با هدف تحقیر دولت این کشور و تضعیف جایگاه عادل عبدالمهدی نخست وزیر این کشور انجام شده است. در همین زمینه، تحلیلگر مطرح جهان عرب در مقاله‌ای، سفر ناگهانی و از پیش اعلام‌نشده معاون رئیس‌جمهوری آمریکا به عراق را حامل پیامی تحقیرآمیز به دولت و پارلمان این کشور ارزیابی کرد و نوشت که آمریکایی‌ها با چنین گام‌هایی، آتش فتنه در عراق را شعله‌ورتر می‌کنند.</p>
      <p>«عبدالباری عطوان» تحلیلگر مطرح جهان عرب در سرمقاله روزنامه فرامنطقه‌ای «رای الیوم» نوشت: «مایک پنس» معاون رئیس‌جمهوری آمریکا ضربه‌ای شدید و تحقیرآمیز به نخبگان حاکم بر عراق و به‌ویژه «عادل عبدالمهدی» نخست‌وزیر عراق وارد کرد زمانی‌که او از پایگاه آمریکایی در «عین الاسد» (الانبار) و نیروهای کشورش در این پایگاه، بازدید کرد بدون این‌که به رئیس‌‌جمهور و نخست‌وزیر این کشور درباره این سفر از پیش، اطلاع بدهد. او سپس بدون دیدار با این دو رهبر عراقی، عازم کردستان عراق شد.</p>
      <p>دوم: سفر پنس به عراق در بحبوحه اعتراضات مشروع مردمی انجام می‌شود؛ اعتراضاتی که از یک ماه پیش آغاز شده و مهم‌ترین خواسته‌های مشروع معترضان، تدوین قانون اساسی جدید، اصلاح قانون انتخابات، ریشه‌کن کردن فساد، پیگرد قانونی تمامی افراد مفسد، بازگرداندن اموال به سرقت رفته و لغو تمامی انواع سهمیه‌بندی‌های فرقه‌ای است. سفر پنس به عراق، سفری مشکوک با هدف ریختن بنزین بر آتش فتنه و تحریف تصویر جنبش مردمی و در عین حال توهین به دولت عراق و همچنین بزرگ‌تر کردن شکاف فرقه‌ای در این کشور است. رهبران فعلی عراق و به‌ویژه عبدالمهدی از دوستان ایالات متحده محسوب می‌شوند که پس از لشکرکشی به عراق و اشغال آن و سپس پاکسازی این کشور، به قدرت رسیدند.</p>
      <p>سوم: آنکه معاون رئیس جمهور آمریکا در جریان این سفر مجددا بر طبل ایران هراسی کوبیده و مدعی شده که آمریکا از نفوذ ایران در عراق نگران است. این سخنان پنس در حالی مطرح می شود که به تازگی روزنامه آمریکایی نیویورک تایمز مدعی شده به اسناد محرمانه ای در خصوص نفوذ ایران در عراق دست یافته است. این روزنامه اشاره ای به نقش تعیین کننده ایران در مبارزه با تروریستهای داعشی در عراق نکرده است.</p>
      <p>چهارم آنکه پنس تلاش کرده در جریان دیدار با نیروهای نظامی آمریکایی در پایگاه عین الاسد به قول خود ابهامات در خصوص باقی ماندن این نیروها در عراق را برطرف کند؛ این در حالیست که انتقال نظامیان آمریکایی از سوریه به عراق هنوز سؤالات زیادی را در خصوص ماهیت مأموریت این نظامیان در عراق برجای گذاشته است.</p>
    </article>
  </body>
</html>