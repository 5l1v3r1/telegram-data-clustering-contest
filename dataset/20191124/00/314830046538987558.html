<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939444/%D9%81%D8%B1%D8%A7%D8%AE%D9%88%D8%A7%D9%86-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%AA%D9%82%D8%A7%D9%84-%D8%AE%D9%88%D9%86-%D8%A8%D8%B1%D8%A7%DB%8C-%D8%A7%D9%87%D8%AF%D8%A7%DB%8C-%D8%AE%D9%88%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="فراخوان سازمان انتقال خون برای «اهدای خون»"/>
    <meta property="og:description" content="سخنگوی سازمان انتقال خون از مردم خواست که به دلیل کاهش سطح ذخایر خون و فرآورده‌های آن، در همه گروه‌های خونی جهت اهدای خون به پایگاه‌های انتقال خون مراجعه کنند."/>
  </head>
  <body>
    <article>
      <h1>فراخوان سازمان انتقال خون برای «اهدای خون»</h1>
      <h2>کاهش شدید سطح ذخایر خونی در کشور</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>سخنگوی سازمان انتقال خون از مردم خواست که به دلیل کاهش سطح ذخایر خون و فرآورده‌های آن، در همه گروه‌های خونی جهت اهدای خون به پایگاه‌های انتقال خون مراجعه کنند.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095169_415.jpg"/>
      </figure>
      <p>سخنگوی سازمان انتقال خون از مردم خواست که به دلیل کاهش سطح ذخایر خون و فرآورده‌های آن، در همه گروه‌های خونی جهت اهدای خون به پایگاه‌های انتقال خون مراجعه کنند.</p>
      <p>به گزارش «تابناک»، دکتر بشیر حاجی‌بیگی در گفت‌وگو با ایسنا، از فراخوان مردم برای مراجعه جهت اهدای خون خبر داد و گفت: در حال حاضر با فرا رسیدن فصل سرما و افزایش برودت هوا و بارش باران و برف در برخی مناطق و همچنین با توجه به کوتاه بودن طول روز، سازمان انتقال خون کشور با کاهش شدید سطح ذخایر خون و فرآورده‌های آن در همه گروه های خونی مواجه شده است.</p>
      <p>وی افزود: بر همین اساس و به ویژه با پیش‌بینی استمرار تغییرات جوی ناپایدار طی هفته‌های آتی و فصل زمستان، از عموم مردم نیکوکار در همه استان‌ها و شهرستان‌های کشور تقاضا می‌کنیم که در اولین زمان ممکن با مراجعه به نزدیک‌ترین پایگاه انتقال خون به محل کار یا زندگی خود، جهت اهدای خون اقدام کنند.</p>
      <p>وی تاکید کرد: مراکز جامع اهدای خون در تهران هر روز از ساعت هشت صبح تا هشت شب فعال هستند. مراکز استانی نیز از صبح تا بعد از ظهر باز بوده و اقدام به خون‌گیری می‌کنند. بنابراین مردم با این فداکاری و با صرف اندکی از وقت‌شان، می‌توانند سلامت و زندگی دوباره را به بیماران نیازمند به خون و فرآورده‌های خونی هدیه دهند.</p>
      <p>حاجی‌بیگی ادامه داد: بیشترین مشکل ما در زمینه تهیه پلاکت، به صورت روزانه برای بیماران سرطانی و بیماری‌های خون‌ریزی‌دهنده ارثی است. زیرا پلاکت تنها تا سه روز درون کیسه قابل نگهداری است و باید به صورت روزانه تهیه شود. درنتیجه مردم باید به صورت روزانه اهدای خون کنند تا بتوانیم پلاکت آن را بگیریم.</p>
      <p>سخنگوی سازمان انتقال خون همچنین خطاب به هموطنان، گفت: باید توجه کرد که از هر واحد اهدای خون کامل سه فرآورده پلاکت، پلاسما و گلبول قرمز فشرده شده گرفته می‌شود. بنابراین با اهدای یک واحد خون به نجات سه بیمار کمک کنید. در عین حال هنگام مراجعه به مراکز انتقال خون کارت ملی خود را به همراه داشته باشید.</p>
    </article>
  </body>
</html>