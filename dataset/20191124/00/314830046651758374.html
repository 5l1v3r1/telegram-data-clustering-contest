<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939333/%DB%8C%D8%A7%D8%B1%D8%A7%D9%86%D9%87-%D8%B3%D9%88%D8%AE%D8%AA-%DB%B6%DB%B0-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D9%BE%D8%B1%D8%AF%D8%A7%D8%AE%D8%AA-%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="یارانه سوخت ۶۰ میلیون نفر پرداخت شد"/>
    <meta property="og:description" content="رئیس سازمان برنامه و بودجه با اشاره به واریز یارانه سوخت برای ۶۰ میلیون نفر اعلام کرد که یارانه دیگر متقاضیان دریافت یارانه درصورت ثبت درخواست وتایید در وزارت رفاه ماه آینده قابل پرداخت است."/>
  </head>
  <body>
    <article>
      <h1>یارانه سوخت ۶۰ میلیون نفر پرداخت شد</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>رئیس سازمان برنامه و بودجه با اشاره به واریز یارانه سوخت برای ۶۰ میلیون نفر اعلام کرد که یارانه دیگر متقاضیان دریافت یارانه درصورت ثبت درخواست وتایید در وزارت رفاه ماه آینده قابل پرداخت است.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1094995_688.png"/>
      </figure>
      <p>رئیس سازمان برنامه و بودجه با اشاره به واریز یارانه سوخت برای ۶۰ میلیون نفر اعلام کرد که یارانه دیگر متقاضیان دریافت یارانه درصورت ثبت درخواست وتایید در وزارت رفاه ماه آینده قابل پرداخت است.</p>
      <p>به گزارش «تابناک» به نقل از خبرگزاری صدا و سیما، محمدباقر نوبخت در استودیو نگاه یک شبکه اول سیما گفت: همانطور که پیشتر هم اعلام کرده بودیم، مبالغ حاصله از فروش و صادرات بنزین در سه مرحله به حساب ۶۰ میلیون نفر تحت ۱۸ میلیون خانوار واریز می شود و امشب مرحله سوم این اتفاق انجام می‌پذیرد.</p>
      <p>او ادامه داد: طرح واریز یارانه سوخت (بنزین) برای ۶۰ میلیون نفر (۱۸ میلیون خانوار) بود، اما با تاکید آقای رئیس جمهور قرار شد هر کسی که از ۶۰ میلیون تا حدود ۸۴ میلیون جمعیت کشور متقاضی دریافت این یارانه بنزین باشند با توجه به ساز و کار تعریف شده از سوی متولی این امر یعنی وزارت کار می‌توانند به صورت سامانه‌ای و غیر حضوری درخواست خود را اعلام کنند پس از بررسی‌ها و کمتر از یک ماه نتیجه به سازمان برنامه و بودجه اعلام می‌شود و واجدین شرایط مشمول دریافت یارانه خواهند بود.</p>
      <p>رئیس سازمان برنامه و بودجه تصریح کرد: برای آن دسته افرادی که پس از بررسی مجدد مشمول دریافت یارانه بنزین می‌شوند در ماه آینده دو نوبت واریز صورت می‌پذیرد تا با دریافت کنندگان قبلی در یک سطح قرار بگیرند.</p>
      <p>نوبخت گفت: در نظر داریم برای ایجاد نظم در پرداخت‌های یارانه‌ای و حقوق به مردم، ماه را به سه بخش تقسیم و در ۱۰ روز اول یارانه‌های حمایتی معیشتی را پرداخت کنیم، ۲۰ هر ماه یارانه‌های هدفمندی را پرداخت کنیم و حقوق‌ها را هم ۲۸ هر ماه بپردازیم البته زمان دقیق پرداخت‌ها به مردم اعلام خواهد شد.</p>
      <p>او با بیان اینکه به حمدالله تورم کاهش یافته است ادامه داد: این جمله بدان معناست که روند افزایش تورم کند و آهسته شده است.</p>
      <p>رئیس سازمان برنامه و بودجه گفت: اگر درآمد دولت از محل آزاد سازی نرخ سوخت بیشتر از ۳۱ هزار میلیارد تومان شد بدون آنکه ریالی از آن به بودجه وارد شود مستقیم به حساب مردم واریز خواهد شد.</p>
      <p>نوبخت با بیان اینکه مصرف روزانه بنزین در کشور حدود ۸۹ میلیون لیتر است، افزود: حدود ۶۳ میلیون لیتر روزانه به صورت سهمیه‌ای با نرخ هزار و ۵۰۰ تومان عرضه می‌گردد آنچه باقی می‌ماند و با نرخ ۳ هزار تومان آزاد عرضه می‌شود ۲۵ میلیون لیتر می‌باشد که با اجرای طرح سوخت یارانه‌ای می‌توانیم روزانه ۶ میلیون لیتر صرفه جویی کنیم.</p>
      <p>او تصریح کرد: در حال حاضر مصرف بنزین در کشور به صورت تصاعدی رو به افزایش است در سال ۹۵ مصرف روزانه بنزین ۷۴ میلیون لیتر بود که در سال ۹۶ به ۷۷ میلیون لیتر افزایش یافت، سال ۹۷ هم به ۸۸ میلیون لیتر و امسال هم به بیش از ۹۰ میلیون لیتر رسیده است پیش بینی می‌شود این رقم تا پایان سال به ۹۶ میلیون لیتر هم برسد.</p>
      <p>رئیس سازمان برنامه و بودجه گفت: مردم باید بدانند که انگیزه دولت از اجرای طرح بنزین یارانه ای، جبران کسری بودجه نبود، زیرا آقای روحانی به این شرط طرح را پذیرفت که ریالی از درآمد طرح به بودجه واریز نشود.</p>
      <p>او ادامه داد: اگر با همین روند افزایش مصرف روزانه بنزین پیش برویم سال ۱۴۰۰ به وارد کننده بنزین تبدیل می‌شویم تا آن زمان هم که دیگر دولت فعلی به انتهای خود رسیده است، اما دولت بعدی هم برادران ما هستند و نباید کار را برایشان دشوار سازیم.</p>
      <p>نوبخت ادامه داد: دشمن خبیث ما (آمریکا) بعد از سال ۱۴۰۰ اجازه واردات بنزین به ما نمی‌دهد تصور کنید اگر دشمنان ما به همین شدت که گوشت و دارو را تحریم کرده اند بنزین را هم تحریم می‌کردند چه اتفاقی رخ می‌داد.</p>
      <p>رئیس سازمان برنامه و بودجه گفت: ما اگر بنزین را ۵۰ سنت بفروشیم درآمد حاصله را به حساب مردم واریز می‌کنیم، ولی دیگر وارد کننده نخواهیم بود به این ترتیب کشور را هم از عوارض واردات بنزین نجات داده ایم.</p>
      <p>وی افزود: آنچه که در راستای افزایش نرخ سوخت در کشور عملی شد اجرای قانون هدفمندی یارانه‌ها بود در ضمن به قدر کافی هم رسانه‌ها از جمله رسانه ملی از ضرورت و چگونگی افزایش نرخ بنزین صحبت کردند ضمناَ این طرح دوباره در برنامه ششم توسعه تکرار شد و طی آن نمایندگان مردم به دولت اجازه دادند قانون هدفمندی در سال‌های برنامه ششم توسعه اجرایی کند.</p>
      <p>وی ادامه داد: گفتنی است نمایندگان طبق قانون هدفمندی یارانه‌ها اجازه افزایش دیگر حامل‌های انرژی مانند برق و آب و ... را هم داده اند ما فعلا این قانون را در قیمت بنزین اعمال کرده ایم.</p>
      <p>نوبخت گفت: دولت آقای روحانی در دو نوبت و در سال‌های ۹۳ و ۹۴ افزایش قیمت‌ها را انجام داد دولت قبل نرخ بنزین را از ۱۰۰ تومان به ۴۰۰ تومان و دولت ما این رقم را یکبار به ۷۰۰ و سپس به ۱۰۰۰ تومان افزایش داد.</p>
      <p>رئیس سازمان برنامه و بودجه ادامه داد: وقتی دولت قبلی نرخ بنزین را از ۱۰۰ به ۴۰۰ تومان رساند حدود ۳۰ هزار میلیارد تومان درآمد نصیب دولت کرد که باید در سیستم هدفمندی یارانه‌ها توزیع می‌نمود، اما طبق قانون ۵۰ درصد این رقم می‌بایست میان مردم توزیع شود، ۳۰ درصد به کار و اشتغال اختصاص یابد و ۲۰ درصد هم نصیب خزانه دولت گردد، اما دولت نهم و دهم هر سال ۱۲ هزار میلیارد تومان از خزانه دولت برداشت کرد و به این ۳۰ هزار میلیارد تومان افزود و حدود ۴۲ هزار میلیارد تومان به عنوان یارانه میان مردم تقسیم کرد به این ترتیب ما هم فکر کردیم باید سالانه ۱۲ هزار میلیارد تومان از خزانه دولت برداریم و به مردم بدهیم.</p>
      <p>او افزود: دولت ۱۱ و ۱۲، برای بحث یارانه ها، عمده تمرکز خود را بر روی خانواده‌های تحت پوشش کمیته امداد و بهزیستی قرار داد و حتی سعی کرد که یارانه این دهک از جامعه را افزایش دهد.</p>
      <p>نوبخت تصریح کرد: پس از دومین مرحله افزایش نرخ بنزین به ۱۰۰۰ تومان در سال ۹۵، مجلس در سال ۹۶ اجازه افزایش دوباره را به دولت نداد سال ۹۷ هم وضع و اوضاع واردات و صادرات و تامین کالاهای ضروری با مشکلات و ناهماهنگی‌هایی همراه بود، چنین شد که امسال را برای اصلاح قیمت مناسب دیدیم.</p>
      <p>رئیس سازمان برنامه و بودجه گفت: اگر در کشورمان به یکدیگر رحم کنیم دیگر نیازی نیست بالا سر هر فرد یک مامور و بازرس قرار دهیم.<br/><br/>محمدباقر نوبخت افزود: در کشورمان به اندازه کافی ظرفیت و توان نظارتی وجود دارد، دولت هم به قدر کافی برای جلوگیری از تورم و افزایش قیمت‌ها اراده منسجم دارد.</p>
      <p>او ادامه داد: برخی معتقدند دولت با اجرای فلان کار می‌خواهد کسری بودجه خود را جبران کند، حقیقت این است که دولت هیچ نیازی به ریالی ندارد و رقمی عاید دولت نمی‌شود و هر آنچه هست به مردم بر می‌گرداند حال چه در طرح‌های عمرانی‏، چه طرح‌های تولیدی یا حقوق و درآمدهای کارمندی، یکی از عوامل موثر بر افزایش حقوق و دستمزد کارمندان افزایش درآمد دولت از طریق مالیات است.</p>
      <p>رئیس سازمان برنامه و بودجه با بیان اینکه از ابتدای سال تاکنون ۲۹ هزار میلیارد تومان از بودجه صرف طرح‌های عمرانی شده است، افزود: اگر درآمد دولت از مالیات بیشتر می‌شد می‌توانست ارقام بالاتری را به بخش‌های عمرانی و آبادانی کشور اختصاص دهد تا افراد بیشتری مشغول به کار و اشتغال شوند پس یکی از درآمدهای سالم دولت، مالیات است.</p>
      <p>نوبخت با بیان اینکه تا پایان سال امسال کسری بودجه نخواهیم داشت، عنوان کرد: امروز پیش نویس بودجه سال ۹۹ را تقدیم دولت کردیم.</p>
      <p>او با اشاره به اوضاع ارز و ثبات بازار افزود: با توجه به همت دوستان ما در بانک مرکزی امید می‌رود که باز هم بتوان نرخ ارز را کنترل و ثبات بازار ارز را حفظ نمود خوشبختانه از حیث ارزی وضع خوبی داریم.</p>
      <p>رئیس سازمان برنامه و بودجه تصریح کرد: آنچه گفته شد که قرار است با تک نرخی کردن ارز، رقم ارز ۴ هزار و ۲۰۰ تومانی را بالا ببریم صحت ندارد، آقای رئیس جمهور دستور داد که سال آینده هم همه اقلام اساسی کشور با ارز ۴ هزار و ۲۰۰ تومانی وارد گردد.</p>
    </article>
  </body>
</html>