<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/show/cinema/2019/11/24/melania-dalla-costa-intervista-attrice-carriera-campagna-violenza-sulle-donne"/>
    <meta property="og:site_name" content="VANITY FAIR"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Melania Dalla Costa: «Chi lo ha detto che le donne devono per forza sposarsi?»"/>
    <meta property="og:description" content="L'attrice italo-francese, protagonista di film come «Stato di ebbrezza», presentato a Cannes, e di cortometraggi come «Sogni sospesi», proiettato a Venezia, è testimonial della campagna 2019 contro la violenza sulle donne delle Nazioni Unite: «Non siamo oggetti, non dobbiamo essere viste con morbosità, ma come portatrici di un messaggio»"/>
  </head>
  <body>
    <article>
      <h1>Melania Dalla Costa: «Chi lo ha detto che le donne devono per forza sposarsi?»</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.vanityfair.it/author/mmanca" target="_blank">Mario Manca</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/22153121/cos20-950x684.jpg"/>
        </figure>
        <figure>
          <img src="https://images.vanityfair.it/gallery/116919/Big/7e832fd7-7c77-4e56-a268-4dd1a58560ed.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/2978b82b-1f00-4402-8989-546f6ad5d9f3.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/2e54e03d-14af-4693-bf0c-7b0fa44818e3.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/adaeb44e-eec2-4ad1-a9a6-0fb435fdcff5.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/d71e7043-c409-4e6d-9d5f-996255e39394.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/9d6ec790-ac9d-4647-a5f5-7f36e8416ed9.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/32dcac09-a3a4-4c81-9f53-fc29d9844dab.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/ee599352-4309-42b4-92d9-a853a19468fb.jpg"/>
          <figcaption><b>Melania Dalla Costa</b><br/>Foto di Maria La Torre. </figcaption>
        </figure>
        <figure>
          <img src="https://images.vanityfair.it/gallery/116919/Big/e7e54eeb-a860-464d-bc76-62d665904355.jpg"/>
          <figcaption><b>Melania Dalla Costa</b><br/>Foto di Dimitri Dimitracacos. </figcaption>
        </figure>
        <figure>
          <img src="https://images.vanityfair.it/gallery/116919/Big/795b58ba-b930-4de9-bbba-63b1d8af376d.jpg"/>
          <figcaption><b>Melania Dalla Costa</b><br/>Foto di Dimitri Dimitracacos. </figcaption>
        </figure>
        <figcaption>Melania Dalla Costa</figcaption>
      </slideshow>
      <p>
        <b>L'attrice italo-francese, protagonista di film come «Stato di ebbrezza», presentato a Cannes, e di cortometraggi come «Sogni sospesi», proiettato a Venezia, è testimonial della campagna 2019 contro la violenza sulle donne delle Nazioni Unite: «Non siamo oggetti, non dobbiamo essere viste con morbosità, ma come portatrici di un messaggio»</b>
      </p>
      <p>Diventare testimonial della nuova campagna contro la violenza sulle donne realizzata da Dimitri Dimitracacos e proposta dall’UNICRI, l’Istituto Interregionale delle Nazioni Unite per la Ricerca sul Crimine e la Giustizia, è per <b>Melania Dalla Costa</b> un onore e una responsabilità. «Non è una cosa che accade tutti i giorni e, poi, è una mission che mi interessa in modo particolare: è fondamentale per la società di oggi mettersi al servizio dei più deboli e proteggerli a qualunque costo», spiega Melania, 31 anni, con voce squillante.</p>
      <p>È reduce da una trasferta a Los Angeles che la fa sentire «un po’ sballottata», ma parlare di un tema come la violenza sulle donne risveglia il suo animo battagliero, <a href="https://www.vanityfair.it/news/approfondimenti/2018/11/25/violenza-donne-giornata-2018-dati-storie-femminicidio">quello che si chiede come mai, nel 2019, si discuta ancora di molestie e discriminazione.</a></p>
      <figure>
        <embed-post data-src="https://www.instagram.com/p/B3B-J2DAZTM" data-service="Instagram"/>
      </figure>
      <p>L’interesse per la sua persona le Nazioni Unite lo hanno sviluppato dopo la visione di <b><i>Sogni Sospesi,</i></b> il cortometraggio interpretato, co-prodotto e co-sceneggiato da Melania che è stato presentato in anteprima alla <b>Mostra del Cinema di Venezia</b>: una storia intima, che racconta come la violenza possa imprimere una traccia indelebile sul corpo di una donna. «Non siamo oggetti, non dobbiamo essere viste con morbosità, ma come portatrici di un messaggio. <b>Smettiamola, poi, con questa storia che la donna debba sempre dimostrare di poter lavorare, di avere una famiglia e dei figli a ogni costo: abbiamo il diritto di essere quello che siamo, ma anche di essere fragili»</b>, insiste ancora Melania, nata e cresciuta a Enego, un paesino di montagna di duemila anime nell’Altopiano di Asiago, e con il sogno di una carriera internazionale nel mondo del cinema. Non a caso porta il nome del personaggio interpretato da Olivia de Havilland in <i>Via col Vento: </i>un battesimo di fuoco che la spinge a guardare sempre avanti e a farsi promotrice di campagne di sensibilizzazione come questa.</p>
      <p><b>Sente molto la tematica della violenza sulle donne, ma non si reputa una femminista.<br/></b>«No, perché credo che avere un atteggiamento troppo aggressivo nei confronti del sistema sia sbagliato e porti a dei risultati opposti a quelli che si vogliono conquistare. Mi interessa di più la parità, una cosa che non abbiamo mai avuto. Sono contro le donne che vogliono portare i pantaloni 24 ore su 24: sono per la gonna senza, però, essere considerata inferiore per il gusto di indossarla».</p>
      <p><b>La campagna dell’UNICRI arriva dopo il cortometraggio<i> Sogni Sospesi</i> presentato a Venezia: cosa l’ha portata a raccontare questo mondo?<br/></b>«Probabilmente i media che ci parlano tutti i giorni di situazioni allucinanti: un marito picchia la moglie e un altro poco è la moglie che finisce in carcere. Vengo da un paesino di montagna di 2000 abitanti e sono cresciuta con delle dinamiche molto semplici, con dei valori lontanissimi da questo mondo. Non dico che in un paesino non accadano queste cose ma, di certo, non sono così frequenti. Quando mi sono trasferita in città le cose sono cambiate e mi sembravano assurde».</p>
      <p><b>A 19 anni, infatti, si trasferisce a Milano. Lo ha vissuto come un trauma?<br/></b>«Era come se mi si fossero spalancate le porte di una nuova realtà. Fino a qualche giorno prima giocavo con gli animali e poi mi sono sentita catapultata in un’altra dimensione. Penso anche al tempo: in paese ne avevo molto, ma poi è diventata un’impresa conquistarlo. Oggi probabilmente lavoro per trovare dei ritagli di tempo e mi chiedo se non mi sia incastrata da sola in questo meccanismo».</p>
      <p><b>Mai avuto attenzioni inopportune da parte degli uomini in quel periodo?<br/></b>«Per fortuna no perché in queste cose ho un approccio molto più maschile che femminile: è difficile che una persona mi dia appuntamento in una situazione che io non riesca a gestire. Se vuoi parlarmi di lavoro ci vediamo in produzione, mica in una suite d’albergo. Quando arriva una proposta dal genere credo che due pensieri dovresti farteli».</p>
      <figure>
        <embed-post data-src="https://www.instagram.com/p/B2d5rHMi2QU" data-service="Instagram"/>
      </figure>
      <p><b>Parliamo di «sogni sospesi»: il suo è sempre stato quello del cinema?<br/></b>«Quando ero bambina sognavo di fare la biologa. I miei genitori mi hanno sempre portata al cinema e mi sono sempre sentita attratta da quello schermo lì. Solo che all’epoca ero molto timida, non parlavo, ero introspettiva. Recitare mi ha aiutato a comunicare con gli altri e a buttare fuori quello che prima mi tenevo dentro».</p>
      <p><b>Aveva anche un futuro da atleta: per 10 anni ha praticato sci nordico a livello agonistico. E poi?<br/></b>«Lo sport mi ha aiutato a forgiare il carattere e a insegnarmi la determinazione e la disciplina per portare a casa un risultato. Oggi, però, non lo vivo come una mania, non sono fissata con l’esteriorità. Se mi alleno non è per avere un fisico perfetto – anche perché amo mangiare -, ma per avere la mente più libera. Correre, per esempio, mi aiuta a trovare le soluzioni ai problemi e, soprattutto, a creare».</p>
      <p><b>Cosa sta creando adesso?<br/></b>«Sono impegnata in diversi progetti a livello internazionale: vorrei tanto lavorare all’estero ed è per questo che ho scelto di non vivere stabilmente in Italia, ma di fare la spola fra Parigi – sono italo-francese – e Los Angeles. In Italia ci sono tante produzioni e serie bellissime, ma io voglio fare cinema».</p>
      <p><b>Un regista con cui vorrebbe lavorare?<br/></b>«Sicuramente Francis Ford Coppola, ma anche Woody Allen e François Ozon. Anche se ho iniziato la mia carriera facendo delle commedie mi piacerebbe scegliere dei progetti che portino dei messaggi importanti. È un po’ quello che deve fare l’attore: trasmettere qualcosa di quello che fa e sente dentro di sé».</p>
      <p><b>Viaggiare così tanto non la porta a trascurare la vita privata?<br/></b>«Molto, e infatti ho pochissimo tempo per me. Al momento sono single e, forse, dovrei lavorare di più su questo, ma la verità è che è difficile dire dei “no” nel mio lavoro perché questa è la mia vita. Ho avuto la possibilità di conoscere delle persone straordinarie e ogni tanto mi chiedo se la vita privata non si sia in un certo senso unita a quella lavorativa».</p>
      <p><b>Ha mai pensato a un progetto di famiglia per il futuro?<br/></b>«No perché è una cosa che sento di dover decidere io: non siamo obbligate per forza ad avere un compagno e a sposarci, è una cosa che ha stabilito la società. Se incontrerò una persona speciale e ne sarò innamorata magari lo farò, ma potrei anche non farlo. Magari troverò qualcuno, ma non sentirò il bisogno di sposarlo o di farci dei bambini. La famiglia non è un contratto, si tratta solo di sentimenti».</p>
      <p>
        <i>Foto in apertura di Maria La Torre. </i>
      </p>
      <related>
        <h4>LEGGI ANCHE</h4>
        <a href="https://www.vanityfair.it/news/approfondimenti/2018/11/25/violenza-donne-giornata-2018-dati-storie-femminicidio"/>
      </related>
    </article>
  </body>
</html>