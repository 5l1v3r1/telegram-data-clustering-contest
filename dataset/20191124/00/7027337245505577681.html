<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699845/%D8%B5%D8%A7%D8%AF%D9%82%DB%8C-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%DB%8C%D8%A7%D8%AF%D8%AF%D8%A7%D8%B4%D8%AA-%D8%B1%D9%87%D8%A8%D8%B1%DB%8C-%D8%A8%D9%87-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D8%A8%D9%86%D8%B2%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="صادقی نماینده مجلس: یادداشت رهبری به لاریجانی درباره بنزین"/>
    <meta property="og:description" content="«بعضی اظهار می‌کنند که مقام معظم رهبری در فرآیند تصمیم‌گیری درباره‌ی افزایش قیمت بنزین هیچ نقشی نداشته‌اند و تنها پس از تصمیم ‌گیری سران قوا به منظور آرام کردن فضای جامعه از آن حمایت کرده‌اند»."/>
  </head>
  <body>
    <article>
      <h1>صادقی نماینده مجلس: یادداشت رهبری به لاریجانی درباره بنزین</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>«بعضی اظهار می‌کنند که مقام معظم رهبری در فرآیند تصمیم‌گیری درباره‌ی افزایش قیمت بنزین هیچ نقشی نداشته‌اند و تنها پس از تصمیم ‌گیری سران قوا به منظور آرام کردن فضای جامعه از آن حمایت کرده‌اند».</b>
      </p>
      <p>محمود صادقی نماینده تهران در مجلس در کانال تلگرامی اش نوشت: «دو روز پس از اجرای طرح افزایش قیمت بنزین و متعاقب بروز اعتراض‌های گسترده در سطح کشور و ارائه‌ی طرح‌هایی برای لغو یا تعدیل این طرح از سوی نمایندگان مجلس شورای اسلامی، مقام معظم رهبری در روز یکشنبه ۲۶ آبان ۹۸ صریحا حمایت خود را از این طرح اعلام کردند و با ارسال یادداشتی خطاب به رییس مجلس شورای اسلامی، نمایندگان را از مخالفت با آن برحذر داشتند».</p>
      <p>به گزارش عصر ایران، صادقی نوشت: «اعلام حمایت رهبری از این تصمیم موجب کاهش التهابات و بازگشت آرامش شد. اما باوجود اعلام نظر صریح رهبری درباره چرایی این موضع‌گیری مانند بعضی مسائل دیگر تحلیل‌های متفاوتی مطرح شده است».</p>
      <p>«بعضی اظهار می‌کنند که مقام معظم رهبری در فرآیند تصمیم‌گیری درباره‌ی افزایش قیمت بنزین هیچ نقشی نداشته‌اند و تنها پس از تصمیم ‌گیری سران قوا به منظور آرام کردن فضای جامعه از آن حمایت کرده‌اند. بعضی پا را فراتر گذاشته و افزایش قیمت بنزین را یک توطئه و فتنه وانمود می‌کنند که از طرف دولت و رییس‌جمهور اجرا شده تا کشور را دچار التهاب و رهبری را به کوتاه‌آمدن از مواضع انقلابی خود در سیاست خارجی وادار کنند و رهبری بدون اینکه از این موضوع اطلاع قبلی داشته باشند با هدف خنثی کردن این توطئه از این طرح حمایت کرده‌اند». <br/><br/>صادقی در ادامه نوشت: «در سوی دیگر گفته می‌شود رهبری همانطور که خودشان ابراز داشتند، تصمیم‌گیری در مورد افزایش قیمت بنزین را به سران قوا موکول کرده بودند و سران قوا با اطلاع ایشان این تصمیم را گرفته‌اند. رهبری نیز پس از بروز التهابات به‌منظور جلوگیری از توسعه دامنه‌ی ناآرامی ‌ها همین موضع را اعلام کردند. بعضی دیگر قائل‌اند که اساسا مسأله‌ی اصلاح قیمت حامل‌های انرژی و مدیریت مصرف سوخت خواسته‌ی رهبری بوده و پیش از این چندین بار آن را از رییس جمهور مطالبه کرده‌اند و تصمیم سران قوا نه تنها با هماهنگی رهبری، بلکه در جهت اجابت خواسته‌ی ایشان بوده است. حمایت تمام قد رهبری از این تصمیم نیز در همین راستا ارزیابی می‌شود».</p>
      <figure>
        <img src="https://cdn.asriran.com/files/fa/news/1398/9/3/1040001_270.jpg"/>
      </figure>
    </article>
  </body>
</html>