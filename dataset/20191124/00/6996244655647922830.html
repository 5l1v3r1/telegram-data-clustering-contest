<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709619"/>
    <meta property="og:site_name" content="ישראל היום"/>
    <meta property="article:published_time" content="2019-11-24T00:31:26+00:00"/>
    <meta property="og:title" content="כשהבינה המלאכותית עושה כביסה"/>
    <meta property="og:description" content="חדשות טכנולוגיה"/>
  </head>
  <body>
    <article>
      <h1>כשהבינה המלאכותית עושה כביסה</h1>
      <h2>פיתוח חדש של חברת LG יאפשר למכונות הכביסה "להריח" את סוג הבד ולכבס אותו בהתאם • בחברה טוענים כי התוכנה מאריכה את חיי הבדים בכ-18%</h2>
      <address><time datetime="2019-11-24T00:31:26+00:00">24 Nov 2019, 00:31</time> by <a rel="author">ניב ליליאן, סיאול</a></address>
      <p>בשנים האחרונות הפכה הבינה המלאכותית למין מילת באזז של עולם הטכנולוגיה, וכולם מתהדרים בה - לא תמיד בצדק. </p>
      <p>בינה מלאכותית היא שהביאה לנו דברים מופלאים דוגמת הסייעניות הדיגיטליות אלקסה, גוגל וסירי, עוזרת לנו לתכנן מסלולי נסיעה בבוקר שנמלטים מהפקקים או מסייעת לקבלת החלטות ומידע בניהול סיכונים כלכלי או ניתוח של צילומי הדמיה רפואיים. אבל הבינה המלאכותית מגיעה בשנים האחרונות גם למוצרים שלא חשבנו שאנו זקוקים לה בהם – והופכת אותם מהיסוד. </p>
      <p>כך, למשל, חברות דוגמת אורל בי (מותג של P&amp;G) משלבות אל תוך מברשות שיניים חשמליות בינה מלאכותית, המבצעת הערכה לאופן צחצוח השיניים שלנו ויכולה להעיר לנו על אזורים שאנחנו מפספסים או על טכניקת צחצוח רשלנית, ואפילו להלשין לרופא השיניים שלנו (ברשותנו, כמובן).</p>
      <p>באופן דומה, פיליפס משלבת במכונות הגילוח שלה בינה מלאכותית, המזהה את <a href="https://www.israelhayom.co.il/article/689773">תווי הפנים האישיים או מצב הזיפים</a> ומתאימה אוטומטית את פעולת הלהבים כדי להעניק גילוח מדויק, טכנולוגיה <a href="https://www.israelhayom.co.il/article/689773">שחשפה החברה בתערוכת IFA האחרונה</a> בברלין. </p>
      <p>גם חברת LG לא פוסחת על שילוב בינה מלאכותית במוצריה, ובמכונות הכביסה החדשות שלה, שיגיעו ברבעון הראשון של השנה לישראל, תשולב בינה מלאכותית כדי להתאים את תהליך הכביסה לסוג הבדים המוכנסים אליהן, כמו גם משקל הכביסה. </p>
      <p>באמצעות זרם חשמלי במתח נמוך מזהה המכונה את הבדים של הבגדים, ממיינת אותם לפי חמש דרגות עדינות, משווה את הנתונים מול בסיס נתוני עתק (ביג דאטה בלעז) לגבי תרחיש הכביסה, ומתאימה את פעולת התוף ואת תוכנית הכביסה באופן אוטומטי לבגדים שהוכנסו. LG טוענים כי תכונה זו של בינה מלאכותית במכונה משפרת את ההגנה על הבד ומאריכה את חיי הבגדים בכ־18 אחוזים.</p>
      <p>בכירי LG  סבורים שבינה מלאכותית תהיה בכל מקום בעוד 50 שנה ורוצים להוביל את התחום. ברם, קנת' הונג, מנהל התקשורת התאגידית הגלובלית של החברה, מגלה כנות מפתיעה בשיחה עם עיתונאים, והתייחס בשיחה עימנו גם לדשדוש של חטיבת המובייל של החברה ולעובדה שהיא סופגת הפסדים.</p>
      <p>הונג מודה שבתחום הזה LG אינה מנסה בהכרח להוביל, אלא להגיע לאיזון בסביבה תחרותית, בשוק שאיבד את קצב הצמיחה שלו בשנים האחרונות והפך לשטוח.</p>
      <p>
        <b>גילוי נאות: הכותב היה אורח חברת LG </b>
      </p>
    </article>
  </body>
</html>