<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kitekinto/2019/11/idojaras-leszakadt-egy-viadukt-a-sulyos-arvizhelyzetben-eszak-olaszorszagban-csak-az-osszeroncsolodott-vedokorlat-maradt-meg"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Leszakadt egy viadukt egy észak-olaszországi autópályán"/>
    <meta property="og:description" content="Időjárás"/>
  </head>
  <body>
    <article>
      <h1>Leszakadt egy viadukt egy észak-olaszországi autópályán</h1>
      <h2>Időjárás</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>A völgy feletti autósztrádaszakaszból csak az összeroncsolódott védőkorlát maradt meg.</b>
      </p>
      <p>
        <b>Mintegy harmincméteres szakasz omlott össze a Torinó és Savona közötti viaduktból vasárnap a heves esőzések és áradások által sújtott észak-olaszországi Liguria és Piemonte tartományt összekötő autósztrádán. A jelenlegi ismeretek szerint a katasztrófa idején nem haladt át rajta gépjármű.</b>
      </p>
      <h3>A katasztrófavédelem közlése szerint a nagy mennyiségű csapadék magával mosott egy hegyoldalt, amely sártengerként ráomlott a viaduktra. A völgy feletti autósztrádaszakaszból csak az összeroncsolódott védőkorlát maradt meg, amely a szakadék fölött lóg.</h3>
      <p>Az eddigi hírek szerint a viadukton az omlás pillanatában nem tartózkodtak járművek, de több gépkocsi is az utolsó pillanatban fékezett és állt meg a viadukt előtt az omlást látva.</p>
      <p>A piemontei Torinót a liguriai Savonával összekötő A6-os sztráda egyik viaduktjáról van szó. <b>A térségben</b> az utóbbi 24 óra alatt az évi csapadékátlag egyharmada esett le. Mindkét tartományban szombat óta <b>a legmagasabb fokozatú, vörös színű riasztás van életben.</b></p>
      <p>Piemonte tartományban, <b>Alessandria város körzetében egy gépkocsi három utassal a Bormida folyóba esett</b>, a mentők két embert kimentettek, a harmadik, eltűnt személy után még folyik a kutatás. Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <p>A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <p>A Pó folyó Torinó területén kilépett medréből, a város teljes rakpartja víz alá került. Vasárnap este Torinóban a Pó elérte a 4,6 méteres magasságot, megközelítve a 4,7 méternél életbe lépő veszélyességi szintet.</p>
      <p>
        <b>A Comói-tó is kiáradt és vízzel árasztotta el a parti városokat.</b>
      </p>
      <p><b>Velencében</b> sem javult az árvízhelyzet, szombat éjjelre a vízszint 1,4 méterre nőtt. <b>A város egyes részei változatlanul víz alatt állnak.</b> A La Fenice operaházban vasárnap este készülnek Verdi Don Carlos című operájának évadnyitó bemutatójára. Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</p>
      <p>Víz alá került a dél-olaszországi Reggio Calabria városa is, ahol a heves esőzések miatt az utcán leparkolt autókat is ellepte az ár.</p>
    </article>
  </body>
</html>