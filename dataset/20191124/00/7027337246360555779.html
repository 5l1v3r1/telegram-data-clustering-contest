<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699823/%D9%85%D8%AE%D8%A7%D9%84%D9%81%D8%AA-%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1%DB%8C-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%A8%D8%A7-%D8%B9%D9%81%D9%88-%D9%85%D9%88%D8%B1%D8%A7%D9%84%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="مخالفت رییس جمهوری موقت بولیوی با عفو مورالس"/>
    <meta property="og:description" content="«جنینه آنیس» رییس جمهوری موقت بولیوی با تلاش برخی نمایندگان سنا برای عفو «اوو مورالس» رییس جمهوری مستعفی این کشور مخالفت کرد."/>
  </head>
  <body>
    <article>
      <h1>مخالفت رییس جمهوری موقت بولیوی با عفو مورالس</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039945_420.jpg"/>
      </figure>
      <p>«جنینه آنیس» رییس جمهوری موقت بولیوی با تلاش برخی نمایندگان سنا برای عفو «اوو مورالس» رییس جمهوری مستعفی این کشور مخالفت کرد.</p>
      <p>به گزارش بامداد یکشنبه خبرگزاری فرانسه، آنیس به خبرنگاران گفت: ما تاکید کرده‌ایم که دولت من هیچ سیاستمدار، رئیس اتحادیه یا رهبر مدنی را تحت پیگرد قرار نخواهد داد. اما در عین حال به صراحت اعلام کرده‌ایم هر کسی که مرتکب جنایت شود، قانون را به سخره بگیرد و تخلفی مرتکب شود مشمول هیچ عفوی نخواهد شد.</p>
      <p>به گزارش ایرنا دولت موقت بولیوی مورالس را به فتنه‌ انگیزی و تروریسم متهم کرده است. در همین راستا، وزیر کشور دولت موقت بولیوی روز جمعه مورالس نزد دادستان فدرال لاپاز شکایت کرد.</p>
      <p>به گزارش فرانس ۲۴، اگر مورالس که پس از استعفا در ۱۰ نوامبر (۱۹آبان) به مکزیک گریخته است ، در دادگاه محاکمه شود، به ۳۰ سال زندان محکوم خواهد شد.</p>
      <p>در پی برگزاری انتخابات ریاست جمهوری ۲۰ اکتبر (۲۸ مهرماه) بولیوی که در دور نخست آن مورالس پیروز شده بود، تظاهرات اعتراض‌آمیز و اعتصاب‌های گسترده‌ای در این کشور برگزار شد.</p>
      <p>به دنبال استعفای مورالس، آنیس جانشین وی شد. دولت موقت و نمایندگان اپوزیسیون برای برگزاری انتخابات جدید ریاست جمهوری به توافق رسیده و روز شنبه (دیروز) ضمن لغو پیروزی مورالس در رای‌گیری ۲۰ اکتبر، لایحه انتخابات را هم تصویب کردند.<br/>این لایحه زمان انتخابات را مشخص نکرد اما بر اساس آن فردی که برای دو دوره متوالی رییس جمهوری بوده، نمی‌تواند در انتخابات شرکت کند. بدین ترتیب، مورالس از نامزدی در انتخابات منع می‌شود.</p>
    </article>
  </body>
</html>