<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/italia/fuga_parigi_anziano_arrestato-4883998.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="A 92 anni evade dai domiciliari e tenta la fuga a Parigi, arrestato all'aeroporto di Reggio Calabria"/>
    <meta property="og:description" content="All'età di 92 anni, ed agli arresti domiciliari con l'accusa di detenzione illegale di arma, é evaso e ha tentato di raggiungere Parigi, con scalo a Milano, imbarcandosi su un..."/>
  </head>
  <body>
    <article>
      <h1>A 92 anni evade dai domiciliari e tenta la fuga a Parigi, arrestato all'aeroporto di Reggio Calabria</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>All'età di 92 anni, ed agli arresti domiciliari con l'accusa di detenzione illegale di arma, é evaso e ha tentato di raggiungere Parigi, con scalo a Milano, imbarcandosi su un aereo in partenza da Reggio Calabria. </p>
      <p>La singolare vicenda ha visto protagonista Antonino Infantino, pensionato reggino con precedenti penali.</p>
      <p>Infantino, dopo avere effettuato il check-in on line, ha raggiunto con un autobus di linea l'aeroporto «Tito Minniti» introducendosi nello scalo utilizzando la porta riservata ai passeggeri in uscita. Il pensionato portava con sé una valigetta in cui custodiva, oltre agli effetti personali, un pezzo di formaggio ed alcune medicine.<br/>La presenza di Infantino non é però sfuggita ai carabinieri in servizio nell'aeroporto, che lo hanno bloccato e ricondotto, su disposizione dell'autorità giudiziaria, agli arresti domiciliari. Non si conoscono i motivi per i quali il pensionato volesse raggiungere Parigi, dove non risulta risiedano suoi parenti od amici.</p>
      <footer>© RIPRODUZIONE RISERVATA</footer>
    </article>
  </body>
</html>