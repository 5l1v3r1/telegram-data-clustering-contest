<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.totaaltv.nl/nieuws/fox-sports-grof-in-de-fout-in-voetbalweekend-tegen-racisme/"/>
    <meta property="og:site_name" content="Totaal TV"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="FOX Sports enorm in de fout tijdens voetbalweekend tegen racisme"/>
    <meta property="og:description" content="Juist in het weekend dat het Nederlandse voetbal massaal opstaat tegen racisme gaat de grootste voetbalzender van het land in de fout."/>
  </head>
  <body>
    <article>
      <h1>FOX Sports enorm in de fout tijdens voetbalweekend tegen racisme</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jarco Kriek</a></address>
      <p>
        <b>
          <i>Juist in het weekend dat het Nederlandse voetbal massaal opstaat tegen racisme gaat de grootste voetbalzender van het land in de fout.</i>
        </b>
      </p>
      <p>Analist Marco van Basten ‘grapte’ hoorbaar in de uitzending de nazigroet ‘Sieg Heil’ na een interview van Hans Kraay jr. met de Duitse Heracles-trainer Frank Wormuth. Het was direct duidelijk dat de opmerking voor ‘achter de schermen’ was bedoeld en niet live hoorbaar voor het kijkend publiek bestemd was. De <a href="http://www.foxsports.nl/">FOX Sports</a>-analist was zich niet bewust dat de geluidstechnicus zijn microfoon inmiddels weer open had gezet. Van Basten bood al in de rust van de voetbalwedstrijd Ajax – Heracles zijn excuses aan, die door presentator Jan Joost van Gangelen snel werd geaccepteerd.</p>
      <h3>Excuses FOX Sports</h3>
      <p>Het kwaad was echter al geschied. Op sociale media was de hashtag #VanBasten inmiddels trending. Het fragment waarin de analist zijn ongelukkige uitspraak deed, werd veelvuldig gedeeld. Dat Van Basten zijn voor het publiek onbedoelde – voor veel mensen kwetsende - uitspraak deed, komt ook nog eens op een zeer ongelukkig moment. Het Nederlandse voetbal strijdt dit weekend tegen racisme nadat vorige week Excelsior-speler Ahmad Mendes Moreira in een wedstrijd tegen FC Den Bosch vanaf de tribune meerdere malen met racistische opmerkingen werd bejegend. Voor de eerste keer in de historie van het Nederlandse betaald voetbal werd vanwege racisme een wedstrijd gestaakt. Net als analist Marco van Basten bood ook voetbalzender FOX Sports excuses voor de opmerking van de analist aan.</p>
      <h3>Voetbal weer in diskrediet</h3>
      <p>Ook in het buitenland is de opmerking van de FOX Sports-analist – die onlangs nog een functie bij Europese voetbalbond UEFA had – met ongeloof ontvangen. Vooral Duitse media spreken schande op de manier waarop Van Basten zich heeft uitgelaten. Net als sommige Nederlanders vragen Duitse media zich openlijk af of FOX Sports de analist sancties moet opleggen.</p>
      <related>
        <h4>Meer over dit onderwerp</h4>
        <a href="https://www.totaaltv.nl/nieuws/fox-sports-schorst-marco-van-basten/"/>
        <a href="https://www.totaaltv.nl/nieuws/fox-sports-gaat-serieus-in-gesprek-met-marco-van-basten/"/>
        <a href="https://www.totaaltv.nl/nieuws/voetbal-vier-wedstrijden-eredivisie-dit-weekend-op-fox-sports-1/"/>
        <a href="https://www.totaaltv.nl/nieuws/canal-digitaal-gaat-abonnement-zonder-fox-sports-aanbieden/"/>
      </related>
    </article>
  </body>
</html>