<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/na-kongresu-nemske-cdu-ena-glavnih-tem-kitajski-huawei-742823"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Na kongresu nemške CDU ena glavnih tem kitajski Huawei"/>
    <meta property="og:description" content="Nemški krščanski demokrati (CDU) se na kongresu stranke v Leipzigu včeraj niso opredelili za splošno izključitev kitajskega tehnološkega koncerna Huawei"/>
  </head>
  <body>
    <article>
      <h1>Na kongresu nemške CDU ena glavnih tem kitajski Huawei</h1>
      <h2>
        <b>Nemški krščanski demokrati (CDU) se na kongresu stranke v Leipzigu včeraj niso opredelili za splošno izključitev kitajskega tehnološkega koncerna Huawei iz izgradnje mobilnega omrežja 5G v Nemčiji. V sprejetem sklepu so med drugim navedli, da lahko pri izgradnji 5G sodelujejo le tisti dobavitelji, ki izpolnjujejo jasno določene varnostne pogoje.</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>Ti varnostni pogoji med drugim vključujejo določilo, da "vpliv tuje države na našo infrastrukturo 5G" ni dovoljen, piše v sklepu, ki je bil potrjen z veliko večino, poroča nemška tiskovna agencija dpa.<br/><br/>V poslanski skupini CDU so že pred kongresom potekale razprave o tem, ali Huawei vključiti v izgradnjo mobilnega omrežja pete generacije v Nemčiji. Kanclerka Angela Merkel je dala jasno vedeti, da v primeru odločitve o izključitvi spornega kitajskega koncerna iz ponudbenega postopka tega ne bo podprla.<br/><br/>Odločitev stranke pomeni po poročanju nemškega portala Deutsche Welle poraz za Merklovo, ki zagovarja ponudbo na odprtem trgu v primeru tega velikega infrastrukturnega projekta.<br/><br/>Norbert Röttgen, ki se je zavzemal za izključitev Huaweija iz izgradnje omrežja 5G v Nemčiji, je pred delegati na kongresu včeraj izpostavil, da gre za glavno vprašanje nacionalne varnosti in za to, komu se zaupa izgradnja "osrednjega digitalnega živčevja Nemčije". Posvaril je tudi pred "maksimalno izgubo nadzora" države.<br/><br/>Drugi in zadnji dan kongresa je okoli tisoč delegatov CDU nagovoril tudi Markus Söder, vodja sestrske stranke iz Bavarske, Krščansko-socialne unije (CSU). Poudaril je skupne značilnosti in enotnost obeh strank.</p>
      <p>CDU je po Söderjevih besedah v Leipzigu pokazala, da je najmočnejša politična sila v državi. Glede dolgoletnega spora v zvezi z migracijsko politiko Angele Merkel je Söder zagotovil, da se kaj takega ne bo več ponovilo. Skupaj z vodjo CDU Annegret Kramp-Karrenbauer sta začrtala smernice za novo sodelovanje, je dejal.<br/><br/>Söder, sicer ministrski premier zvezne dežele Bavarske, se omenja kot morebiten kandidat za prihodnjega kanclerja, če Kramp-Karrenbauerjeva ne bo uspela pridobiti dovolj podpore, da na tem položaju nasledi Merklovo.<br/><br/>Dvodnevni kongres CDU v Leipzigu je bil namenjen predvsem potrjevanju programa stranke, a v ozadju že ves čas potekajo tudi boji za vodenje stranke po odhodu kanclerke Merkel iz politike.<br/><br/>Kramp-Karrenbauerjeva, ki je vodenje stranke prevzela lani, je sicer v zadnjem času doživela več neuspehov, stranka pa izgubo podpore na treh deželnih volitvah in evropskih volitvah. Zato so se v stranki okrepile kritike, tako na njen račun kot na račun kanclerke.<br/><br/>Na kongresu so kljub nekaterim pozivom sklenili, da o kandidaturi za kanclerski položaj na prihodnjih volitvah ne bodo odločali z glasovanjem vseh članov stranke, kot je to zahteval podmladek CDU, Mlada unija (JU). Kramp-Karrenbauerjeva se je proti temu sicer odločno izrekla že pred kongresom, navaja dpa.<br/><br/>V CDU razmišljajo tudi o prepovedi nošenja naglavnih rut za deklice v vrtcih in osnovnih šolah. Delegati so le z nekaj glasovi proti sprejeli predlog, ki ne izključuje prepovedi naglavnih rut kot "zadnji možen ukrep". Če deklice že v vrtcu ali osnovni šoli nosijo naglavno ruto, to ni povezano z vero, so ob tem opozorili v stranki, ki v načelu zagovarja svobodo veroizpovedi, še dodaja dpa.</p>
      <p>loading...</p>
    </article>
  </body>
</html>