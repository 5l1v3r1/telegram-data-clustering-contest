<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200717"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="পিয়াজ-মসলার ঋণ বিতরণেও হেলাফেলা"/>
    <meta property="og:description" content="পিয়াজসহ নানা মসলা চাষে কৃষকদের উদ্বুদ্ধ করতে স্বল্প সুদে ঋণ দিচ্ছে সরকার। কিন্তু সেই ঋণের মুখ দেখছেন না কৃষক। এই ঋণ বরাদ্দের বেশিরভাগই ব্যাংকের সিন্দুকে অলস পড়ে থাকছে। কাজীর গরু কেতাবে আছে গোয়ালে নেই- এমন দশা হয়েছে ব্রাহ্মণবাড়িয়ায় এই ঋণের। জেলার কৃষি কর্মকর্তারা বলছেন তারা ঋণ সুবিধা দেয়ার জন্য যথাসময়ে কৃষকদের তালিকা দিলেও ব্যাংক হেলাফেলা করছে ঋণ বিতরণে। তাদের অনাগ্রহের কারণেই ঋণ সুবিধা পাচ্ছেন না কৃষক। এনিয়ে বিভিন্ন সময় জেলা কৃষি ঋণ বিতরণ কমিটির সভায় ক্ষোভও প্রকাশ করেন কৃষি কর্মকর্তারা। অন্যদিকে কৃষক এই ঋণের বিষয়ে কিছুই জানেন না বলে জানান। এবছর মৌসুম শুরু হয়ে গেলেও ব্রাহ্মণবাড়িয়ায় ব্যাংকগুলো এই ঋণ বিতরণ কার্যক্রম শুরুই করেনি। অক্টোবরের মাঝামাঝি থেকে শুরু হয়েছে এ ঋণ সুবিধা পাওয়ার যোগ্য মসলা জাতীয় ফসল আবাদের মৌসুম। কিন্তু ব্রাহ্মণবাড়িয়া কৃষি ব্যাংকে এই ঋণ বরাদ্দ এসেছে ২১শে নভেম্বর। সরজমিন খোঁজ-খবর নিতে গেলে এই ঋণ বিতরণে নানা অজুহাত দেখান ব্যাংক কর্মকর্তারা। নবীনগর উপজেলার গোসাইপুরে কৃষি ব্যাংকের একটি শাখা রয়েছে। ওই শাখায় গিয়ে জানা যায়- গত অর্থবছরে তাদের ফোর পারসেন্ট ঋণের বরাদ্দ ছিল ২ লাখ টাকা। এ থেকে মাত্র ১ জনকে…"/>
  </head>
  <body>
    <article>
      <h1>পিয়াজ-মসলার ঋণ বিতরণেও হেলাফেলা</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">জাবেদ রহিম বিজন, ব্রাহ্মণবাড়িয়া থেকে</a></address>
      <p>পিয়াজসহ নানা মসলা চাষে কৃষকদের উদ্বুদ্ধ করতে স্বল্প সুদে ঋণ দিচ্ছে সরকার। কিন্তু সেই ঋণের মুখ দেখছেন না কৃষক। এই ঋণ বরাদ্দের বেশিরভাগই ব্যাংকের সিন্দুকে অলস পড়ে থাকছে। কাজীর গরু কেতাবে আছে গোয়ালে নেই- এমন দশা হয়েছে ব্রাহ্মণবাড়িয়ায় এই ঋণের। জেলার কৃষি কর্মকর্তারা বলছেন তারা ঋণ সুবিধা দেয়ার জন্য যথাসময়ে কৃষকদের তালিকা দিলেও ব্যাংক হেলাফেলা করছে ঋণ বিতরণে। তাদের অনাগ্রহের কারণেই ঋণ সুবিধা পাচ্ছেন না কৃষক। এনিয়ে বিভিন্ন সময় জেলা কৃষি ঋণ বিতরণ কমিটির সভায় ক্ষোভও প্রকাশ করেন কৃষি কর্মকর্তারা। অন্যদিকে কৃষক এই ঋণের বিষয়ে কিছুই জানেন না বলে জানান।</p>
      <p>এবছর মৌসুম শুরু হয়ে গেলেও ব্রাহ্মণবাড়িয়ায় ব্যাংকগুলো এই ঋণ বিতরণ কার্যক্রম শুরুই করেনি। অক্টোবরের মাঝামাঝি থেকে শুরু হয়েছে এ ঋণ সুবিধা পাওয়ার যোগ্য মসলা জাতীয় ফসল আবাদের মৌসুম। কিন্তু ব্রাহ্মণবাড়িয়া কৃষি ব্যাংকে এই ঋণ বরাদ্দ এসেছে ২১শে নভেম্বর। সরজমিন খোঁজ-খবর নিতে গেলে এই ঋণ বিতরণে নানা অজুহাত দেখান ব্যাংক কর্মকর্তারা। নবীনগর উপজেলার গোসাইপুরে কৃষি ব্যাংকের একটি শাখা রয়েছে। ওই শাখায় গিয়ে জানা যায়- গত অর্থবছরে তাদের ফোর পারসেন্ট ঋণের বরাদ্দ ছিল ২ লাখ টাকা। এ থেকে মাত্র ১ জনকে এই ঋণ সুবিধা দিয়েছেন তারা।</p>
      <p>কুতুব মিয়া নামের চর-গোসাইপুর এলাকার ওই কৃষক পান ২০ হাজার টাকা। তাও আলু চাষের বিপরীতে এই ঋণ দেয়া হয় তাকে। ব্যাংকের কর্মকর্তারা জানান- কৃষক ১০-২০ হাজার টাকা ঋণের জন্য আসে না। ধরেন এই শাখায় আগের কোনো ঋণ রযেছে তার। সেটি পরিশোধ করার পরই এই ঋণ পাবে। সে কারণে তার আগ্রহ থাকে না। তাছাড়া পিয়াজ বা মসলায় ঋণের পরিমাণ কম হওয়াটা একটি বিষয়। সে কারণে তাকে পুষিয়ে ঋণ দিতে অন্য ফসলের নামে ঋণ দিতে হয়। ব্যাংকটির এই শাখা থেকে জানা যায়- ১৬-১৭ অর্থবছরে এক একর জমিতে আলু চাষের জন্য ঋণ বরাদ্দ দেয়া হয় ৬১ হাজার ২৪০ টাকা। আর ওই পরিমাণ জমিতে পিয়াজ চাষের জন্য বরাদ্দ ৪৬ হাজার ৫৭৯ টাকা। সে কারণে বেশি টাকা পেতে মসলার পরিবর্তে কৃষক আলু বা অন্য কিছুর চাষ দেখিয়ে ঋণ নেয়। ব্যাংক ম্যানেজার জগদীশ চন্দ্র আচার্য্য জানান, গত বছর ২ লাখ টাকা বাজেট পেয়েছিলেন। এবছর এখনো পাননি। ছোট ছোট ঋণ ৫-১০ হাজার টাকা কৃষকরা নিতে আসে না বলেই জানান তিনি। বলেন, ধরেন একজন কৃষকের ৫০ হাজার বা ১ লাখ টাকা ঋণ আছে, সে এই ঋণটা পরিশোধ করে ৫-১০ হাজার টাকা নিতে আগ্রহী হয় না। মসলা জাতীয় ঋণের পরিমাণ কম হওয়ায় এসব প্রতিবন্ধকতা রয়েছে। কৃষি অফিস তালিকা দিলে আমরা তদন্ত করে ঋণ দেই। তবে তারা এখন পর্যন্ত কোনো তালিকা দেয়নি। কৃষি ব্যাংকের ব্রাহ্মণবাড়িয়া অঞ্চলের উপ-মহাব্যবস্থাপক মো. মোবারক হোসেন জানান, গত ২১শে নভেম্বর ৬০ লাখ টাকা বরাদ্দ পেয়েছেন তারা।</p>
      <p>যা তাদের ২৮টি শাখায় বণ্টন করে দেয়া হয়েছে। প্রত্যেক শাখায় ১ লাখ টাকা করে দেয়া হয়েছে। তবে আউলিয়াবাজার, পাহাড়পুর, নূরপুর, সাতবর্গ এবং আখাউড়া শাখায় বরাদ্দ বেশি দেয়া হয়েছে বলে জানান তিনি। গত বছর একই পরিমাণ বরাদ্দ ছিল জানিয়ে তিনি আরো বলেন, এরমধ্যে ৬০ পারসেন্ট বিতরণ করা হয়েছে। সোনালী ব্যাংক ব্রাহ্মণবাড়িয়া অঞ্চলের উপ-মহাব্যবস্থাপক মো. আবদুল মতিন জানান, অক্টোবর থেকে ডিসেম্বর পর্যন্ত মসলা ঋণ দেয়া হয়। এবার ১১ লাখ টাকা বাজেট পেয়েছেন তারা। যা ৬টি শাখার মাধ্যমে ভাগ করে দেয়া হয়েছে।  ব্যাংক কর্মকর্তারা এসব কথা বললেও বাস্তব চিত্র অন্যরকম। ২০১৮ সালের জুলাই মাসে অনুষ্ঠিত জেলা কৃষি ঋণ বিতরণ কমিটির এক সভায় ৪% হারে মসলা জাতীয় ঋণ বিতরণ শতভাগ না হওয়ায় জনতা, অগ্রণী ও উত্তরা ব্যাংক লিমিটেডের প্রতি ক্ষোভ প্রকাশ করা হয়। সভায় কৃষি সম্প্রসারণ অধিদপ্তরের উপ-পরিচালক এনিয়ে ক্ষোভ প্রকাশ করেন। ওই সভায় অর্থবছর শুরুর দিকের একটি ঋণ বিতরণ চিত্র পেশ করা হয়। যাতে দেখা যায়- সোনালী ব্যাংক ১১ লাখ টাকা বরাদ্দ পেলেও তাদের বিতরণের হার ছিল তখন শূন্য। অগ্রণী ব্যাংকের বরাদ্দ প্রাপ্ত ২ লাখ টাকার মধ্যে বিতরণ হয়নি ১ টাকাও। উত্তরা ব্যাংক তাদের প্রাপ্ত বরাদ্দের অর্ধেক অর্থাৎ ১ লাখ টাকার মধ্যে ৫০ হাজার টাকা বিতরণ করে। মোট ১৪ লাখ টাকার মধ্যে বিতরণ হয় মাত্র ৫০ হাজার টাকা। বিতরণের হার ৪ শতাংশ। জেলা কৃষি সম্প্রসারণ অধিদপ্তর ওই অর্থবছরে ৪% ঋণ দেয়ার জন্য ১৬১ জন ডালচাষি, ৪৪৭ জন তেলচাষি, ৩৩৩ জন মসলা চাষি, ২৮ জন ভুট্টাচাষির নামের তালিকা ব্যাংকে দিয়েছিল।</p>
      <p>জেলা কৃষি সম্প্রসারণ অধিদপ্তরের উপ-পরিচালক মো. আবু নাছের বলেন, মসলা জাতীয় ফসল চাষে উৎসাহ প্রদান এবং আমদানি হ্রাস করার জন্য এই প্রণোদনা দেয়া হচ্ছে। ব্যাংকের দায়িত্ব হলো ঋণটা বিতরণ করা। এটার পুরোপুরি দায়দায়িত্ব তাদের। আমরা যেহেতু কৃষকের কাছে আছি সে কারণে আমরা কৃষকের তালিকা করে তাদের কাছে দিচ্ছি। জেলা ঋণ বিতরণ কমিটিতে আলোচনার সিদ্ধান্ত মোতাবেক আমরা এই তালিকা করে দিচ্ছি। কিন্তু এমন কোনো নিয়ম নেই তালিকা আমাদের দিতে হবে। তারপরও স্ব-উদ্যোগে তালিকা করে তাদের কাছে দিচ্ছি। তিনি আরো জানান, চলতি অর্থবছরে জেলার ৭টি উপজেলায় ডাল ফসলের জন্য ৩৪ জন, তেল ফসলে ২৮৩ জন, মসলার জন্য ২০৯ জন এবং ভুট্টা চাষে ঋণ প্রদানের জন্য ৩ জনের নামের তালিকা করে তারা ব্যাংকে পাঠিয়েছেন। তবে গত দু’দিন ব্রাহ্মণবাড়িয়া সদরের বিরামপুর ও সিন্দুউড়া এবং নবীনগর এলাকার গোসাইপুর ঘুরে দেখা গেছে এই ঋণ সম্পর্কে কৃষকরা জানেন না। এ সময় ১৫-২০ জন কৃষকের সঙ্গে কথা হয়, যাদের সবাই মসলা জাতীয় ফসল আবাদ করেন। সিন্দুউড়ার আবিদ মিয়া বলেন, এ ব্যাপারে কোনো কিছুই জানি না।  এ গ্রামের শাহআলম মিয়া বলেন, ঋণ পেলে ভালো হতো। সাচ্চু মিয়া নামের আরেকজন বলেন, সরকার সুযোগ- সুবিধা দিলে আরো বেশি বেশি ফসল লাগাইতাম। ১০ টাকার অ্যাকাউন্ট খুলে ৭-৮ বছর আগে ৩ হাজার টাকা ঋণ পেয়েছিলেন বলে জানান সাচ্চু।</p>
      <p>এই বিভাগের সর্বাধিক পঠিত</p>
    </article>
  </body>
</html>