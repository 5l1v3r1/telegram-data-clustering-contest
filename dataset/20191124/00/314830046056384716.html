<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939460/%D8%AA%D9%88%D8%A7%D9%81%D9%82-%DA%A9%D9%84%DB%8C-%D9%88-%D8%A7%D9%88%D9%84%DB%8C%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%A7-%D8%A8%D8%B1%D8%A7%D9%86%DA%A9%D9%88-%D8%A8%D8%A7-%DB%8C%DA%A9-%D8%B4%D8%B1%D8%B7-%D8%B3%D8%A7%D8%AF%D9%87-%D8%B3%D9%84%D8%B7%D8%A7%D9%86%DB%8C-%D9%81%D8%B1-%D9%87%D8%B2%DB%8C%D9%86%D9%87-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D9%BE%D8%B0%DB%8C%D8%B1%D9%81%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="توافق کلی و اولیه فدراسیون فوتبال با برانکو با یک شرط ساده / سلطانی فر، هزینه فسخ قرارداد ویلموتس را پذیرفت"/>
    <meta property="og:description" content="فدراسیون فوتبال در تازه‌ترین اطلاعیه‌اش درباره تیم ملی و شایعات تغییر سرمربی، تعارفات را کنار گذاشته و با ترک سیاست سکوت، تصمیمش برای قطع همکاری با سرمربی بلژیکی را تلویحا تأیید کرد. همزمان منابعی موثق مذاکره موفق نماینده تاج با برانکو را قطعی دانستند. شرط مرد کروات هم بسیار طبیعی و ساده است. در این میان دست پرسپولیس که دنبال بازگرداندن پرفسور بود، در پوست گردو ماند."/>
  </head>
  <body>
    <article>
      <h1>توافق کلی و اولیه فدراسیون فوتبال با برانکو با یک شرط ساده / سلطانی فر، هزینه فسخ قرارداد ویلموتس را پذیرفت</h1>
      <h2>مأموریت تازه سرمربی کروات در فوتبال ایران؛ نجات تیم ملی از یک فاجعه در پیش مقدماتی جام جهانی؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>فدراسیون فوتبال در تازه‌ترین اطلاعیه‌اش درباره تیم ملی و شایعات تغییر سرمربی، تعارفات را کنار گذاشته و با ترک سیاست سکوت، تصمیمش برای قطع همکاری با سرمربی بلژیکی را تلویحا تأیید کرد. همزمان منابعی موثق مذاکره موفق نماینده تاج با برانکو را قطعی دانستند. شرط مرد کروات هم بسیار طبیعی و ساده است. در این میان دست پرسپولیس که دنبال بازگرداندن پرفسور بود، در پوست گردو ماند.</i>
      </p>
      <p>شایعه ها خیلی زود به واقعیت نزدیک شد. بر اساس منابع خبری نزدیک به برانکو و فدراسیون فوتبال، دو طرف ضمن توافق کلی، مقرر کرده‌اند که قبل از هر گونه اعلام نظر رسمی، ابتدا تکلیف قرارداد مارک ویلموتس و فدراسیون فوتبال مشخص شود.</p>
      <p>به گزارش «تابناک ورزشی»؛ گفته می‌شود این توافق مورد حمایت و تأیید سلطانی فر، وزیر ورزش قرار گرفته است و بودجه فسخ قرارداد با کمک دولت پرداخت خواهد شد. اما منبع و اساس این اخبار ـ که از هفته گذشته زمزمه اش منتشر شد ـ کجاست و چرا برانکو در گفت‌وگو با یکی دو خبرگزاری داخلی، این توافق اولیه را تکذیب کرده است؟</p>
      <figure>
        <img src="https://cdn.tabnak.ir/files/fa/news/1398/9/3/1095193_484.jpg"/>
      </figure>
      <p>
        <b>اطلاعیه جدید فدراسیون؛ نقطه پایانی بر ابهام‌ها و علنی شدن خبر عزل ویلموتس</b>
      </p>
      <p>فدراسیون فوتبال، که معمولا دست به عصا حرکت می‌کند و با سیاست سکوت، سعی در پنهان کردن اکثر مسائل حساس فوتبال کشور دارد، در تازه‌ترین اطلاعیه‌اش درباره سرنوشت مربی آینده تیم ملی، تعارفات را کنار گذاشته و بدون احتیاط و در حالی که تصور می‌شود، تصمیمش را برای قطع همکاری با سرمربی بلژیکی گرفته، نوشته است: «نتایج پیگیری‌ها و مذاکرات صورت گرفته در باب مباحث مرتبط با سرمربی تیم ملی در آینده به اطلاع عموم خواهد رسید»؛ این اظهارنظر، رایزنی ها در موضوع سیاست تغییر سرمربی تیم ملی از سوی مسئولان فدراسیون فوتبال را به قطعیت نزدیک می‌کند؛ سیاستی که به نظر می‌رسد همچون انتخاب ویلموتس بلژیکی پنهان از چشم مردم و کارشناسان زبده باشد.</p>
      <p>پس از شکست بحث برانگیز تیم ملی فوتبال در مصاف های حیثیتی و حساس مقابل عراق و بازگشت مارک ویلموتس به بلژیک، شایعات زیادی در فدراسیون فوتبال مبنی بر این‌ که این فدراسیون از عملکرد مربی بلژیکی رضایت ندارد، مطرح و گفته شد که ریاست فدراسیون در پی فسخ قرارداد اوست. مهمترین عامل در این میان قهر ویلموتس در آستانه جدال تعیین کننده با عراق بود که به نوعی گروگان گیری بدل شد. حالا خون فدراسیون در کنار انتقادهای گسترده از نحوه تعامل به سرمربی ناموفق به جوش آمده و خبر می رسد برای جانشینی گزینه جدی‌ هم انتخاب شده است؛ برانکو ایوانکوویچ سرمربی سابق تیم ملی و باشگاه پرسپولیس ... .</p>
      <p>برانکو در کارنامه خود یک بار صعود به جام جهانی ۲۰۰۶ به عنوان سرمربی تیم ملی ایران را دارد و با پرسپولیس نیز دو بار پیاپی به نیمه نهایی لیگ قهرمانان رسید و تنها شکست در فینال دو دوره گذشته مسابقات باعث شد تا برانکو دستش از یک جام مهم آسیایی کوتاه بماند. برانکو مقام سوم جام ملت‌های آسیا را هم کسب کرده و اکنون یک متخصص در فوتبال آسیا و به خصوص حوزه خاورمیانه محسوب می‌شود.</p>
      <p>اکنون بر اساس اطلاعاتی که از هفته گذشته در تابناک منتشر شد و ایسنا نیز از طریق برخی منابع نزدیک به دو طرف به آن دست یافته، مذاکره با واسطه (شخص سفیر ایران در کرواسی) بین دو طرف انجام شده است و طرفین نیز توافق قطعی کرده‌اند که اگر فدراسیون فوتبال بخواهد عملا سرمربی بلژیکی را اخراج و مربی دیگری را جایگزین کند، ابتدا قرارداد سرمربی کنونی تیم ملی را تعیین تکلیف کرده و آنگاه برای مذاکره و قرارداد رسمی اقدام کند.</p>
      <p>
        <b>دستیاران و آپشن های برانکو بعد از تسویه حساب با ویلموتس</b>
      </p>
      <p>پیگیری‌های تابناک نشان می‌دهد، مبلغ حدودی این انتقال نیز به تأیید دو طرف رسیده و مرد کروات که مبادی اخلاق بوده است، تضمین کرده که بعد از عزل ویلموتس، در قیمتش تغییر اساسی ایجاد نکند. مسائلی همچون دستیاران و آپشن‌های تشویقی قرارداد هنوز بین دوطرف به مذاکره گذاشته نشده و این همان نکاتی است که قرار شده بعد از اخراج کامل و تسویه حساب با مرد بلژیکی بر سر آن بحث شود.</p>
      <p>پیش از این اعلام شد که فدراسیون فوتبال با ارسال نامه‌ای رسمی به مارک ویلموتس او را ملزم کرده که طبق قراردادش عمل کند، در غیر این صورت پیشنهاد پایان همکاری به صورت توافق دوطرفه را بپذیرد. البته مشخص نیست دقیقا اشاره فدراسیون به کدام بند‌های قرارداد بوده و این بند‌ها حاوی چه الزاماتی است.</p>
      <p>طبق اطلاعاتی که قبل از این و غیررسمی رسانه‌ای شده است، ویلموتس ۴۵ روز در سال اجازه مرخصی داشته که با توجه به ناتوانی فدراسیون در پرداخت دستمزد او، به بهانه‌های مختلف از جمله زیر نظر گرفتن بازیکنان شاغل در لیگ‌های اروپایی به خصوص بلژیک (!) در اروپا می‌ماند. اما این غیبت‌ها سرانجام بعد از شکست مقابل عراق و بازنگشتن ویلموتس به محل اقامتش در تهران، کار دست او داد.</p>
      <p>بر اساس شواهد موجود، نظر مثبت برانکو ایوانکوویچ برای حضور در رأس هدایت تیم ملی فوتبال ایران گرفته شده است و به احتمال بسیار، پیش از ژانویه ۲۰۲۰، و با تکمیل روند اداری فسخ رسمی قرارداد پرهزینه مارک ویلموتس، این چهره شناخته شده برای فوتبال دوستان ایرانی به تهران سفر می‌کند تا دور جدید فعالیتش را آغاز کند و کشتی توفان زده تیم ملی را به ساحل آرام برساند و از مرحله نخست مقدماتی جام جهانی عبور دهد؛ کاری که با توجه به سه میزبانی تیم ملی در تهران از جمله پذیرایی از بحرین و عراق در ورزشگاه آزادی، چندان دور از انتظار نیست، اما هدف تاج و همکارانش قطعا مرحله بعدی مسابقات و دور نهایی گزینشی است که حریفان اصلی تیم ملی شامل استرالیا، ژاپن، عربستان، کره جنوبی و ... صف کشیده اند.</p>
      <figure>
        <img src="https://cdn.tabnak.ir/files/fa/news/1398/9/3/1095202_562.jpg"/>
      </figure>
      <p>
        <b>تکلیف پرسپولیس با کالدرون چه می شود؟</b>
      </p>
      <p>نکته عجیب، اما اینجاست که باشگاه پرسپولیس هم طی چند روز اخیر برای بازگرداندن سرمربی موفق فصول گذشته اش، دست به کار شده بود و قصد داشت با پرداخت مطالبات برانکو، او را راضی به بازگشت کند. برخی اطرافیان برانکو در این باره به تابناک ورزشی گفته اند که برانکو قصد پذیرش پیشنهاد جدید از سوی پرسپولیس را نداشته و ندارد، چون او معتقد است مأموریتش در پرسپولیس تمام شده و او با سه بار قهرمانی در لیگ، دو بار فتح سوپرجام و البته قهرمانی در جام حذفی، انگیزه‌ای برای بازگشت در مقطع فعلی ندارد، چون شرایط را برای تنها مأموریت نیمه تمامش یعنی قهرمانی در لیگ آسیا مهیا نمی‌بیند.</p>
      <p>مذاکرات موازی پرسپولیسی ها با برانکو برای بازگشت به همین دلیل عقیم و ناکام می ماند و انصاری فرد شانسی برای رهایی از بحران فعلی با بهترین گزینه ممکن باشگاه نداشت. در این میان تکلیف قرارداد و حقوق معوقه کالدرون و دستیارانش نیز مبهم است و سرخ‌های پایتخت پول لازم برای پرداخت دستمزد سرمربی آرژانتینی شان را ندارند.</p>
      <p>حالا فدراسیون فوتبال و باشگاه پرسپولیس بر استخدام و تعویض سرمربیان ناکام خود، یک رقابت آشکار را ساخته اند که با اطلاعات موجود، تیم باشگاهی بزرگ ایران شانس کمتری نسبت به فدراسیون فوتبال دارد و بهتر است از هم اکنون به فکر گزینه دیگری برای عزل کالدرون باشد.</p>
      <p>
        <b>نویسنده: پژمان حسین زاده</b>
      </p>
    </article>
  </body>
</html>