<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/bolibia-symfwnia-12-shmeiwn-sthn-poreia-pros-nees-proedrikes-ekloges"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Bολιβία: Συμφωνία 12 σημείων στην πορεία προς νέες προεδρικές εκλογές"/>
    <meta property="og:description" content="Η μεταβατική πρόεδρος της Βολιβίας Τζανίν Άνιες συμφώνησε να αποσύρει τον στρατό από τις περιοχές όπου οργανώνονται κινητοποιήσεις και να ανακαλέσει το διάταγμα με το οποίο αφήνεται στη διακριτική ευχέρεια των στρατιωτών το αν θα χρησιμοποιήσουν βία εναντίον των διαδηλωτών."/>
  </head>
  <body>
    <article>
      <h1>Bολιβία: Συμφωνία 12 σημείων στην πορεία προς νέες προεδρικές εκλογές</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Η μεταβατική πρόεδρος της Βολιβίας Τζανίν Άνιες συμφώνησε να αποσύρει τον στρατό από τις περιοχές όπου οργανώνονται κινητοποιήσεις και να ανακαλέσει το διάταγμα με το οποίο αφήνεται στη διακριτική ευχέρεια των στρατιωτών το αν θα χρησιμοποιήσουν βία εναντίον των διαδηλωτών.</h4>
      <p>Η απόφαση αυτή ελήφθη στο πλαίσιο της προκαταρκτικής συμφωνίας για την ειρήνευση στη χώρα που επιτεύχθηκε νωρίς σήμερα με τους ηγέτες των διαδηλωτών.</p>
      <p>Σε αντάλλαγμα για την υποχώρηση της Άνιες, οι πάνω από 12 αρχηγοί συνδικάτων, καλλιεργητών και κοινοτήτων των ιθαγενών που συμμετείχαν στις συνομιλίες συμφώνησαν να δώσουν εντολή στους υποστηρικτές τους να σταματήσουν τις κινητοποιήσεις.</p>
      <p>Η «συμφωνία των 12 σημείων» επιτεύχθηκε μετά την υπερψήφιση από το Κογκρέσο ενός νόμου με τον οποίο ακυρώνονται οι πρόσφατες προεδρικές εκλογές και ανοίγει ο δρόμος για τη διεξαγωγή νέων, χωρίς τη συμμετοχή του παραιτηθέντος προέδρου Έβο Μοράλες. Η Άνιες επικύρωσε τον νόμο αυτόν σήμερα.</p>
      <p>«Αν δεν υπάρχει ανάγκη να βρίσκεται ο στρατός στους δρόμους, τότε δεν θα είναι εκεί», είπε η μεταβατική πρόεδρος μετά τις συνομιλίες που έγιναν στο προεδρικό μέγαρο. Εξήγησε ότι ο στρατός αναπτύχθηκε επειδή ήταν απολύτως αναγκαίο και όχι «για να κάνει επίδειξη δύναμης».</p>
      <p>Στο πλαίσιο της συμφωνίας, αξιωματικοί του στρατού θα παραμείνουν σε επιφυλακή σε κρατικές εταιρείες στρατηγικής σημασίας ώστε να αποφευχθούν βανδαλισμοί. Η κυβέρνηση δεσμεύεται από την πλευρά της να προστατεύσει τους βουλευτές και τους αρχηγούς κοινωνικών ομάδων από τυχόν διώξεις, να αποζημιώσει τις οικογένειες των ανθρώπων που σκοτώθηκαν σε συγκρούσεις και να αποφυλακίσει όσους συνελήφθησαν στις διαδηλώσεις.</p>
      <p>Οι συνομιλίες θα ξαναρχίσουν στις 17.00 (τοπική ώρα) και στη συνέχεια η Άνιες θα στείλει το κείμενο της συμφωνίας στο Κογκρέσο για να το εγκρίνει.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>