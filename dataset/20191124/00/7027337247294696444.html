<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699922/%D8%B1%D8%A7%D8%A8%D8%B3%D9%88%D9%86-%D8%AC%D8%A7%D9%86%D9%88%D8%A7%D8%B1%DB%8C%D9%88-400-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%A7%D8%B2-%D8%A7%D8%B3%D8%AA%D9%82%D9%84%D8%A7%D9%84-%D8%B7%D9%84%D8%A8-%D8%AF%D8%A7%D8%B1%D9%85-%D8%A8%D8%B9%D8%AF-%D8%A7%D8%B2-%D8%AF%D9%88-%D8%B3%D8%A7%D9%84-%D8%A8%D8%A7%D8%B4%DA%AF%D8%A7%D9%87-%D8%AC%D9%88%D8%A7%D8%A8-%D9%85%D9%86-%D8%B1%D8%A7-%D9%86%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رابسون جانواریو: 400 هزار دلار از استقلال طلب دارم / بعد از دو سال باشگاه جواب من را نداده است"/>
    <meta property="og:description" content="من تمام دستمزدم را نگرفته‌ام، من 400 هزار دلار از استقلال طلب دارم و وکیلم از طریق فیفا شکایت کرده است زیرا دو سال از موعد مقرر گذشته است و باشگاه آن را پرداخت نکرده است."/>
  </head>
  <body>
    <article>
      <h1>رابسون جانواریو: 400 هزار دلار از استقلال طلب دارم / بعد از دو سال باشگاه جواب من را نداده است</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>من تمام دستمزدم را نگرفته‌ام، من 400 هزار دلار از استقلال طلب دارم و وکیلم از طریق فیفا شکایت کرده است زیرا دو سال از موعد مقرر گذشته است و باشگاه آن را پرداخت نکرده است.</b>
      </p>
      <figure>
        <img src="https://cdn.asriran.com/files/fa/news/1398/9/3/1040118_969.jpg"/>
      </figure>
      <p>مدافع اسبق استقلال تهران 400 هزار دلار از این تیم طلب دارد و برای وصول آن به فیفا شکایت کرده است.</p>
      <p>به گزارش خبرنگار ورزشی ایلنا، تیم فوتبال استقلال تهران پس از پرداخت مطالبات پروپئیچ با رایزنی‌های فراوان از طریق محل درآمدهای این باشگاه در فیفا، هنوز چند پرونده باز در فدراسیون جهانی فوتبال دارد.</p>
      <p>رابسون جانواریو، مدافع برزیلی که در لیگ شانزدهم زمان سرمربیگری علیرضا منصوریان در استقلال حضور داشت با قرارداد قرضی از تیم باهیا به تهران آمده بود و اکنون یکی از طلبکاران این باشگاه تهرانی در فیفاست.</p>
      <p>جانواریو در گفت و گو با خبرنگار ایلنا درخصوص رقم باقی مانده از دستمزدش در استقلال گفت: من تمام دستمزدم را نگرفته‌ام، من 400 هزار دلار از استقلال طلب دارم و وکیلم از طریق فیفا شکایت کرده است زیرا دو سال از موعد مقرر گذشته است و باشگاه آن را پرداخت نکرده است.</p>
      <p>رابسون در پاسخ به این سوال که چه مدت زمانی از شکایت او می‌گذرد گفت: من دقیق به خاطر ندارم. وکیلم تمام پرونده‌ها را در اختیار ندارد اما بعد از دو سال باشگاه هرگز جواب من را نداده است و همچنان منتظرم که آنها دستمزدم را بپردازند.</p>
      <p>این بازیکن برزیلی در واکنش به اینکه قرار شده باشگاه استقلال مطالباتش را از طریق فیفا به زودی پرداخت کند گفت: من امیدوارم که اینطور باشد و چیزی که حقم است را به دست بیاورم.</p>
      <p>او در واکنش به این سوال که از شرایط استقلال باخبر است یا خیر گفت: کم و بیش نتایج استقلال را دنبال می‌کنم، با چند بازیکن که قبلا همبازی بودیم در ارتباط هستم و آنها همیشه دوست من باقی می‌مانند. برای استقلال آرزوی موفقیت دارم و امیدوارم که هرچه سریعتر چیزی که حق من بوده را بپردازند.</p>
    </article>
  </body>
</html>