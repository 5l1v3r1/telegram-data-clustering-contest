<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200648"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ইবতেদায়ী সমাপনী পরীক্ষায় ‘ধার করা’ শিক্ষার্থী"/>
    <meta property="og:description" content="কুড়িগ্রামের চিলমারীতে বিভিন্ন মাধ্যমিক বিদ্যালয় ও দাখিল মাদ্রাসায় ধার করা শিক্ষার্থী দিয়ে চলমান ইবতেদায়ী শিক্ষা সমাপনী পরীক্ষা নেয়ার অভিযোগ উঠেছে। প্রাথমিক শিক্ষা কর্মকর্তার যোগসাজশে এসব ইবতেদায়ী মাদ্রাসা এমপিও প্রাপ্তির প্রত্যাশায় মাদ্রাসার শিক্ষকরা অনিয়মের আশ্রয় নিয়ে মাধ্যমিক বিদ্যালয়ের শিক্ষার্থীদের ভুল বুঝিয়ে কেন্দ্রে পাঠাচ্ছেন বলে অভিযোগ উঠেছে। চিলমারী উপজেলা প্রাথমিক শিক্ষা অফিস সূত্রে জানা গেছে, চলতি প্রাথমিক সমাপনী পরীক্ষায় উপজেলার ৬টি কেন্দ্রে ডিয়ারভুক্ত ১৩১টি বিদ্যালয়ের ২ হাজার ৭৬৮ জন এবং ৩০টি স্বতন্ত্র ইবতেদায়ী মাদ্রাসার ৪৮৮ জন শিক্ষার্থী অংশগ্রহণ করছে। এর মধ্যে প্রাথমিকে ১৬৬ জন ও ইবতেদায়ীতে ৫৫ জন অনুপস্থিত রয়েছে। সরজমিন উপজেলার কয়ারপাড় বীরবিক্রম সরকারি প্রাথমিক বিদ্যালয় কেন্দ্রে পরীক্ষা দিতে দেখা যায় বালাবাড়ী হাট উচ্চ বিদ্যালয়ের ৬ষ্ঠ থেকে ৯ম শ্রেণিতে পড়ুয়া কয়েকজন শিক্ষার্থীকে। তারা বড় ভিটা সিদ্দিকীয়া স্বতন্ত্র ইবতেদায়ী মাদ্রাসার হয়ে পরীক্ষা দিচ্ছে। এ সময় চর উদনা আতিক স্বতন্ত্র ইবতেদায়ী মাদ্রাসার শিক্ষার্থী মো. মাহিন মিয়া রোল-১৮৯ এর সঙ্গে কথা হলে সে অত্র মাদ্রাসার ৪র্থ শ্রেণির ছাত্র বলে জানালো। মো.…"/>
  </head>
  <body>
    <article>
      <h1>ইবতেদায়ী সমাপনী পরীক্ষায় ‘ধার করা’ শিক্ষার্থী</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">চিলমারী (কুড়িগ্রাম) প্রতিনিধি</a></address>
      <p>কুড়িগ্রামের চিলমারীতে বিভিন্ন মাধ্যমিক বিদ্যালয় ও দাখিল মাদ্রাসায় ধার করা শিক্ষার্থী দিয়ে চলমান ইবতেদায়ী শিক্ষা সমাপনী পরীক্ষা নেয়ার অভিযোগ উঠেছে। প্রাথমিক শিক্ষা কর্মকর্তার যোগসাজশে এসব ইবতেদায়ী মাদ্রাসা এমপিও প্রাপ্তির প্রত্যাশায় মাদ্রাসার শিক্ষকরা অনিয়মের আশ্রয় নিয়ে মাধ্যমিক বিদ্যালয়ের শিক্ষার্থীদের ভুল বুঝিয়ে কেন্দ্রে পাঠাচ্ছেন বলে অভিযোগ উঠেছে। চিলমারী উপজেলা প্রাথমিক শিক্ষা অফিস সূত্রে জানা গেছে, চলতি প্রাথমিক সমাপনী পরীক্ষায় উপজেলার ৬টি কেন্দ্রে ডিয়ারভুক্ত ১৩১টি বিদ্যালয়ের ২ হাজার ৭৬৮ জন এবং ৩০টি স্বতন্ত্র ইবতেদায়ী মাদ্রাসার ৪৮৮ জন শিক্ষার্থী অংশগ্রহণ করছে। এর মধ্যে প্রাথমিকে ১৬৬ জন ও ইবতেদায়ীতে ৫৫ জন অনুপস্থিত রয়েছে। সরজমিন উপজেলার কয়ারপাড় বীরবিক্রম সরকারি প্রাথমিক বিদ্যালয় কেন্দ্রে পরীক্ষা দিতে দেখা যায় বালাবাড়ী হাট উচ্চ বিদ্যালয়ের ৬ষ্ঠ থেকে ৯ম শ্রেণিতে পড়ুয়া কয়েকজন শিক্ষার্থীকে। তারা বড় ভিটা সিদ্দিকীয়া স্বতন্ত্র ইবতেদায়ী মাদ্রাসার হয়ে পরীক্ষা দিচ্ছে। এ সময় চর উদনা আতিক স্বতন্ত্র ইবতেদায়ী মাদ্রাসার শিক্ষার্থী মো. মাহিন মিয়া রোল-১৮৯ এর সঙ্গে কথা হলে সে অত্র মাদ্রাসার ৪র্থ শ্রেণির ছাত্র বলে জানালো। মো. রোকনুজ্জামান রোল-১৯৯, মোছা: শাহানাজ আকতার রোল-২০৯, মোছা: লায়লাতুল লুসা আকতার রোল-২১০ সহ ১০-১২ জন পরীক্ষার্থী বালাবাড়ীহাট বিএল উচ্চ বিদ্যালয়ের শিক্ষার্থী মর্মে নিশ্চিত করেছেন বিদ্যালয়টির প্রধান শিক্ষক।</p>
      <p>এ ছাড়াও বিভিন্ন পরীক্ষা কেন্দ্র ঘুরে অসম বয়সের শিক্ষার্থীদের ইবতেদায়ী শিক্ষা সমাপনী পরীক্ষা দিতে দেখা যায়। এব্যাপারে বালাবাড়ীহাট বিএল উচ্চ বিদ্যালয়ের প্রধান শিক্ষক আশরাফুল ফরিদ বলেন, গত ১৭ই নভেম্বর থেকে ৯ম শ্রেণির ২ জন, ৭ম শ্রেণির ৬ জন, ৬ষ্ঠ শ্রেণির ৩-৪ জন শিক্ষার্থী বিদ্যালয়ে অনুপস্থিত রয়েছে। তিনি খোঁজ নিয়ে জেনেছেন ওই শিক্ষার্থীরা ইবতেদায়ী মাদ্রাসার হয়ে সমাপনী পরীক্ষা দিচ্ছে। বড়ভিটা সিদ্দিকীয়া স্বতন্ত্র ইবতেদায়ী মাদ্রাসার প্রধান শিক্ষক মোছা: নুর জাহান বেগম সমাপনী পরীক্ষায় অংশগ্রহণকারী শিক্ষার্থীরা বালাবাড়ীহাট বিএল উচ্চ বিদ্যালয়ে অধ্যায়নরত থাকার কথা স্বীকার করে জানান, ওই শিক্ষার্থীরা আরবী শিখতে আমার মাদ্রাসায় ভর্তি হয়েছে এবং সমাপনী পরীক্ষা দিচ্ছে। উপজেলা শিক্ষা অফিসার মো. আবু সালেহ সরকারের সঙ্গে যোগাযোগ করা হলে তাকে অফিসে পাওয়া যায়নি। উপজেলা নির্বাহী অফিসার এ ডব্লিউ এম রায়হান শাহ বলেন, বিষয়টি আমার কর্ণগোছর হয়েছে, তদন্ত করার জন্য শিক্ষা অফিসারকে দায়িত্ব দিয়েছি।</p>
      <p>এই বিভাগের সর্বাধিক পঠিত</p>
    </article>
  </body>
</html>