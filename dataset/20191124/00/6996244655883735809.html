<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709597"/>
    <meta property="og:site_name" content="ישראל היום"/>
    <meta property="article:published_time" content="2019-11-24T00:12:55+00:00"/>
    <meta property="og:title" content="64%: הגשת כתב האישום לא תשנה את ההצבעה שלנו"/>
    <meta property="og:description" content="פוליטי"/>
  </head>
  <body>
    <article>
      <h1>64%: הגשת כתב האישום לא תשנה את ההצבעה שלנו</h1>
      <h2>סקר "מאגר מוחות" עבור "ישראל היום": פער הגושים הצטמצם - 56 מנדטים לימין, 57 לשמאל • 34%: נתניהו אשם בכך שלא הורכבה ממשלה; 31%: ליברמן אשם</h2>
      <address><time datetime="2019-11-24T00:12:55+00:00">24 Nov 2019, 00:12</time> by <a rel="author" href="https://www.israelhayom.co.il/writer_articles?tid=46765" target="_blank">איתן אורקיבי</a></address>
      <p><b>האישום והפלונטר:</b> לפני החלטת היועמ"ש על <a href="https://www.israelhayom.co.il/article/709275">הגשת כתב אישום</a> נגד ראש הממשלה נתניהו, 64% מהציבור לא סברו שהודעת היועמ"ש תשפיע על הצבעתם בעתיד, 18% סברו שלא יצביעו לליכוד במקרה של הגשת כתב אישום, ואילו 4% סברו שהגשת כתב אישום תגרום להם להצביע לליכוד ולנתניהו.</p>
      <p>כך עולה מסקר "ישראל היום" ו"מאגר מוחות" שנערך ב־21 ו־22 בנובמבר. יודגש כי מרבית הנשאלים השיבו על הסקר לפני הודעת היועמ"ש, ומקצתם אחריה - כלומר, אין לראות בסקר משום אינדיקציה מובהקת לעמדות הציבור לנוכח הודעת היועמ"ש. </p>
      <figure>
        <img src="https://www.israelhayom.co.il/sites/default/files/u62645/OREN-BEN-HAKOON_SEKER-1.jpg"/>
        <figcaption>
          <b>צילום: אורן בן חקון</b>
        </figcaption>
      </figure>
      <p>בקרב מצביעי הליכוד, 9% העידו שהגשת כתב אישום תמנע מהם <a href="https://www.israelhayom.co.il/article/708937">להצביע לליכוד ולנתניהו,</a> אך 13% השיבו כי הדבר יעודד אותם להצביע לליכוד פעם נוספת ו־17% טרם גיבשו עמדה. רוב המשיבים שהעידו כי הגשת כתב אישום תמנע מהם להצביע לנתניהו, מגיעים ממילא ממפלגות המרכז־שמאל. </p>
      <p>פירוש הדבר הוא שאף שהגשת כתב אישום עשויה לגרום לכמעט עשירית ממתפקדי הליכוד לשנות את הצבעתם, שיעור המתלבטים ואלו שבטוחים שהדבר יחזק את תמיכתם בליכוד יכול לעודד את נתניהו. </p>
      <figure>
        <img src="https://www.israelhayom.co.il/sites/default/files/u50551/OREN-BEN-HAKOON_SEKER-2.jpg"/>
        <figcaption>
          <b>צילום: אורן בן חקון</b>
        </figcaption>
      </figure>
      <p>הפער בין גוש הימין לשמאל הצטמצם לעומת הסקר הקודם, והוא עומד כעת על מנדט אחד בלבד: 56 מנדטים לגוש הימין־חרדים, ו־57 לגוש שמאל־מרכז עם המפלגות הערביות; 33 מנדטים לליכוד ו־34 מנדטים לכחול לבן. ישראל ביתנו נחלשת ל־7 מנדטים (לעומת 9 בסקר הקודם). </p>
      <p>נתניהו יכול להיות מרוצה גם ביחס לשאלת ההתאמה לראשות הממשלה: 44% לטובת נתניהו, לעומת 37% לבני גנץ. צריך להדגיש שנתניהו מגדיל את יתרונו בשאלת ההתאמה לראשות הממשלה, אף שרוב הציבור רואה בו - ולא בגנץ - את <a href="https://www.israelhayom.co.il/article/708933">האשם בכישלון הרכבת הקואליציה.</a></p>
      <figure>
        <img src="https://www.israelhayom.co.il/sites/default/files/u50551/GIDEON-MARKOVITCH_SEKER-3.jpg"/>
        <figcaption>
          <b>צילום: גדעון מרקוביץ'</b>
        </figcaption>
      </figure>
      <p>מי שנתפסים כאשמים בכישלון יותר מכל הם נתניהו (34%) וליברמן (31%). 9% האמינו כנראה שלפיד "סנדל" את גנץ, והוא האשם העיקרי בכישלון הרכבת הקואליציה, ורק 4% מאשימים בכך את גנץ עצמו. 2% מאשימים את המפלגות החרדיות, ול־20% לא היתה דעה. זה לא בהכרח מחמיא לגנץ: במידה רבה עולה מכך שהוא נתפס כשחקן שהכי פחות השפיע על האירועים. </p>
    </article>
  </body>
</html>