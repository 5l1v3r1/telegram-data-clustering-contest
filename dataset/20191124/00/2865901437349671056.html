<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/sampioni-spanija-6-rafa-nadal-5/343357"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Šampioni! Španija 6, Rafa Nadal 5!"/>
    <meta property="og:description" content="Crvena furija osvojila Dejvis kup"/>
  </head>
  <body>
    <article>
      <h1>Šampioni! Španija 6, Rafa Nadal 5!</h1>
      <h2>Crvena furija osvojila Dejvis kup</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Španija je pobednik prvog Dejvis kupa koji se igra u novom formatu!</p>
      <p>Reprezentacija Crvene furije je u finalu završnog turnira na domaćem terenu u Madridu savladala Kanadu sa maksimalnih 2:0 u pobedama i osvojila šestu „salataru“ u istoriji. A trofej joj je na kraju doneo fenomenalni <b>Rafael</b> <b>Nadal</b> kojem je ovo bila peta titula u Dejvis kupu. Otkako se <b>Nadal</b> pojavio u profesionalnom tenisu (2001), Španija nema premca u ovom sportu.</p>
      <p>Španci su na putu do trofeja redom pobeđivali Rusiju, Hrvatsku, Argentinu, Veliku Britaniju i večeras Kanadu u finalu. Prvi poen im je doneo <b>Roberto Bautista Agut</b> koji je savladao <b>Feliksa Ožea Alijasima</b> 7:6 (8:6), 6:3, a potom je <b>Nadal</b> pobedio <b>Denisa Šapovalova</b> 6:3, 7:6 (9:7), pa nije bilo potrebe da se igra meč dublova.</p>
      <p>Gomila poznatih ličnosti od španskog kralja <b>Felipea</b>, preko najmoćnijih političara, biznismena, Realovih fudbalera <b>Ramosa</b>, <b>Rodrigeza</b>, <b>Dijasa</b>, do teniske legende <b>Manola Santane </b>su večeras u Madridu bodrili tenisere Španije do šeste „salatare“ u istoriji.</p>
      <p>Kanađani su svoju šansu propustili u prvom meču kada <b>Ože Alijasim </b>nije uspeo da savlada <b>Bautistu Aguta</b>. Nije bilo realno očekivati da <b>Šapovalov </b>napravi iznenađenje protiv <b>Nadala </b>u odlučujućem meču. Iako se dobro držao... U drugom setu je čak spasao dve meč lopte, imao i set loptu, ali je <b>Nadal </b>pokazao neverovatnu mentalnu snagu i u svom stilu pobedio.</p>
      <p>(FOTO: reuters)</p>
    </article>
  </body>
</html>