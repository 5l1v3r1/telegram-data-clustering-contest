<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774295,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מצבור עצום של ראיות נסיבתיות שמסמן: שוחד"/>
    <meta property="og:description" content="בודדים הם תיקי השוחד שכוללים ראיה ישירה למתן שוחד. אף שלנתניהו אין כלל מחשב וטלפון, כמות עצומה של תמלילים, התכתבויות, עדויות וחומרי חקירה מצביעה על יחסי תן־קח שגובשו בינו ובין בני הזוג אלוביץ'"/>
  </head>
  <body>
    <article>
      <h1>מצבור עצום של ראיות נסיבתיות שמסמן: שוחד</h1>
      <h2>בודדים הם תיקי השוחד שכוללים ראיה ישירה למתן שוחד. אף שלנתניהו אין כלל מחשב וטלפון, כמות עצומה של תמלילים, התכתבויות, עדויות וחומרי חקירה מצביעה על יחסי תן־קח שגובשו בינו ובין בני הזוג אלוביץ'</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">תומר גנון</a></address>
      <p><b>1.</b> האישומים: יותר מארבע שנים של יחסי תן וקח מושחתים בין בנימין נתניהו לבני הזוג שאול ואיריס אלוביץ', שהניבו מצד אחד סיקור מלטף באתר וואלה למשפחתו של ראש הממשלה, ומצד שני אישורים והטבות רגולטוריות בשווי של מאות מיליוני שקלים לאלוביץ' ולקבוצת בזק — זוהי תמצית האישומים בתיק 4000, שעליהם הודיע בסוף השבוע היועץ המשפטי לממשלה אביחי מנדלבליט. כתב האישום מייחס לנתניהו עבירות של לקיחת שוחד, מרמה והפרת אמונים מדצמבר 2012 ועד ינואר 2017, ולשאול אלוביץ' עבירות של מתן שוחד, הלבנת הון, שיבוש מהלכי משפט, הדחה בחקירה והטעיית משקיע סביר. לאיריס אלוביץ' מיוחסות עבירות של מתן שוחד, שיבוש מהלכי משפט והדחה בחקירה.</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">לחצו כאן</a></b>
      </p>
      <p>
        <b>לצפייה בתמלילי החקירות בתיק 4000 <a href="https://www.calcalist.co.il/local/home/0,7340,L-5671,00.html">לחצו כאן</a></b>
      </p>
      <p>על פי כתב האישום, "בתקופה הרלבנטית היה אלוביץ' בעל השליטה בקבוצת בזק, ובשל כך היה בעל יכולת השפעה על אופי וטיב הפרסומים באתר וואלה שבשליטת בזק. תחום הסיקור היה בעל משמעות רבה עבור נתניהו (שבנובמבר 2014־פברואר 2017 כיהן גם כשר התקשורת — ת"ג), וכן עבור בני משפחתו, והוא ייחס לו חשיבות מכרעת בכל הקשור לעתידו הפוליטי. על רקע זה נוצרה בין נתניהו לאלוביץ' מערכת יחסים של 'תן וקח', שהתבססה על הבנתם המשותפת כי כל אחד מהם מחזיק באינטרס משמעותי שהצד השני הוא בעל יכולות לקדמו. מערכת היחסים בין נתניהו לבני הזוג אלוביץ' התאפיינה בקשר אינטנסיבי ותדיר שהתנהל במישרין ובאמצעות מתווכים.</p>
      <figure>
        <img src="https://images1.calcalist.co.il/PicServer3/2019/11/11/946687/1L.jpg"/>
        <figcaption>שאול אלוביץ' ורעייתו איריס אלוביץ' <br/>צילום: אוראל כהן</figcaption>
      </figure>
      <p>"במסגרת קשר זה הפנו נתניהו ובני משפחתו לבני הזוג אלוביץ' דרישות שונות שעניינן אופן הסיקור שלהם בוואלה, ואף דרשו דרישות הנוגעות לסיקור יריביו הפוליטיים של הנאשם נתניהו. בני הזוג אלוביץ' הפעילו לחץ כבד ומתמשך על מנכ"ל וואלה אילן ישועה להיענות לדרישות אלה. כתוצאה מכך הנחה ישועה את העורכים והעיתונאים של וואלה לשנות פרסומים באתר באופן התואם את דרישותיו של נתניהו. בני הזוג אלוביץ' נענו לדרישות נתניהו באשר הן, ועשו כל מאמץ לממשן. בחלק משמעותי מהמקרים השתדלותם עבור נתניהו אף נשאה פרי.</p>
      <p>"במסגרת מערכת יחסי 'תן־קח' שנרקמה בין נתניהו לבני הזוג אלוביץ' הפעיל הנאשם נתניהו את כוחו וסמכויותיו כעובד ציבור כדי לקדם נושאים שאלוביץ' היה מעוניין בקידומם — בעבורו, בעבור בזק או בעבור חברות שונות ביורוקום. בתוך כך, ובמקביל לדרישה שהפנה נתניהו לאלוביץ', עסק נתניהו מתוקף תפקידיו הציבוריים בכמה מקרים בענייניו הרגולטוריים של אלוביץ', וביצע פעולות שקידמו אינטרסים עסקיים משמעותיים שלו, שהיקפם נאמד בסכומי עתק. נתניהו עשה פעולות שונות לטובת אלוביץ' בתמורה לטובות ההנאה שלקח מבני הזוג אלוביץ' בתחום הסיקור, תוך שנהג במשוא פנים והעמיד עצמו בניגוד עניינים בין תפקידו הציבוריים לבין ענייניו הפרטיים תוך סטייה מהשורה".</p>
      <figure>
        <img src="https://images1.calcalist.co.il/PicServer3/2019/11/23/949364/6.jpg"/>
      </figure>
      <p>כתב האישום מונה חמש פעולות והטבות רגולטוריות שביצע נתניהו, באופן ישיר או באמצעות מנכ"ל משרד התקשורת לשעבר וכיום עד המדינה שלמה פילבר, וזאת הן כראש ממשלה והן כשר התקשורת. שווי ההטבות לאלוביץ' או לבזק, שאת חלקן לא ניתן לכמת, מוערך בידי הפרקליטות בלפחות 1.8 מיליארד שקל. </p>
      <p>"נתניהו הסתיר את מערכת היחסים בינו לבני הזוג אלוביץ' באופן שיטתי ועקבי מפני שורה של גורמים רשמיים (היועץ המשפטי לממשלה, היועצת המשפטית של משרד ראש הממשלה, מבקר המדינה — ת"ג), להם מסר מידע חלקי ומטעה על אודות טיב יחסיו עם אלוביץ'", נכתב בכתב האישום. "לשם הסתרת הקשר המושחת שלהם עם הנאשם נתניהו פעלו בני הזוג אלוביץ' על מנת להשמיד ראיות בטלפונים הניידים שהיו ברשותם וכן הורו לישועה לפעול באופן דומה. הם אף הנחו אותו למסור גרסאות כוזבות ביחס למעורבותם בשינוי הפרסומים בוואלה, ביחס לקשר בינם לבין הנאשם נתניהו ובאשר לדרישותיו להתערבות בפרסומים השונים".</p>
      <p><b>2.</b> הראיות: בשבועיים האחרונים פרסם "כלכליסט" את עיקר חומרי החקירה שמהווים את תשתית הראיות שנאספו בחקירות המשטרה ורשות ניירות ערך, ומגבשת לדעת הפרקליטות סיכוי סביר להרשעת המעורבים. הראיות — התכתבויות, מיילים, שיחות מוקלטות ועדויות — מתחלקות לאלו הנוגעות לעבירות המרמה והפרת האמונים ואלו הנוגעות לעבירות השוחד. ראיות המרמה והפרת האמונים מבוססות על מסירת מידע חלקי ומטעה ליועץ המשפטי לממשלה על קשריו של נתניהו כשר התקשורת עם אלוביץ', ועל טיפולו בנושאים הקשורים לבזק שבשליטת אלוביץ' בעודו מצוי בניגוד עניינים חריף.</p>
      <p>השאלה שתעמוד בפני בית המשפט היא תוכנו של הקשר בין נתניהו ואלוביץ', מה הוא כלל, והאם הכניס את נתניהו למצב שמונע ממנו לטפל בנושאים הקשורים לאלוביץ'. כלומר האם הפגישות, הארוחות המשותפות ומעל הכל עשרות בקשות להטיית סיקור באתר וואלה על יד נתניהו ועל ידי בני משפחתו מהוות מערכת יחסים מיוחדת.. השאלה האם מדובר בחברות או "מכרות" כנראה לא תעניין את השופטים. אותו קשר מיוחד לכאורה הוא היסוד של עבירת המרמה והפרת האמונים.</p>
      <p>הסתרת אותו קשר מיוחד אפשרה לנתניהו לטפל בנושאים שהיה לאלוביץ' עניין אישי בהם, והוא המשיך להסתיר את הקשר, גם לאחר פרסום תחקיר "הארץ" בנושא באוקטובר 2015. לפי עדותו של פרקליטו של נתניהו דוד שמרון, נתניהו הסתיר ממנו את הקשר כשגרם לו לכתוב חוות דעת הפוכה מזו שהיה נותן אם כל המידע היה מונח לפניו. עדות זו קטלנית עבור נתניהו בהתייחס ליסוד הנפשי לביצוע העבירה.</p>
      <p>הרובד המשמעותי יותר בתיק 4000 הוא יחסי התן וקח: קבלת טובות ההנאה בתמורה לפעולות והטבות רגולטוריות. הראיות לשוחד נסיבתיות, אין ראיה ישירה שלפיה נתניהו קשר בין הסיקור המלטף למתן ההטבות. אך אף שהתיק הוא נסיבתי, הוא כולל צבר ראיות ועדויות שמגבשים סיכויי הרשעה שהם הרבה יותר מסבירים. בודדים הם תיקי השוחד הכוללים ראיה ישירה למתן שוחד. כל אחד, ודאי נתניהו, יקפיד שלא להשאיר אחריו טביעות אצבעות. כפי שהעיד ברשות ני"ע מנכ"ל משרד ראש הממשלה לשעבר הראל לוקר, לנתניהו אין כלל טלפון ומחשב. תכתובות או מיילים אי אפשר למצוא, ואם ניתנו הוראות, הן היו בעל פה. לכן ההכרעה אם היתה כאן מערכת יחסית של מתן וקבלת שוחד מבוססת על מסקנה שצריכה לנבוע, מעבר לספק סביר, ממכלול הראיות הנסיבתיות. ואלו, לפי התמלילים וחומרי החקירה, רבות ומשמעותיות.</p>
      <p>ועם כל הזהירות המתבקשת, קיימות גם גרסאות עדי המדינה פילבר ויועץ התקשורת לשעבר של משפחת נתניהו ניר חפץ, שתומכות בראיות הנסיבתיות. משקל כלשהו בוודאי יהיה להן במשפט. השניים הם אמנם שותפים לדבר העבירה שמילטו את עצמם מהדין, אך עדיין נדיר שבית משפט פוסל עדות של עד מדינה מתחילתה עד סופה.</p>
      <p>עדות פילבר תומכת ביסוד המרכזי לעבירת השוחד של הכוונה הפלילית של נתניהו. עדותו נוגעת לפגישת ההנחיה שנערכה עם כניסתו לתפקיד ביוני 2015; לשיחת המעקב שבה נתניהו בדק עמו לכאורה שענייני בזק מטופלים בהתאם להנחייתו (תחילת 2016); ולשיחת הנזיפה שבה התקשר אליו לכאורה נתניהו ונזף בו חריפות על שאינו מפטר את סמנכ"ל הכלכלה במשרד התקשורת שעמד בחזית המחלוקת עם בזק בנושאי מחירי "רפורמת הטלפוניה".</p>
      <p>ראיות עבירת השוחד עומדות למעשה על שני צירים מרכזיים: ציר הרגולציה וציר הסיקור. הציר השני כולל התכתבויות בין מנכ"ל וואלה ישועה לבוס שלו אלוביץ', הקושרות בין סיקור לבין קבלת האישורים הרגולטוריים; התכתבויות בין שאול ואיריס אלוביץ' לישועה בקבוצת הווטסאפ "שאול ואיריס" סביב הסיקור בזיקה למה שתפיק מכך בזק; והקלטות של שיחות נתניהו ובנו יאיר שמסר עד המדינה חפץ, העוסקות בסיקור ובבקשות שהפנה לוואלה ולאלוביץ'.</p>
      <p><b>3. </b>הכוונה הפלילית: נתניהו עשה בעדותו כבר חצי מהעבודה של הפרקליטות, ואישר את הפניות הרבות שלו ושל מקורביו לשינוי סיקור בוואלה. אלא שהוא מבקש לנתק את הקשר בין בקשות אלו לפעולות שביצע או הנחה אחרים לעשות בעניין בזק. בית המשפט יידרש להכריע האם סביר שבמוחו של נתניהו לא נעשה קשר בין הבקשות שהעביר בנושא הסיקור, להנחיות שהעביר לפי עדויות לזירוז וקידום החתימה על עסקת בזק־yes, למשל.</p>
      <p>במקרה זה האירועים קרו כשבועיים בלבד אחרי שפיטר את מנכ"ל משרד התקשורת אבי ברגר שהתנגד לאישור העסקה, ומינה תחתיו את פילבר. לפי התכתבויות הווטסאפ של פילבר עם היועץ של בזק אלי קמיר, פילבר לחץ בכל הכוח, התעלם מאנשי המקצוע במשרדו ודאג לסגור עניין. בנוסף, לפי כתב האישום הוא דאג להשמיט מבקשת האישור סעיפים שבזק התנגדה להם. ההסבר שהעניק נתניהו בחקירה לחתימתו שלו על אישור העברת השליטה — "כמו סינית בשבילי", "בסך הכל חתימה פורמלית בתוך הגומיות האלה" — נראה מיתמם. קשה להאמין שכל אנשי המקצוע סביבו שעסקו בזירוז העסקה עשו זאת בלי הנחיה ישירה או עקיפה ממנו, גם אם אין תיעוד כתוב לכך.</p>
      <p>גם בציר הרגולציה מצבו של נתניהו לא נראה מזהיר. העדות של פילבר על "פגישת הכורסאות", שבה הנחה אותו לכאורה נתניהו בארבע עיניים לדאוג לבזק, לזרז את עסקת בזק־yes ולמתן את ירידת המחירים ברפורמת השוק הסיטונאי נתמכת בפעולות שביצעה לאחר מכן. מפעולות אלו יצטרך בית המשפט להסיק אם פילבר עשה הכל על דעת עצמו, או שהידיים ידי פילבר והראש הוא ראשו של נתניהו.</p>
    </article>
  </body>
</html>