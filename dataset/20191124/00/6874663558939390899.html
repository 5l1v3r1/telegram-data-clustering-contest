<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3774312,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="אתר האופנה The Real real שווה 2 מיליארד דולר והוא גם אקולוגי"/>
    <meta property="og:description" content="עם שווי אסטרונומי לאחר ההנפקה בבורסה, האתר שהקימה ב-2017 ג'ולייה ויינרייט מציע למכירה פריטי אופנה וינטג', בינהם של מעצבים ומעצבות על; האתר הוא אחת הזירות הגדולות בעולם שמשרתות את תנועת הקיימות"/>
  </head>
  <body>
    <article>
      <h1>אתר האופנה The Real real שווה 2 מיליארד דולר והוא גם אקולוגי</h1>
      <h2>עם שווי אסטרונומי לאחר ההנפקה בבורסה, האתר שהקימה ב-2017 ג'ולייה ויינרייט מציע למכירה פריטי אופנה וינטג', בינהם של מעצבים ומעצבות על; האתר הוא אחת הזירות הגדולות בעולם שמשרתות את תנועת הקיימות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אדר ריכטר</a></address>
      <p>התנועה לאיכות הסביבה, קיימות, מחזור ומושג השיתופיות (בכל תחום בחיים), הביאו את צרכני האופנה בעולם המערבי, ובמיוחד את דור המילניום, לקנות ולמכור בכיף אופנה מיד שנייה.</p>
      <p>אחת הזירות הגדולות בעולם שמשרתת את האינטרס הזה בהצלחה, הוא האתר האמריקאי The real real למכירה וקנייה של מותגי־על מיד שנייה.</p>
      <p>הוא הוקם ב־2017 על ידי ג׳וליה ויינרייט והספיק בתוך פחות משנתיים להפוך למעצמה כלכלית. בשנה הראשונה לפעילותו מכר האתר תכשיטים ובגדים בשווי 10 מיליון דולר ומאז נמכרו יותר משמונה מיליון פריטים. ביוני השנה הונפקה החברה בבורסה והשווי שלה נכון לתחילת נובמבר מוערך ב־2 מיליארד דולר.</p>
      <figure>
        <img src="https://images1.calcalist.co.il/PicServer3/2019/11/23/949282/2_l.jpg"/>
        <figcaption>מייסדת The Real real ג’וליה ויינרייט <br/>צילום: איי אף פי</figcaption>
      </figure>
      <p>עם למעלה ממיליון חברים, שלוש חנויות פיזיות הפועלות בניו יורק ולוס אנג׳לס, ורביעית שעתידה להפתח ב־2020 בסן פרנסיסקו, The Real real מגדירים את עצמם כחברת יוקרה ברת קיימא.</p>
      <p>בשנה שעברה הם השיקו מחשבון קיימות שמחשב כמה הוצאות הובלה, מים וזיהום אוויר נחסכים בכל קנייה באתר, לעומת קנייה של פריט חדש.</p>
      <figure>
        <img src="https://images1.calcalist.co.il/PicServer3/2019/11/23/949277/1_l.jpg"/>
        <figcaption>פרטי יד שניה של שאנל ולבוטין <br/>צילום: The Real real</figcaption>
      </figure>
      <p>בראיון שהעניקה לאתר פורבס אמרה המייסדת ויינרייט כי אנשים שמוכרים את הפריטים שלהם ליד שנייה, מבינים את הערך הגדול הטמון בקניית פריט של מותגי־על ורואים בו השקעה לטווח הרחוק. הרעיון לפיו הפריטים ממשיכים להיות בעלי ערך גם אחרי שהם יוצאים מהחנות כחדשים והרווח האקולוגי שמתקבל מתהליך המכירה מיד שנייה, החל לאחרונה לעניין גם את מותגי העל, שמעוניינים למצב את עצמם כחברות אקולוגיות.</p>
      <p>מיהרה להכיר בכך סטלה מקרטני - המעצבת היחידה בעולם האופנה שהקפידה על עקרונות אקולוגיים הרבה לפני שהנושא הפך לטרנד. באפריל האחרון היא חתמה עם האתר על הסכם שיתוף פעולה ולפיו כל מי שיציע למכירה פריט של סטלה מקרטני באתר, יקבל שובר של מאה דולר לקנייה בחנויות מקרטני.</p>
      <p>מקרטני סללה את הדרך למותג העל הבריטי ברברי, שבתחילת אוקטובר החל להציע לכל מי שיקנה פריטי יד שניה של ברברי ב־The real real, ״חוויית קנייה יחודית באחת מחנויות ברברי בארה״ב, כולל מערך של קניינות אישית, המלווה בשמפניה, תה בוטיק והצגת פריטים מהתצוגה האחרונה״. במקביל התחייבו ברברי להיפטר מכל אריזות הפלסטיק עד שנת 2025. כל זה קורה אחרי ידיעות שרצו ברשת לפיהן ברברי שרפו בחמש השנים האחרונות סחורה פגומה בשווי של מעל 90 מיליון פאונד.</p>
      <figure>
        <img src="https://images1.calcalist.co.il/PicServer3/2019/11/23/949284/3_l.jpg"/>
        <figcaption>המעצבת סטלה מקרטני. שיתוף פעולה מסחרי עם עקרונות אקולוגיים <br/>צילום: איי אף פי</figcaption>
      </figure>
      <p>הפריטים העומדים למכירה, מגיעים למטה המרכזי של החברה בסן פרנסיסקו, שם מוערך שוויים ונקבע מחירם. הם מצולמים ומועלים למכירה לאתר, וכשהפריט נמכר בעל הפריט מקבל 5 אחוז מרווח המכירה. ההנחות משתנות בהתאם לפופולריות של הפריט. למשל, תיק חדש של גוצ’י שעולה בחנות 2,900 דולר נמכר ב־The Real real ב־545 דולר. לעומת זאת ארנק של גוצ’י שעולה חדש 480 דולר ניתן למצוא באתר ב־345 דולר.</p>
      <p>אחת הסוגיות המסובכות איתן מתמודד האתר היא האותנטיות של הפריטים המוצעים למכירה. מותג העל הצרפתי שאנל, האשים בנובמבר בשנה שעברה את האתר במכירת תיקים מזויפים של המותג, זאת למרות שבאתר טוענים שהם מחזיקים יותר מ־50 מומחים שכל תפקידם הוא לוודא את האותנטיות של הפריטים. שאנל הגישו תביעה בבית המשפט לפיה לפחות שבעה תיקים מזוייפים הועמדו למכירה באתר.</p>
      <p>כנגד, בכתב ההגנה נטען שהכל עלילות שווא מצד שאנל, שמנסה למנוע את מכירת הפריטים ליד שנייה כדי להרחיק אנשים שמעוניינים לקנות אותם במחירים נמוכים מאלה שבחנות, וכך להגביל את זירת המכירה הזו. החשדות כנגד The real real התעצמו עם תחקיר של CNBC שפורסם החודש בנושא, במסגרתו רואיינו עשרות עובדים לשעבר של The real real שהעידו כי העובדים שתפקידם לוודא את האותנטיות של המוצרים לא עוברים הכשרה מספקת וכי הזיופים הפכו למאוד משוכללים. בתגובה לתחקיר הכחישו ב־The real real את הטענות.</p>
      <p>בשורה התחתונה: למרות העלייה במספר הלקוחות, האתר לא רואה עלייה ברווחים. ההכנסות ברבעון השלישי עלו ב־55% ל־80.5 מיליון דולר ומספר ההזמנות מהאתר עלה ב־41% לעומת השנה שעברה. אבל השנה הוציא האתר 25.3 מיליון דולר לעומת 21.9 מיליון דולר בשנה החולפת עבור עלויות שיווק שיכלול הטכנולוגיה והשקעה בחנויות פיזיות.</p>
    </article>
  </body>
</html>