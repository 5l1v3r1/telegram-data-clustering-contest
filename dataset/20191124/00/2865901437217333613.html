<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/hoje-tem-gol-do-gabigol/343298"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Hoje tem gol do Gabigol"/>
    <meta property="og:description" content="Ništa više neće biti isto"/>
  </head>
  <body>
    <article>
      <h1>Hoje tem gol do Gabigol</h1>
      <h2>Ništa više neće biti isto</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Strahinja Klisarić</a></address>
      <p>
        <i>Neko ceo život čeka pet minuta slave. Gabigolu bila su potrebna tri…</i>
      </p>
      <p>Igra se Fla-Flu derbi. <b>Fernando Souza da Fonseka</b> je zakleti navijač Flamenga. Poznatiji kao ‘<i>Chapolin do Rubro-Negro</i>’. Jedan od najpoznatijih brazilskih navijača, <b>Fernando</b> se oblači kao poznati TV komičar, ide na utakmice i nikada ne kritikuje igrače. Obično ga kamere snime kako drži transparente podrške, a na tom derbiju je viđen kako drži natpis koji je kasnije postao veoma poznat u Brazilu ‘<i>Hoje tem gol do Gabigol</i>’ - "<b>Gabigol će dati gol danas!</b>".</p>
      <p>Nije bilo gola <b>Gabigola</b> tog dana.</p>
      <p>Ali, dao je 14 komada na narednih 11 utakmica. Pomenuti slogan je postao nešto što je svakog dana kada je utakmica titralo na usnama navijača Flamenga. Ludi Brazilci, ludi za fudbalom i društvenim mrežama počeli su masovno da prave slogan sa istim natpisom i nose ga na utakmice.</p>
      <p>Santos ga je doveo kada je imao osam godina pošto ga je legenda kluba Zito spazio na turniru malog fudbala kada je briljirao za Sao Paulo. Odmah je usledila proba, pa je celoj familiji plaćena selidba u drugi grad. Flamengo je pokušao da dovede talentovanog klinca, ali je on pokazao veliku zrelost te je rekao da ne može da napusti klub koji je obezbedio njegovu porodicu. Kakva igra sudbine...</p>
      <p>Nekih 15 godina kasnije dao je dva gola za tri minuta i odveo Flamengo do pobede nad Riverom i titule prvaka Kopa Libertadores koju je taj klub čekao 38 godina.</p>
      <figure>
        <iframe src="https://www.youtube.com/embed/309zDslkwXs" width="425" height="349" data-service="Youtube" scrolling="no"/>
      </figure>
      <p><b>Gabigol</b> je zaslužio svoj nadimak jer je za omladinske timove Santosa postigao više od 600 golova. Debitovao je za prvi tim Santosa upravo protiv Flamenga. I to u meču koji je bio poslednji <b>Nejmarov</b> duel u dresu Santosa pre nego što je prešao u Barselonu. Često su ga upoređivali sa <b>Nejmarom</b> i to i danas čine. A <b>Nejmara</b> sa <b>Peleom</b>. I tako u krug.</p>
      <p>Zanimljiva je priča kako je molio novinare da ga ne zovu "<i>Gabigol</i>" u momentu kada je prešao u prvi tim. Ali, taj nadimak se već pojavio na društvenim mrežama i nije bilo povratka posle toga. Kao da je mladi <b>Gabrijel</b> uvideo i namirisao da bi tokom nekog lošeg perioda taj nadimak mogao da mu se obije o glavu. A to se i dogodilo.</p>
      <p>Sa 20 godina je prešao u Inter iz Milana za 30.000.000 evra. Na predstavljanju je govorio i direktor Pirelija, <b>Tronketi</b> <b>Provera</b>, poznatog sponzora Intera. Imao je mnogo reči hvale za <b>Gabigola</b>, a posle uvoda je rekao da je poslednji igrač kog je ovako predstavio i nahvalio bio takođe Brazilac - čuveni <b>Ronaldo</b>.</p>
      <p>Nije <b>Gabigol</b> pokazao ni delić onoga što ume. Umesto tog nadimka, postao je brzo u oštrim kritikama <b><i>Gabipromašaj</i></b>. Novinari su mu se smejali, kao i navijači. Zbijali su šale, smejali se njegovom zaobljenom izgledu. Potom su usledile pozajmice. Sunovrat karijere u najavi.</p>
      <figure>
        <img src="https://mozzartsport.com/upload/CKEditor/24.11.2019/2019-11-23T215052Z_1384128555_RC29HD9RBBO5_RTRMADP_3_SOCCER-LIBERTADORES-FLA-RIV-REPORT%20(1).jpg"/>
      </figure>
      <p>I dok je bio u Interu pričao je da mu nije lako da se navikne na evropski fudbal. U Brazilu je drugačija pesma.  Možda je čovek endemska vrsta koja uspeva samo u Brazilu.<br/>"<b>U Brazilu sam, ipak, svoj na svome. Kod kuće sam. Mogu da pričam svojim jezikom. Mogu da radim šta god poželim. Mogu da se družim s ljudima koji mi nedostaju. Ovde k’o čovek mogu da ostanem u gradu do kasnih sati. Imam više vremena za sebe, mogu da putujem, mada još ne znam gde </b>“.</p>
      <p>Tako je pričao <b>Gabigol</b>. Ali, izvukao je i nešto pozitivno iz Italije.<br/>"<b>Naučio sam mnogo tokom vremena provedenog u Interu. Iako sam imao ograničene mogućnosti da pokažem šta znam. Stigao sam visoko motivisan i želeo sam da pokažem kvalitet. Vredno sam radio, pokušao da naučim filozofiju trenera. Možda bi uz malo konstantnosti moja avantura u Interu imala potpuno drugačiju priču</b>", prisetio se <b>Gabigol</b> u nedavnom intervjuu.</p>
      <p>Do danas je proveo tri sezone na pozajmicama otkako se 2016. pridružio Interu. Prvo je otišao u Benfiku i postigao gol na pet utakmica. Potom je zaigrao za svoj Santos, da bi na kraju stigao u Flamengo gde se sinoć proslavio sa dva gola.</p>
      <figure>
        <img src="https://mozzartsport.com/upload/CKEditor/24.11.2019/shutterstock_1519933241%20(1).jpg"/>
      </figure>
      <p>Zbog čega danas igra ovako, a nije igrao u Interu? To je ključno pitanje.<br/>"<b>Danas sam zreliji. Normalno je da mi je teže da se naviknem na neko drugo takmičenje od onog u kom sam odrastao. Ali, život je napravljen od izbora i rizika. Ne žalim ni za čim. Ne bih bio to što jesam da nije bilo svega toga. Brazilska liga je jedna od najkompetitivnijih u svetu. To što sam bio najbolji strelac prošle sezone je veoma važno za moju karijeru. To je rezultat vrednog rada koji sam uložio i moje evolucije kao igrača</b>".</p>
      <p>Pitaju se mnogi da li <b>Gabigol</b> može ponovo da pokuša u Evropi kada je pokazao kakav njuh ima, ali i srce, u finalu Kopa Libertadores.<br/>"<b>Osećam se spremno da tresem mreže u Brazilu, Engleskoj, Nemačkoj ili Španiji</b>", rekao je <b>Gabigol</b> i to pre finala sa Riverom.</p>
      <p>Kao da je znao šta će se dogoditi. Tada je i bilo onih koji su sumnjali u to što je rekao. Sada mu sigurno svi veruju na reč. Inter je imao nameru da ga proda ove zime, čak je i napravio dogovor u načelu sa Flamengom po kom bi dobio 20.000.000 evra plus bonuse. Ali, to nije zapečaćeno.</p>
      <figure>
        <img src="https://mozzartsport.com/upload/CKEditor/24.11.2019/2019-11-23T224943Z_976676387_RC2AHD9YBINB_RTRMADP_3_SOCCER-LIBERTADORES-FLA-RIV-REPORT%20(1).jpg"/>
      </figure>
      <p>I tek posle ona dva gola od sinoć više ništa nije nemoguće. Pa čak i da ga vidimo u prvom timu Intera vrlo brzo.</p>
      <p>O <b>Gabigolu</b> je govorio i sam <b>Pele</b>.<br/>"<b>Postao je poznat u dresu Santosa. Otišao je u Evropu. Vratio se nazad. To je dobar fudbaler. Nadam se da će imati sreće, ali nije garantovano da će uspeti u Evropi</b>", rekao je Pele pre desetak dana.</p>
      <p>Za manje od godinu dana u Flamengu, <b>Gabrijel</b> je postao najbolji strelac Kopa Libertadores sa devet golova, lider je među strelcima u brazilskom šampionatu sa 22 gola, a ukupno je u sezoni dao čak 40 golova.</p>
      <p>Ova dva poslednja, u 89. i 92. minutu finala Kopa Libertadores su nešto što će se dugo-dugo prepričavati.<br/>"<b>Gledajući istoriju, Santos je najveći klub u Brazilu. Zaustavio je rat, imao je Pelea... Ali, Flamengo se kreće ka mestu najvećeg u Brazilu. Danas je počela era u kojoj će Flamengo dominirati. Ne samo zbog igrača. Imamo 40 miliona navijača. A to niko drugi nema</b>", rekao je <b>Gabigol</b> posle finala.</p>
      <p>Neko ceo život čeka pet minuta slave. <b>Gabrijelu Barbosi</b> su bila potrebna tri. I zato su sasvim očekivani povici sa tribina “<i>Ostani, ostani…</i>”. Posle ovoga se niko neće drznuti da ga nazove <b>Gabipromašajem</b>. Iako on nikada nije tražio da bude <b>Gabigol</b>.</p>
      <p>Došlo je samo od sebe.</p>
      <figure>
        <img src="https://mozzartsport.com/upload/CKEditor/24.11.2019/20.-Natasa-Kovacevic.jpg"/>
      </figure>
      <p>FOTO: Shutterstock, Reuters</p>
    </article>
  </body>
</html>