<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-come-evolvere-farfetchd-in-sirfetchd.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Pokémon Spada e Scudo: come evolvere Farfetch'd in Sirfetch'd"/>
    <meta property="og:description" content="Volete far evolvere il vostro Farfetch'd in un fiero e potentissimo Sirfetch'd ma non sapete come fare? Tranquilli, vi diamo una mano noi!. In Pokémon Spada e Scudo sono presenti un buon numero di..."/>
  </head>
  <body>
    <article>
      <h1>Pokémon Spada e Scudo: come evolvere Farfetch'd in Sirfetch'd</h1>
      <h2>Volete far evolvere il vostro Farfetch'd in un fiero e potentissimo Sirfetch'd ma non sapete come fare? Tranquilli, vi diamo una mano noi!</h2>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <p>In <b>Pokémon Spada e Scudo</b> sono presenti un buon numero di Pokémon provenienti dalle passate generazioni, ma alcuni di essi sono molto differenti da come se li ricordano i giocatori di vecchia data. Come in Sole e Luna infatti anche Galar è popolata da delle forme regionali esclusive e una di queste è quella di <b>Farfetch'd</b>.<br/><br/>Il Farfetch'd di Galar non appartiene al doppio tipo Normale/Volante come l'originale, ma bensì è un agguerritissimo Pokémon Lotta. Non solo, questa forma è anche in grado di evolversi, diventando <b>Sirfetch'd</b>. Tuttavia, a differenza di tanti altri Pokémon, per far evolvere Farfetch'd non basterà semplicemente farlo salire di livello, ma piuttosto ci sono delle condizioni precise da rispettare. Quali sono? Ve le spiegheremo in questa guida.</p>
      <anchor name="dove-trovare-farfetchd">
        <h3>Dove trovare Farfetch'd</h3>
        <p>Potrete catturare un Farfetch'd di Galar sul <b>Percorso 5</b>, area che raggiungerete subito dopo aver sconfitto Yarrow, il primo capopalestra.<br/><br/>Farfetch'd ha un tasso di apparizione più basso degli altri Pokémon della zona, ma in compenso il suo modello poligonale sarà ben visibile. Insomma, non dovrete tentare la fortuna con i "!" nell'erba alta. È un Pokémon piuttosto coriaceo e anche con i PS bassi potrebbero essere necessari più tentativi di cattura, fate scorta di Poké Ball.<br/><br/>Una volta catturato assicuratevi che il Pokémon abbia con sé uno strumento: il <b>Gambo</b>. Si tratta di un oggetto che se tenuto da Farfetch'd aumenta del 50% le probabilità di causare un "brutto colpo". Uno strumento utilissimo già di per sé, ma che sarà anche fondamentale per ottenere Sirfetch'd.<br/><br/>Se l'esemplare che avete catturato non ha con sé un Gambo vi consigliamo caldamente di catturarne un altro. Fortunatamente le probabilità che un Farfetch'd tenga un Gambo sono del 50%, quindi non serviranno molti tentativi.</p>
        <figure>
          <img src="https://multiplayer.net-cdn.it/thumbs/images/2019/11/22/farfetchd_jpg_1400x0_q85.jpg"/>
        </figure>
        <anchor name="come-ottenere-un-sirfetchd">
          <h3>Come ottenere un Sirfetch'd</h3>
          <p>Come detto in apertura di questa guida, per evolvere Farfetch'd in Sirfetch'd non basterà semplice farlo salire di livello, ma soddisfare una condizione ben precisa: il Pokémon deve <b>mandare a segno un "brutto colpo" per tre volte</b> durante lo stesso combattimento. <br/><br/>Può sembrare un requisito piuttosto proibitivo, ma con le giuste accortezze vi assicuriamo che non sarà poi così difficile. Infatti è proprio qui che entra il gioco il Gambo, di cui abbiamo parlato nel paragrafo precedente. Il bonus del 50% alla probabilità di mettere a segno un "brutto colpo" infatti sarà utilissimo.<br/><br/>A questo punto, il metodo migliore per ottenere Sirfetch'd è quello di cercare un allenatore con tanti Pokémon a disposizione. Salvate prima di affrontarlo, e durante il combattimento cercate di mandare a segno almeno tre "brutti colpi". Se non ci riuscite vi basterà ricaricare il salvataggio e riprovare.<br/><br/>Non trovate un allenatore che fa al caso vostro? Nessun problema, va bene anche un Pokémon selvatico, ma in questo caso saranno necessarie alcune precauzioni. <br/><br/>Per prima cosa il nostro consiglio è quello di insegnare (o meglio far ricordare) la mossa <b>"Beccata"</b> al vostro Pokémon. Per farlo vi basterà visitare un qualsiasi Centro Pokémon e parlare con l'uomo dietro il bancone sulla sinistra. Si tratta di un attacco relativamente debole e quindi anche in caso di "brutto colpo" farà danni modesti, il che diminuirà le probabilità che un avversario vada K.O. prima di mandare a segno tre "brutti colpi". <br/><br/>A questo punto cercate un Pokémon selvatico più o meno allo stesso livello del vostro Farfetch'd. L'ideale sarebbe quello di affrontare un avversario resistente alle mosse volanti come Beccata e al tempo stesso in possesso di mosse non efficaci contro il tipo Lotta, come ad esempio un Pokémon di tipo Roccia. In alternativa date uno sguardo alla nostra tabella con i <a href="https://multiplayer.it/soluzioni/pokemon-spada-e-scudo-debolezze-e-resistenze-per-ogni-tipo.html">rapporti di debolezza/resistenza per ogni tipo</a> per scegliere l'avversario più adatto. <br/><br/>Una volta trovato il bersaglio ideale tutto quello che dovrete fare è continuare ad utilizzare Beccata finché non avrete accumulato tre "brutti colpi". Grazie al Gambo dovreste riuscire nell'impresa al massimo nel giro di 5-6 turni. Tuttavia se avete difficoltà ad assestare un "brutto colpo" potete insegnare al vostro Farfetch'd la mossa <b>Focalenergia</b> utilizzando la DT13 (la otterrete parlando all'uomo che si trova davanti al negozio di dischi a Steamington) o utilizzare l'oggetto <b>Supercolpo</b> (in vendita presso i negozianti di Galar).<br/><br/>Una volta che sarete riusciti ad assestare tre "brutti colpi" date il colpo di grazie al Pokémon selvatico e automaticamente il vostro Farfetch'd si evolverà. Complimenti, avete ottenuto un Sirfetch'd!</p>
          <figure>
            <img src="https://multiplayer.net-cdn.it/thumbs/images/2019/11/22/sirfetchd_jpg_1400x0_q85.jpg"/>
          </figure>
          <p>Ottenere questo Pokémon non è proprio semplicissimo, ma ne vale la pena. Sirfetch'd è un Pokémon di tipo lotta in possesso di ottime statistiche, specialmente per quanto riguarda l'Attacco. Tramite MT, DT e salendo di livello impara un buon numero di mosse Lotta, ma anche attacchi di tipo normale, volante e buio. Inoltre anche Sirfetch'd può fare affidamento sullo strumento Gambo per assestare numerosi "brutti colpi". Insomma, addestratelo come si deve e diventerà una vera e propria macchina da guerra.</p>
        </anchor>
      </anchor>
    </article>
  </body>
</html>