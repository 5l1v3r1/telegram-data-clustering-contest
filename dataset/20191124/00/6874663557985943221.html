<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774374,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="בג&quot;ץ דחה את העתירה נגד המשך כהונת נתניהו כראש ממשלה"/>
    <meta property="og:description" content="התנועה לאיכות השלטון ביקשה להורות לנתניהו להתפטר מתפקידיו כראש הממשלה ומשאר המשרדים שהוא מכהן בהם כשר. בג&quot;ץ קבע: &quot;דין העתירה להידחות על הסף מחמת אי-מיצוי הליכים&quot;"/>
  </head>
  <body>
    <article>
      <h1>בג"ץ דחה את העתירה נגד המשך כהונת נתניהו כראש ממשלה</h1>
      <h2>התנועה לאיכות השלטון ביקשה להורות לנתניהו להתפטר מתפקידיו כראש הממשלה ומשאר המשרדים שהוא מכהן בהם כשר. בג"ץ קבע: "דין העתירה להידחות על הסף מחמת אי-מיצוי הליכים"</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">משה גורלי</a></address>
      <p>בג"ץ דחה היום עתירה של התנועה לאיכות השלטון נגד ראש הממשלה והיועץ המשפטי לממשלה, להורות לנתניהו להתפטר מתפקידיו כראש הממשלה ומשאר המשרדים שהוא מכהן בהם כשר (בריאות, תפוצות, עבודה רווחה ושירותים חברתיים) או להודיע על נבצרותו הזמנית ממילוי תפקידו כראש הממשלה.</p>
      <p>השופטים -  מני מזוז ג'ורג', קרא ויוסף אלרון - דחו את העתירה מהטעם הפרוצדוראלי. כמה ימים לפני הגשת כתב האישום פנתה התנועה לנתניהו ומנדלבליט בדרישה כי "אם וכאשר" יוחלט על הגשת כתב האישום, על נתניהו להתפטר.</p>
      <figure>
        <img src="https://images1.calcalist.co.il/PicServer3/2019/11/22/949265/222_l.jpg"/>
        <figcaption>ראש הממשלה בנימין נתניהו מגיב לכתבי האישום <br/>צילום: איי פי</figcaption>
      </figure>
      <p>לפנייה זו לא התקבלה תשובה. והנה, משפורסמה ההחלטה על הגשת כתב האישום, היה על התנועה, לפי בג"ץ, לפנות בעניין פעם נוספת ולא להסתפק בפנייה המוקדמת לפני שהוחלט על הגשת כתב אישום. לכן, קובע השופט אלרון "דין העתירה להידחות על הסף מחמת אי-מיצוי הליכים".</p>
      <p>העתירה ביקשה להחיל על נתניהו את הלכת דרעי-פנחסי על ראש ממשלת מעבר. כלומר להרחיב את התקדים שבו הורה בג"ץ לפטר שרים כבר בעת הגשת כתב האישום - משר לראש ממשלה. וזאת, למרות שחוק יסוד: הממשלה קובע שראש ממשלה יכול לכהן עד הרשעה סופית בעבירה שיש עמה קלון.</p>
    </article>
  </body>
</html>