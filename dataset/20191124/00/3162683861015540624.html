<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ecotown.com.ua/news/Klimat-zamist-vuhillya-v-Polshchi-vidbulosya-pereformatuvannya-uryadu/"/>
    <meta property="og:site_name" content="Eco Town"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Клімат замість вугілля: в Польщі відбулося переформатування уряду"/>
    <meta property="og:description" content="В новій структурі уряду Польщі, яку було сформовано після жовтневих парламентських виборів, з'явилося нове Міністерство клімату, а Міністерство енергетики було ліквідовано. Вугільна промисловість та інші сфери, що належали до його юрисдикції, перейшли під управління Міністерства держаних активів. Головою Міністерства клімату призначено Міхала Куртику."/>
  </head>
  <body>
    <article>
      <h1>Клімат замість вугілля: в Польщі відбулося переформатування уряду</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>В новій структурі уряду Польщі, яку було сформовано після жовтневих парламентських виборів, з'явилося нове Міністерство клімату, а Міністерство енергетики було ліквідовано. Вугільна промисловість та інші сфери, що належали до його юрисдикції, перейшли під управління Міністерства держаних активів. Головою Міністерства клімату призначено Міхала Куртику.</p>
      <p>"Ми не зможемо уникнути відповідальності, коли йдеться про нашу планету", - сказав глава нового Міністерства клімату Польщі, яке було створене правлячою партією "Закон та справедливість" як частина переформатування уряду після виборів. Новий орган займатиметься <a href="https://notesfrompoland.com/2019/11/18/new-polish-climate-minister-we-cannot-avoid-our-responsibility-to-the-planet/">питаннями протидії змінам клімату</a> та виконуватиме ряд функцій, що раніше належали до відання міністерства охорони довкілля.</p>
      <p>Міхал Куртика в 2018 році був президентом кліматичної <a href="https://ecotown.com.ua/news/Ukrayinski-mista-podilylysya-planamy-perekhodu-do-100-VDE-na-konferentsiyi-OON/">конференції ООН COP24 у Катовіце</a>, на якій опрацьовувалися нові глобальні механізми скорочення викидів парникових газів в рамках Паризької Угоди. В той час він займав в уряді посаду державного секретаря з питань енергетики, а також представляв Польщу в Міжнародному Енергетичному Агентстві.</p>
      <p>В коментарях для ЗМІ після свого призначення на пост міністра Куртика відзначив, що він зосередиться на боротьбі з токсичним смогом, скороченні викидів та впровадженні заходів для покращення якості повітря у польських містах.</p>
      <p>Пан Куртика також заявив, що Міністерство клімату "розширить і поглибить" вже існуючі польські "зелені" економічні програми, такі як "Чисте повітря", що підтримує розвиток електромобільності в містах, та "Моя енергія", що спрямована на співфінансування встановлення побутових сонячних електростанцій на дахах.</p>
      <p>Міністр клімату Польщі був присутній 21 листопада на <a href="https://polandin.com/45434799/global-emobility-forum-takes-place-in-warsaw">Глобальному форумі електромобільності у Варшаві</a>. Там він заявив що готовий "прийняти виклики майбутнього" та працювати заради підвищення рівня життя поляків, які страждають від забрудненого повітря.</p>
      <p>Поряд з призначенням Куртики, ліквідація Міністерства енергетики, яке тривалий час відстоювало інтереси польської вугільної промисловості, свідчить про суттєві політичні та економічні зміни у Польщі. Польща бере курс на скорочення залежності від вугілля, в т.ч. його імпорту з Росії, підвищенні енергетичної безпеки, заходах з енергоефективності та розвитку інноваційних технологій.</p>
    </article>
  </body>
</html>