<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mia-wra-treximo-mporei-na-sas-prosthesei-epta-wres-zwhs"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Μια ώρα τρέξιμο μπορεί να σας προσθέσει επτά ώρες ζωής!"/>
    <meta property="og:description" content="Το τρέξιμο μπορεί να είναι ο πιο αποτελεσματικός τρόπος για να παρατείνει κανείς τη ζωή του, καθώς όσοι τρέχουν, μπορούν να ζήσουν έως τρία παραπάνω χρόνια. Αυτό ισχύει ακόμη κι αν τρέχουν αργά και σποραδικά, αν καπνίζουν, πίνουν ή είναι υπέρβαροι, σύμφωνα με μια νέα αμερικανική επιστημονική μελέτη."/>
  </head>
  <body>
    <article>
      <h1>Μια ώρα τρέξιμο μπορεί να σας προσθέσει επτά ώρες ζωής!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Το τρέξιμο μπορεί να είναι ο πιο αποτελεσματικός τρόπος για να παρατείνει κανείς τη ζωή του, καθώς όσοι τρέχουν, μπορούν να ζήσουν έως τρία παραπάνω χρόνια. Αυτό ισχύει ακόμη κι αν τρέχουν αργά και σποραδικά, αν καπνίζουν, πίνουν ή είναι υπέρβαροι, σύμφωνα με μια νέα αμερικανική επιστημονική μελέτη.</h4>
      <p><b>Μία ώρα τρέξιμο</b> μπορεί να προσθέσει επτά ώρες στη ζωή κάποιου, ενώ ακόμη και <b>πέντε λεπτά</b> καθημερινού τρεξίματος σχετίζονται με αυξημένο <a href="https://runnfun.gr/aprosdokitoi-tropoi-pou-auxanoun-to-prosdokimo-zois/">προσδόκιμο ζωής</a>.</p>
      <p>Οι ερευνητές του Πολιτειακού Πανεπιστημίου της Αϊόβα, που έκαναν τη σχετική δημοσίευση στο καρδιολογικό περιοδικό «Progress in Cardiovascular Diseases», σύμφωνα με τους «Τάιμς της Νέας Υόρκης», αξιολόγησαν (μετα-ανάλυση) όλες τις δημοσιευμένες μελέτες πάνω στο ζήτημα.</p>
      <h3>Ρυθμός σε απόσταση…</h3>
      <p>Διαπιστώθηκε ότι το τρέξιμο, άσχετα με το ρυθμό που γίνεται και την απόσταση που διανύεται, μειώνει τον κίνδυνο πρόωρου θανάτου ενός ανθρώπου κατά 25% έως 40%. Αν κανείς τρέχει δύο ώρες την εβδομάδα, μπορεί να περιμένει μια αύξηση του προσδόκιμου ζωής έως περίπου τρία χρόνια. Στατιστικά, μια ώρα τρεξίματος μεγαλώνει το προσδόκιμο ζωής κατά επτά ώρες, αλλά συνολικά το όφελος αυτό<a href="https://runnfun.gr/ena-dekalepto-kathimerino-treximo-auxanei-to-prosdokimo-zois-kata-tria-xronia/"> έχει μια «οροφή»</a>.</p>
      <p>Ακόμη και αν κανείς τρέχει παραπάνω μέσα στην εβδομάδα, τα οφέλη της μακροζωίας δύσκολα μπορούν να ξεπεράσουν την τριετία.</p>
      <p>Οι βελτιώσεις στο προσδόκιμο ζωής κορυφώνονται με τρέξιμο περίπου τεσσάρων ωρών την εβδομάδα. Παραπάνω τρέξιμο μπορεί να ευχαριστεί κάποιον, αλλά δεν φαίνεται να παρατείνει κι άλλο τη διάρκεια της ζωής του.</p>
      <h3>Βασικός δείκτης μακρόχρονης υγείας</h3>
      <p>Σύμφωνα με τη μελέτη, το περπάτημα, το ποδήλατο και άλλες δραστηριότητες επίσης ωφελούν, αλλά λιγότερο από το τρέξιμο, καθώς μειώνουν τον κίνδυνο πρόωρου θανάτου κατά περίπου 12%. Το τρέξιμο, κατά τους ερευνητές, είναι ιδανικό για να καταπολεμήσει διάφορους καρδιαγγειακούς παράγοντες κινδύνου όπως την υπέρταση και το παραπανίσιο σωματικό λίπος, ιδίως γύρω από τη μέση, ενώ αυξάνει την αεροβική ικανότητα ενός ανθρώπου, που αποτελεί βασικό δείκτη μακρόχρονης υγείας.</p>
      <p>Όσο περισσότερο κάποιος συνδυάζει το τρέξιμο γενικότερα με τον υγεινό τρόπο ζωής (όχι κάπνισμα και πολύ αλκοόλ, υγιεινή διατροφή κ.α.), τόσο περισσότερο ωφελείται σε βάθος χρόνου.</p>
      <p>Πηγή: <a href="https://runnfun.gr/mia-ora-treximo-mporei-na-sas-prosthesei-epta-ores-zois/">Runnfun</a></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>