<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806908/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%B7%D8%B1%D8%AD-%D9%84%D8%BA%D9%88-%D9%BE%DB%8C%DA%AF%D8%B1%D8%AF-%D9%82%D8%A7%D9%86%D9%88%D9%86%DB%8C-%D9%85%D9%88%D8%B1%D8%A7%D9%84%D8%B3-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T00:18:00+00:00"/>
    <meta property="og:title" content="رئیس‌جمهور موقت بولیوی طرح لغو پیگرد قانونی مورالس را رد کرد"/>
    <meta property="og:description" content="رئیس جمهور موقت بولیوی طرح مجلس سنای این کشور برای معاف شدن مورالس از پیگرد قانونی را رد کرد."/>
  </head>
  <body>
    <article>
      <h1>رئیس‌جمهور موقت بولیوی طرح لغو پیگرد قانونی مورالس را رد کرد</h1>
      <h2>رئیس جمهور موقت بولیوی طرح مجلس سنای این کشور برای معاف شدن مورالس از پیگرد قانونی را رد کرد.</h2>
      <address>
        <time datetime="2019-11-24T00:18:00+00:00">24 Nov 2019, 00:18</time>
      </address>
      <p>به گزارش گروه سیاسی <a href="https://snn.ir/">خبرگزاری دانشجو</a>، «جنین آنز» رئیس جمهور موقت بولیوی که پس از استعفای مورالس قدرت را در کشور در دست گرفت، طرح مجلس سنا برای معاف کردن مورالس از پیگرد قانونی را رد کرد.</p>
      <p>به گزارش اسپوتنیک، این طرح پیشتر توسط «جنبش سوسیالیسم»، حزب مورالس مطرح شده بود.</p>
      <p>مقامات دولت موقت بولیوی پیشتر اتهاماتی را علیه مورالس درباره تحریک ناآرامی‌ها و فعالیت‌های تروریستی علیه دولت جدید مطرح کرده‌اند. پس از آن، مجلس سنای بولیوی پیروزی مورالس در انتخابات 20 اکتبر را باطل اعلام کرد.</p>
      <p>بحران‌های سیاسی بولیوی به دنبال انتخابات ریاست‌جمهوری ۲۰ اکتبر (۲۸ مهر) آغاز شد.</p>
      <p>با تشدید اعتراضات خیابانی، اوو مورالس، ابتدا با برگزاری مجدد انتخابات موافقت کرد، اما در ادامه تحت فشار شماری از سران ارتش، مجبور به استعفا و پس از آن به مکزیک پناهنده شد.</p>
      <p>مورالس مجموعه اقداماتی که منجر به خروج اجباری وی از بولیوی شد را کودتا تحت حمایت عوامل خارجی خوانده است. </p>
      <p>کنار رفتن مورالس از قدرت به اعتراضات گسترده حامیان وی منجر شده است. دولت موقت که مورد حمایت آمریکا قرار دارد، با مشت آهنین با این اعتراضات برخورد کرده است. مورالس کشته شدن شماری از هوادارانش در این اعتراضات را «نسل‌کشی بومی‌ها» توسط دولت موقت خوانده است.</p>
    </article>
  </body>
</html>