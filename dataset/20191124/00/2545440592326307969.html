<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/bolivyada-evo-morales-yeni-devlet-baskanligi-secimlerinde-aday-olamayacak/1654392"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Bolivya'da Evo Morales, yeni devlet başkanlığı seçimlerinde aday olamayacak"/>
    <meta property="og:description" content="Bolivya'da muhaliflerin ve ordunun baskısıyla devlet başkanlığından istifa eden Evo Morales, geçici devlet başkanlığı görevine getirilen Jeanine Anez'in imzaladığı yasa tasarısıyla seçimlerde aday olamayacak."/>
  </head>
  <body>
    <article>
      <h1>Bolivya'da Evo Morales, yeni devlet başkanlığı seçimlerinde aday olamayacak</h1>
      <h2>Bolivya'da muhaliflerin ve ordunun baskısıyla devlet başkanlığından istifa eden Evo Morales, geçici devlet başkanlığı görevine getirilen Jeanine Anez'in imzaladığı yasa tasarısıyla seçimlerde aday olamayacak.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Muhammed Emin Canik  </a></address>
      <h4>Buenos Aires</h4>
      <p><b>Bolivya</b>'da muhaliflerin ve ordunun baskısıyla devlet başkanlığından istifa eden <b>Evo Morales</b>'in yerine geçici devlet başkanlığı görevine getirilen Jeanine Anez, ülkede yeni devlet başkanlığı seçimlerinin düzenlenmesini kapsayan yasa tasarısını imzaladı.</p>
      <p>Bolivya Çokuluslu Yasama Meclisince (ALP) onaylanan ve Morales'in seçimlerde aday olmasını engelleyen yasa tasarısı, <b>geçici Devlet Başkanı Anez</b> tarafından imzalanarak yasalaştı.</p>
      <p>Yeni yasaya göre, ALP, 20 günde ülkede seçimleri düzenlemekle sorumlu Yüksek Seçim Mahkemesi (TSE) üyelerini seçecek ve seçilen üyeler göreve başlamasının ardından 2 gün içinde yeni seçim takvimini oluşturacak.</p>
      <p>Seçilen TSE üyelerinin devlet başkanlığı seçimlerini 120 günde düzenlemesi gerekiyor.</p>
      <p>Anez'in imzaladığı yasada, iki dönem devlet başkanlığı yürüten bir kişinin tekrar seçime katılmasını engelleyen maddenin yer alması nedeniyle Morales, seçimlerde aday olamayacak.</p>
      <p>Morales, 20 Ekim'deki seçimlerde tekrar aday olabilmek için gerekli anayasa değişikliğini öngören 2016 referandumundan "hayır" oyu çıkmasına rağmen, Anayasa Mahkemesinin "yeniden seçilmenin politik hak" olduğuna hükmetmesiyle seçimlere katılmıştı.</p>
      <h3>Bolivya'daki kriz</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet, seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Morales'in tekrar seçim yapılacağı duyurusunun ardından, Morales'in katılmadığı bir seçim düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>ALP'nin üst kanadı Senatörler Meclisinin Başkan Yardımcısı Jeanine Anez, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <related>
        <a href="https://www.aa.com.tr/tr/dunya/bolivyada-evo-morales-yeni-devlet-baskanligi-secimlerinde-aday-olamayacak/1654392"/>
        <a href="https://www.aa.com.tr/tr/dunya/bolivyada-yeni-devlet-baskanligi-secimini-kapsayan-duzenleme-onaylandi/1653849"/>
        <a href="https://www.aa.com.tr/tr/dunya/bolivyada-morales-hakkinda-ayaklanma-cikarmak-suclamasiyla-sorusturma/1653293"/>
        <a href="https://www.aa.com.tr/tr/dunya/bolivyada-cenazeleriyle-yurumek-isteyen-protestoculara-mudahale/1652454"/>
        <a href="https://www.aa.com.tr/tr/dunya/bolivyada-moralesin-partisi-yeni-adaylarla-secime-katilacak/1652307"/>
        <a href="https://www.aa.com.tr/tr/dunya/bolivyada-secim-yasa-tasarisi-mecliste/1651391"/>
      </related>
    </article>
  </body>
</html>