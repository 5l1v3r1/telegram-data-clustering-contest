<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939383/%DA%A9%D9%84%DA%A9%D8%B3%DB%8C%D9%88%D9%86-%DA%AF%D9%84%D9%87%D8%A7%DB%8C-%D8%AE%D9%88%D8%B1%D8%AF%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B2-%D8%B2%D9%85%DB%8C%D9%86-%D9%88-%D9%87%D9%88%D8%A7-%D9%88-%D8%B2%D8%A7%D9%88%DB%8C%D9%87-%D8%A8%D8%B3%D8%AA%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="کلکسیون گلهای خورده پرسپولیس؛ از زمین و هوا و زاویه بسته!"/>
    <meta property="og:description" content="سرخ‌پوشان پایتخت در لیگ شانزدهم با برانکو، نصف این فصل گل خورده بودند، اما نقطه امیدوارکننده برای سرخ‌پوشان تهران شاید این باشد که آن‌ها در لیگ پانزدهم هم که با برانکو قهرمانی را با تفاضل گل از دست دادند، در هفته یازدهم ۱۵ گل دریافت کرده بودند"/>
  </head>
  <body>
    <article>
      <h1>کلکسیون گلهای خورده پرسپولیس؛ از زمین و هوا و زاویه بسته!</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>سرخ‌پوشان پایتخت در لیگ شانزدهم با برانکو، نصف این فصل گل خورده بودند، اما نقطه امیدوارکننده برای سرخ‌پوشان تهران شاید این باشد که آن‌ها در لیگ پانزدهم هم که با برانکو قهرمانی را با تفاضل گل از دست دادند، در هفته یازدهم ۱۵ گل دریافت کرده بودند</i>
      </p>
      <p>پرسپولیس که با برانکو ایوانکوویچ عادت کرده بود خیلی کم گل بخورد در فصل جاری با کالدرون در هفته یازدهم، ۶ گل دریافت کرده است.</p>
      <p>به گزارش تابناک ورزشی، پرسپولیسی‌ها در فصل جاری به طور میانگین تقریبا در هر ۲ بازی یک گل دریافت کرده‌اند در حالی که این آمار در این مقطع از فصل پیش، هر ۳ بازی یک گل بود. هر چند از همین آمار هم مشخص است که مشکل اصلی قرمزها گل نزدن است اما نحوه دریافت گلهای این فصل عجیب است.</p>
      <p>
        <b>لیگ هفدهم، ضعف دفاع در سایه قدرت خط حمله</b>
      </p>
      <p>پرسپولیس با برانکو ایوانکوویچ در لیگ هفدهم دقیقا به میزان همین فصل گل خورده بود با این تفاوت که دو برابر این فصل، گل زده بود. این یعنی پرسپولیس کالدرون هم در دفاع مشکل دارد و هم در حمله. سرخ‌پوشان پایتخت در لیگ شانزدهم با برانکو، نصف این فصل گل خورده بودند، اما نقطه امیدوارکننده برای سرخ‌پوشان تهران شاید این باشد که آن‌ها در لیگ پانزدهم هم که با برانکو قهرمانی را با تفاضل گل از دست دادند، در هفته یازدهم ۱۵ گل دریافت کرده بودند یعنی بیش از دو برابر این فصل.</p>
      <p>
        <b>بحران لیگ چهاردهم</b>
      </p>
      <p>در لیگ چهاردهم اوضاع سرخ‌پوشان پایتخت اصلا تعریفی نداشت، آن‌ها تا هفته هفتم علی دایی را روی نیمکت خود می‌دیدند و پس از آن هم حمید درخشان جایگزین او شد. پرسپولیس در آن فصل در هفته یازدهم، ۱۳ گل دریافت کرده بودند یعنی بیش از دو برابر این فصل. همین تیم در لیگ سیزدهم با دایی در پایان هفته یازدهم ۵ گل دریافت کرده بود.</p>
      <p>
        <b>ژوزه بدتر از کالدرون</b>
      </p>
      <p>در لیگ دوازدهم پرسپولیس در نیم‌فصل اول با مانوئل ژوزه پرتغالی خوب نبود و آن‌ها دو برابر لیگ سیزدهم گل خورده بودند یعنی ۱۰ گل. آماری که نشان می‌دهد اوضاع پرسپولیس در فصل جاری با کادرون خیلی هم بد نیست. موضوع اینجاست که فارغ از مقایسه پرسپولیس کالدرون با چند فصل اخیر، سرخ‌پوشان پایتخت در لیگ نوزدهم گل‌های بدی دریافت می‌کنند و در این فصل خیلی زود هم دروازه خود را باز شده دیدند.</p>
      <p>
        <b>پرسپولیس هر نوع گلی را دریافت کرده</b>
      </p>
      <p>سرخ‌پوشان تهران اولین گل این فصل خود را در دومین دیدار لیگ نوزدهم مقابل تراکتور دریافت کردند. در آن دیدار احسان حاج صفی با یک شوت محکم و سرکش دروازه علیرضا بیرانوند را فرو ریخت تا او در دومین دیدار فصل، در کلین شیت ناموفق باشد. سرخ‌پوشان تهران گل دوم فصل خود را هم روی شوت دریافت کردند. این‌بار کی‌روش استنلی بود که با یک ضربه زیبا دروازه علیرضا بیرانوند را فروریخت. این پایان کار نبود و در ادامه شاگردان کالدرون باز هم دروازه خود را باز شده دیدند، اما این بار بدتر، با گلی از زاویه بسته که توسط محبی وارد دروازه پرسپولیس شد.</p>
      <figure>
        <img src="https://www.mizanonline.com/files/fa/news/1398/9/2/2355938_955.jpg"/>
      </figure>
      <p>
        <b>این بار گل خوردن با ضربه سر</b>
      </p>
      <p>پرسپولیس مقابل شهرخودرو سنت‌شکنی کردند و این بار از روی ضربه سری که از نقطه کرنر ارسال شد، دروازه خود را باز شده دیدند. سرخ‌پوشان تهران که در این فصل از روی شوت و ضربه سر و کرنر گل خورده بودند، این‌بار مقابل پیکان روی ضربه ایستگاهی گل خوردند تا از همه روش‌های ممکن در لیگ نوزدهم گل دریافت کرده باشند.</p>
      <p>
        <b>فاجعه زاویه بسته</b>
      </p>
      <p>آخرین گلی که شاگردان گابریل کالدرون دریافت کردند، اما ترکیبی از گل‌هایی بود که پیش از این دریافت کرده بودند. پرسپولیس مقابل شهر خودرو از روی نقطه کرنر گل خورده بود و مقابل سپاهان هم از زاویه بسته. این‌بار سرخ‌پوشان تهران مقابل نفت مسجدسلیمان از روی یک ارسال از نقطه کرنر با ضربه سر از زاویه بسته گل خوردند تا فستیوال اشتباهات بیرانوند در فصل جاری کامل شود.</p>
    </article>
  </body>
</html>