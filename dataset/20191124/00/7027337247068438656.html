<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699913/%D8%B1%D8%A6%DB%8C%D8%B3-%D9%85%D8%B1%DA%A9%D8%B2-%D9%85%D9%84%DB%8C-%D9%81%D8%B1%D8%B4-%D9%81%D8%B1%D8%B4-%D8%AF%D8%B3%D8%AA%D8%A8%D8%A7%D9%81-%D8%AF%D8%B1-%D8%AF%D8%B1%D9%85%D8%A7%D9%86-%D8%A8%DB%8C%D9%85%D8%A7%D8%B1%DB%8C-%D9%87%D8%A7%DB%8C-%D8%B1%D9%88%D8%AD%DB%8C-%D9%88-%D8%B1%D9%88%D8%A7%D9%86%DB%8C-%D8%AA%D8%A7%D8%AB%DB%8C%D8%B1-%D8%AF%D8%A7%D8%B1%D8%AF-%D9%85%D9%87%D9%84%D8%AA-%D8%A8%D8%A7%D8%B2%DA%AF%D8%B4%D8%AA-%D8%A7%D8%B1%D8%B2-%D8%B5%D8%A7%D8%AF%D8%B1%D8%A7%D8%AA%DB%8C-%D9%81%D8%B1%D8%B4-%D8%A8%D9%87-12-%D9%85%D8%A7%D9%87-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رئیس مرکز ملی فرش: فرش دستباف در درمان بیماری های روحی و روانی تاثیر دارد / مهلت بازگشت ارز صادراتی فرش به 12 ماه افزایش یافت"/>
    <meta property="og:description" content="ارائه آخرین یافته های علمی در زمینه تاثیر فرش دستباف بر سلامت جسم و روان با همکاری این دانشگاه در دستور کار است و به همین دلیل ما قصد تجاری سازی این امر را در موضوع فرش دستباف داریم. فرش می تواند دستباف تاثیر بسزایی در درمان بیماری های روانی و روحی داشته باشد."/>
  </head>
  <body>
    <article>
      <h1>رئیس مرکز ملی فرش: فرش دستباف در درمان بیماری های روحی و روانی تاثیر دارد / مهلت بازگشت ارز صادراتی فرش به 12 ماه افزایش یافت</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>ارائه آخرین یافته های علمی در زمینه تاثیر فرش دستباف بر سلامت جسم و روان با همکاری این دانشگاه در دستور کار است و به همین دلیل ما قصد تجاری سازی این امر را در موضوع فرش دستباف داریم. فرش می تواند دستباف تاثیر بسزایی در درمان بیماری های روانی و روحی داشته باشد.</b>
      </p>
      <p>رئیس ملی مرکز فرش ایران با اشاره به اینکه در سال رونق تولید، فرش ایرانی به عنوان ایرانی ترین کالای ایرانی باید فعال باشد، از امضا تفاهم نامه مشترک با اتاق بازرگانی ایران و چین در راستای افزایش صادرات فرش به کشور چین خبر داد.</p>
      <p>به گزارش عصر ایران، فرشته دست پاک، در نشست خبری خود که صبح امروز که در وزارت صمت برگزار شد،با اشاره به اینکه 80 درصد از تولیدات فرش ایرانی در حوزه صادرات است، گفت: 20 درصد بافته های دستی به تولید داخل کشور می رسد و ما درصدد هستیم که مردم در تجهیزات و تزیینات منازل خود که سلامت جسمی آنها را نیز در پی دارد، از فرش دستباف استفاده کنند.</p>
      <figure>
        <img src="https://cdn.asriran.com/files/fa/news/1398/9/3/1040111_944.jpg"/>
      </figure>
      <p>وی از همکاری دانشگاه شهید بهشتی با مرکز ملی فرش دستباف خبر داد و گفت: ارائه آخرین یافته های علمی در زمینه تاثیر فرش دستباف بر سلامت جسم و روان با همکاری این دانشگاه در دستور کار است و به همین دلیل ما قصد تجاری سازی این امر را در موضوع فرش دستباف داریم. فرش می تواند دستباف تاثیر بسزایی در درمان بیماری های روانی و روحی داشته باشد.</p>
      <p>رئیس مرکز ملی فرش به مغفول ماندن قصه های فرش و فرش دستباف اشاره کرد و گفت: ما نتوانستیم از این ظرفیت در تجاری سازی و افزایش فروش استفاده کنیم. </p>
      <p>دستپاک در ادامه صحبت های خود در اهمیت فرش ایرانی گفت: فرش کالایی مردمی است که دولت ها کمترین نقش را در ترویج و توسعه آن داشته اند، اما دومین کالایی که بعد از نفت تحریم شد، فرش بود.</p>
      <p>وی با اشاره به حضور تشکل ها و اتحادیه های فعال در کشور از دایر شدن تشکل ها و سمن های مردم نهاد بین المللی خبرداد تا بسیاری از مشکلات و دغدغه فعالان فرش از طریق این تشکل ها در سطح بین المللی بررسی و مرتفع گردد.</p>
      <p>دستپاک به ثبت 29 منطقه درWIFO (سازمان جهانی مالکیت فکری/ وابسته به سازمان ملل متحد) اشاره کرد و گفت: به زودی 22 منطقه نیز به ثبت جهانی یونسکو خواهد رسید.</p>
      <p>رئیس مرکز ملی فرش به افزایش پیمان سپاری ارزی فرش اشاره کرد و گفت: با دستور بانک مرکزی پیمان سپاری ارزی فرش دستباف از 7 ماه به یکسال افزایش یافت.</p>
      <p>وی با اشاره به اینکه تعهدات ارزی یکی از مشکلات صادرکنندگان است خاطر نشان کرد: از آنجا که سال گذشته صادرات فرش با مشکل مواجه بود، زمان بازگشت ارز حاصل از صادرات به 7 ماه افزایش یافت و به تازگی به دستور وزیر صنعت، معدن و تجارت به این بازه زمانی 5 ماه اضافه شد و مدت زمان بازگشت ارز حاصل از صادرات فرش از 7 ماه به 12 ماه افزایش یافت.</p>
      <p>وی با اشاره به فعال بودن 2 میلیون نفر در صنعت فرش به بیمه قالیبافان اشاره کرد و گفت: در اواخر سال گذشته با هماهنگی هایی که با کمیسیون تلفیق، صنایع و اقتصاد مجلس صورت گرفت، بیش از سه برابر سال 97 بودجه برای موضوع بیمه تامین اجتماعی قالیبافان اختصاص داده شد.</p>
      <p>ولی درسال 98 به دلیل کمبود بودجه این مساله هنوز محقق نشده است ولی در مکاتبه با وزیر رفاه و تامین اجتماعی ودر تفاهم نامه با این مرکز قالی بافان می توانند از بیمه روستایی و عشایری استفاد کنند</p>
      <p>وی گفت: برای بیمه درمانی مکانیسم های دیگری نیز همچون بیمه سلامت ارایه شده است.</p>
      <p>رئیس مرکز ملی فرش با اشاره به برگزاری نمایشگاه واردات چین از حضور 20 غرفه از فرش دستباف ایران در این نمایشگاه اشاره کرد و گفت: در تفاهم نامه مشترک اتاق بازرگانی ایران و چین و همچنین برگزاری میز مشترک می خواهیم صادرات فرش ایرانی به چین را افزایش دهیم.</p>
      <p>رئیس اتاق بازرگانی ایران و چین: صادرات  200 میلیون دلاری فرش به چین</p>
      <p>در ادامه این نشست خبری، محمد رضا حریری رئیس اتاق بازرگانی ایران و چین با اشاره به اینکه از سال 2006 صادرات به چین در افق نگاه ما بود ، گفت: از سال 2010 توانستیم به بازار چین وارد شویم.</p>
      <p>او در ادامه با اشاره به به اینکه سیاستگذار دولتی همیشه باید با بخش خصوصی همراه شود، گفت: در همه جای دنیا، ایران را با فرش ایرانی می شناسند و فرش از معدود کالاهایی است که برند جهانی آن به نام ایران است.</p>
      <p>حریری با اشاره به اینکه سلیقه و فرهنگ چینی ها با بازارهای آمریکایی که پیش از این ما وارد آنها شده ایم فرق دارد گفت: با کمک همه سیاستگذاران و فعالان می خواهیم که در بازار چین حضور موثر تری داشته باشیم.</p>
      <p>او از صادرات 200 میلیون دلاری کشور در حوزه فرش خبرداد و گفت: با برنامه ریزی می توان به 2 برابر این رقم برای صادرات فرش فقط در بازار چین رسید.</p>
    </article>
  </body>
</html>