<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939442/%D8%A7%D8%AE%D8%AA%D9%84%D8%A7%D9%84%D8%A7%D8%AA-%D9%BE%D8%B1%D8%A7%DA%A9%D9%86%D8%AF%D9%87-%D8%AF%D8%B1-%D9%88%D8%A7%D8%B1%DB%8C%D8%B2-%DB%8C%D8%A7%D8%B1%D8%A7%D9%86%D9%87-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="اختلالات پراکنده در واریز یارانه بنزینی"/>
    <meta property="og:description" content="یکی از شهروندان تهرانی اعلام کرد که برای خانوار ۲ نفره‌اش یارانه بنزینی ۵ نفره واریز شده است."/>
  </head>
  <body>
    <article>
      <h1>اختلالات پراکنده در واریز یارانه بنزینی</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>یکی از شهروندان تهرانی اعلام کرد که برای خانوار ۲ نفره‌اش یارانه بنزینی ۵ نفره واریز شده است.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095165_890.jpg"/>
      </figure>
      <p>یکی از شهروندان تهرانی اعلام کرد که برای خانوار ۲ نفره‌اش یارانه بنزینی ۵ نفره واریز شده است.</p>
      <p>به گزارش «تابناک» به نقل از فارس، وی گفته است که طبق پیامک واریزی که به حسابش صورت گرفته یارانه ۵ نفره یعنی ۲۰۵ هزار تومان دریافت کرده است در حالی که عائله‌اش ۲ نفره محسوب می‌شود.</p>
      <p>این فرد عنوان کرد: که سه فرزند دارد که سال‌هاست ازدواج کرده‌اند و خودشان یارانه نقدی جداگانه دریافت می‌کنند و در حال حاضر ۲ نفر هستند، اما یارانه بنزینی بیشتر از خانوار خود را دریافت کرده است.</p>
      <p>وی می‌گوید برای یکی از همکارنش نیز که خانوار سه نفر دارد یارانه بنزینی ۵ نفره واریز شده است.</p>
      <figure>
        <img src="https://cdn.tabnak.ir/files/fa/news/1398/9/3/1095166_442.jpeg"/>
      </figure>
      <p>در صورت صحت چنین موضوع مسئولان باید پاسخ دهند علت این مشکل و اختلال کجاست. آیا سامانه‌ها و اطلاعات شهروندان به درستی صحت سنجی شده است؟</p>
      <p>رضا یکی از مخاطبان خبرگزاری فارس در پیامی عنوان کرده است: «همینقدر بگم که مادر بزرگ من تحت پوشش کمیته امداد هستن و براشون واریز نشده، ایشون خط موبایل هم به نام خودشون ندارن که توسط این سامانه ثبت نام بشن، الان دقیقا باید چیکار کنن؟»</p>
      <p>فرد دیگری به نام محسن سپاهان در نظری ذیل اخبار یارانه بنزینی گفته است: «در ارگان ما نیرو‌های رسمی همه دریافت کردن، ولی ما نیرو‌های قراردادی و شرکتی هیچکدام دریافت نکردیم. جالبه همینجوری هم حقوق و مزایای ما یک سوم رسمی هاست.»</p>
      <p>به گزارش فارس هرچند این اظهارات و نظرات افراد نمی‌تواند مبنای منطقی و واقعی از عملکرد اجرای طرح معیشت و حذف سه دهک بالای درآمدی باشد، اما نیاز است که مسئولان نسبت به این موضوع شفاف سازی کنند.</p>
    </article>
  </body>
</html>