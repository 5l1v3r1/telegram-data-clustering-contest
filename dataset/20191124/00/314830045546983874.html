<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939494/%D9%85%D8%AD%D8%AF%D9%88%D8%AF%DB%8C%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%81%DB%8C%DA%A9%DB%8C-%D8%B1%D9%88%D8%B2-%D8%AF%D9%88%D8%B4%D9%86%D8%A8%D9%87-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="محدودیت‌های ترافیکی روز دوشنبه پایتخت"/>
    <meta property="og:description" content="رئیس پلیس راهور تهران بزرگ اعلام کرد: با توجه به برگزاری اجتماع مردمی در میدان انقلاب اسلامی محدودیت‌های ترافیکی در مسیر‌های منتهی به برگزاری این مراسم اعمال می‌شود."/>
  </head>
  <body>
    <article>
      <h1>محدودیت‌های ترافیکی روز دوشنبه پایتخت</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>رئیس پلیس راهور تهران بزرگ اعلام کرد: با توجه به برگزاری اجتماع مردمی در میدان انقلاب اسلامی محدودیت‌های ترافیکی در مسیر‌های منتهی به برگزاری این مراسم اعمال می‌شود.</i>
      </p>
      <p>به گزارش تابناک به نقل از ایرنا،سردار محمد رضا مهماندار گفت: از ظهر فردا (دوشنبه) محدودیت توقف در خیابان آزادی- انقلاب حدفاصل میدان فردوسی تا توحید و همچنین خیابان کارگر از میدان حر تا کارگر شمالی و جنوبی بلوار کشاورز خواهیم داشت.<br/><br/>وی افزود: محدودیت تردد خودرو‌ها نیز در مسیر‌های شمالی بلوار کشاورز از میدان ولیعصر (عج) تا خیابان کارگر و همچنین مسیر شرقی کریمخان تا قرنی و همچنین شرق میدان فردوسی و غرب تقاطع توحید و آزادی اجرا خواهد شد.<br/><br/>رئیس پلیس پایتخت با بیان اینکه تلاش می‌کنیم خیابان جمهوری روز دوشنبه بسته نشود تاکید کرد: با توجه به تعداد جمعیت شاید در مسیر‌های اطراف میدان انقلاب به ویژه خیابان جمهوری محدویت‌هایی اعمال کنیم.<br/><br/>وی همچنین از پاکسازی خیابان‌های منتهی به مسیر‌های راهپیمایی از ساعات بامداد امشب خبر داد و گفت: خودرو‌هایی که در مسیر‌های یادشده پارک شده باشند به خیابان طالقانی حدفاصل حافظ تا مفتح منتقل می‌شوند.<br/><br/>سردار مهماندار از تعیین مسیر‌هایی برای توقف اتوبوس‌های شرکت واحد شهرداری تهران خبر داد و گفت: حد فاصل کارگر تا میدان ولیعصر (عج)، ضلع جنوبی خیابان جمهوری، جنوب به شمال توحید از تقاطع توحید- آزادی تا چمران- فاطمی، جنوب به شمال خیابان جمالزاده بعد از آزادی، خیابان دانشگاه از جمهوری تا انقلاب و همچنین خیابان ابوریحان از انقلاب تا خیابان ۱۲ فروردین و خیابان شهید قرنی از میدان فردوسی تا طالقانی برای توقف اتوبوس‌های شرکت واحد تعیین شده است.<br/><br/>به گفته وی، مسیر جایگزین تردد اتوبوس‌های آزادی و انقلاب، مسیر‌های میدان فردوسی، خیابان جمهوری، میدان جمهوری، تقاطع توحید- آزادی و بالعکس در نظر گرفته شده است.<br/><br/>رییس پلیس پایتخت خاطرنشان کرد: در ضلع شمال، خیابان کارگر از انقلاب تا بلوار کشاورز، در ضلع جنوب کلیه مسیر‌های جنوبی خیابان انقلاب حد فاصل خیابان ولیعصر تا میدان فردوسی و پارکینگ‌های حافظ و علاءالدین در ضلع شرق در خیابان ولیعصر حد فاصل خیابان انقلاب تا میدان ولیعصر و در غرب در خیابان نصرت حد فاصل جمالزاده تا خیابان کارگر و پارکینگ کاوه در خیابان آزادی تقاطع کاوه برای توقف موتورسیکلت‌ها در نظر گرفته شده است.<br/><br/>اجتماع بزرگ مردم تهران برای محکومیت اقدام آشوبگران با عنوان «حمایت از ولایت»، ساعت ۱۴:۳۰ فردا (دوشنبه) در میدان انقلاب اسلامی برگزار می‌شود.</p>
    </article>
  </body>
</html>