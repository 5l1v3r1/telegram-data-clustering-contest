<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/parathyro-staikoyra-gia-epipleon-epidoma-thermanshs-oa-diathrhthei-h-13h-syntaxh"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="«Παράθυρο» Σταϊκούρα για «επιπλέον» επίδομα θέρμανσης - Θα διατηρηθεί η 13η σύνταξη"/>
    <meta property="og:description" content="Αυτήν την εβδομάδα θα ληφθεί η απόφαση για τη διανομή του μερίσματος από το υπερπλεόνασμα (το ύψος του θα προκύψει αφού από το ποσό των 436 εκατ. ευρώ αφαιρεθεί ένα κονδύλι για αποθεματικό και 150- 200 εκατ. ευρώ για τις ΥΚΩ της ΔΕΗ). Σύμφωνα με τα κυβερνητικά σχέδια, η διανομή θα αφορά σε «συγκεκριμένες ευαίσθητες κοινωνικές ομάδες» και θα είναι άπαξ και όχι μόνιμου χαρακτήρα μέτρο."/>
  </head>
  <body>
    <article>
      <h1>«Παράθυρο» Σταϊκούρα για «επιπλέον» επίδομα θέρμανσης - Θα διατηρηθεί η 13η σύνταξη</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Αυτήν την εβδομάδα θα ληφθεί η απόφαση για τη διανομή του μερίσματος από το υπερπλεόνασμα (το ύψος του θα προκύψει αφού από το ποσό των 436 εκατ. ευρώ αφαιρεθεί ένα κονδύλι για αποθεματικό και 150- 200 εκατ. ευρώ για τις ΥΚΩ της ΔΕΗ). Σύμφωνα με τα κυβερνητικά σχέδια, η διανομή θα αφορά σε «συγκεκριμένες ευαίσθητες κοινωνικές ομάδες» και θα είναι άπαξ και όχι μόνιμου χαρακτήρα μέτρο.</h4>
      <p>Αυτό ανέφερε ο υπουργός Οικονομικών Χρήστος Σταϊκούρας, μιλώντας στην εκπομπή «Τώρα ό,τι συμβαίνει» στον τηλεοπτικό σταθμό OPEN. Παράλληλα, ο υπουργός άφησε ανοικτό το ενδεχόμενο να διατεθεί τον Ιανουάριο ένα επιπλέον ποσό για το επίδομα θέρμανσης. «Η καταληκτική ημερομηνία είναι στο τέλος του έτους, αλλά θα δούμε τον Ιανουάριο πώς θα είναι η κατάσταση των νοικοκυριών και θα επαναξιολογήσουμε», δήλωσε χαρακτηριστικά.</p>
      <p>Ο κ. Σταϊκούρας ανέφερε ότι στο φορολογικό νομοσχέδιο, που κατατίθεται αυτήν την εβδομάδα στη Βουλή, θα υπάρχουν και πρόσθετες διατάξεις για τις παροχές σε είδος (αυτοκίνητα, κάρτες απεριορίστων διαδρομών, δικαιώματα προείσπραξης μετοχών), για το 30% των δαπανών με ηλεκτρονικές συναλλαγές (π.χ. πληρωμή διατροφής), για εκπτώσεις στις δωρεές ιδρυμάτων προς το Δημόσιο, για την απαλλαγή από την εισφορά αλληλεγγύης για όλους τους ΑμεΑ με αναπηρία άνω του 80%, για τη μείωση του φόρου στο 10% και για το μητρώο οργανώσεων παραγωγών και ομάδων (εκτός από τους αγροτικούς συνεταιρισμούς), για τη διαγραφή των οφειλών έως 10 ευρώ προς την εφορία (αφορά σε περίπου 536.000 φορολογούμενους), καθώς και για τα ηλεκτρονικά βιβλία και την ηλεκτρονική τιμολόγηση. Ενώ, ερωτηθείς εάν στη φορολοταρία που διενεργεί η ΑΑΔΕ θα κληρώνονται και σπίτια, είπε πως «η φορολοταρία έτσι όπως γίνεται σήμερα δεν αποδίδει τα προσδοκώμενα. Θα αλλάξουμε τον σχεδιασμό».</p>
      <p>Ο υπουργός Οικονομικών δήλωσε παράλληλα, ότι «η 13η σύνταξη θα διατηρηθεί. Τα 800 εκατ. ευρώ που δόθηκαν από τον ΣΥΡΙΖΑ θα παραμείνουν». Ενώ σε ερώτηση τι θα πράξει εάν το ΣτΕ κρίνει τελεσίδικα υπέρ των συνταξιούχων για τα αναδρομικά, απάντησε ότι «θα τα πληρώσουμε, λαμβάνοντας υπόψη τους δημοσιονομικούς περιορισμούς και τις δημοσιονομικές προτεραιότητες. Η κατεύθυνση μείωσης των φόρων σε νοικοκυριά και επιχειρήσεις δεν θα αλλάξει».</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>