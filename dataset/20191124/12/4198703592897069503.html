<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/women-women_news/Article-d91081a07dd8e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T12:11:00+00:00"/>
    <meta property="og:title" content="&quot;תשחררו אותי, אתם הורסים לי את החיים&quot;"/>
    <meta property="og:description" content="הודיה מונסנגו, הישראלית שעצורה בפרו לאחר שנתפסה בשדה התעופה בלימה בחשד לניסיון הברחת סמים לישראל, עברה אבחון פסיכיאטרי בניסיון להשתחרר מהמעצר ולשוב לישראל. נגד שותפתה למעשה, סמדר זוהר, יוגש ככל הנראה כתב אישום"/>
  </head>
  <body>
    <article>
      <h1>"תשחררו אותי, אתם הורסים לי את החיים"</h1>
      <h2>הודיה מונסנגו, הישראלית שעצורה בפרו לאחר שנתפסה בשדה התעופה בלימה בחשד לניסיון הברחת סמים לישראל, עברה אבחון פסיכיאטרי בניסיון להשתחרר מהמעצר ולשוב לישראל. נגד שותפתה למעשה, סמדר זוהר, יוגש ככל הנראה כתב אישום חמור. מפרטי חקירתן שהגיעו לידי mako עולה כי השתיים היו על פי החשד חלק מתכנית סדורה להברחת סמים: "מישהו הביא לנו שתי מזוודות חדשות, הוא מסר אותן לסמדי"</h2>
      <address><time datetime="2019-11-24T12:11:00+00:00">24 Nov 2019, 12:11</time> by <a rel="author">שמעון איפרגן</a></address>
      <p>סמדר זוהר (27) והודיה מונסנגו (24), <a href="https://www.mako.co.il/news-channel2/Channel-2-Newscast-q3_2019/Article-4d824aeb6a3fc61027.htm?Partner=interlink">הישראליות שנתפסו לפני כארבעה חודשים עם 28 ק"ג קוקאין בשדה התעופה בפרו</a>, ממתינות בכלא סנטה מוניקה בלימה לפתיחת משפטן בחודש הבא.</p>
      <p>בשבועות האחרונים מתנהלים מגעים בין עו"ד של מוסונגו לתביעה, בניסיון לשחרר אותה בערבות כספית למעצר בית עד לסיום המשפט. הסכום המדובר נע סביב 150 אלף דולר ובמידה והצדדים יגיעו להסכמות יצטרך בית המשפט לאשר את השחרור.</p>
      <p>אך אם בתחילה נראה היה כי קיים סיכוי ממשי שמונסנגו תצליח לשוב לארץ עקב אי מעורבותה לכאורה בפרשה, מפרטי חקירתן של השתיים שהגיעו לידי mako, עולה כי הן היו חלק מתכנית סדורה להבריח סמים לישראל.</p>
      <p>באחרונה מוסונגו עברה אבחון פסיכיאטרי על סמך המסמכים הרפואיים שהועברו לתובע בתיק מישראל בנוגע למצבה ועל כך שנוצלה ואין קשר לסמים ולא ידע על עצם הכוונה להבריח קוקאין. ייתכן ובמידה והיא תועמד לדין העונש נגדה יהיה קל ביותר. במידה ויוכח שהיא סובלת מבעיות פסיכיאטריות היא תשוחרר.</p>
      <p>מהחקירה עולה כי סוחר סמים פרואני הוא זה שעדכן את שוטרי היחידה המיוחדת בפרו כמה שעות לפני שהשתיים היו אמורות להמריא למדריד ומשם לישראל. במשטרת פרו עקבו אחריהן והחליטו שלא לעצור אותן בבית המלון אלא לאפשר להן להגיע עם הסמים והמזוודות לשדה התעופה, ואז לבצע את המעצר מאחר והעונש של תפיסת סמים בשדה התעופה הוא חמור יותר מאשר תפיסה הסם ברחוב או בבית המלון.</p>
      <p>מחקירתן בפרו עולה עוד כי זוהר הגיעה למדינה שלוש פעמים בשנתיים האחרונות כאשר באחד המקרים היא נכנסה לפרו עם אזרח ישראלי מדרום הארץ באותה הטיסה, ויצאו מהטרמינל בהפרש של כמה דקות כדי שלא יזהו שהם הגיעו יחד. בטיסה חזרה לישראל הם ישבו במושבים צמודים.</p>
      <p>בנוסף, מתברר כי כמה שבועות לפני כן, זוהר הזמינה על פי החשד מזוודות חדשות באתר אינטרנט אותן קיבלה בלימה במטרה להחליף את המזוודות שעמן באה כדי להסתיר בתוכן את הקוקאין ולא לעורר חשד. מוסונגו טענה בחקירתה כי אין לה קשר לקוקאין. "אמרו לי שנוסעים למדריד, לא יודעת איך בכלל הגעתי לפרו. לא ידעתי שיש סמים במזוודה. אני לא עבריינית, אני לא קשורה לכל הסיפור הזה. תשחררו אותי בבקשה. יש פה טעות גדולה. אתם סתם הורסים לי את החיים. אני באתי עם סמדי לשמור על הילדים. לעשות בייביסיטר".</p>
      <p>כשהתבקשה על ידי החוקרים לתת שמות שייתכן והייתה עמם בקשר ומימנו את הברחת הקוקאין, היא השיבה בנחרצות: "לא מכירה אותם, לא מכירה אף אחד, רק את סמדי. היא אמרה לי שהיא נוסעת לטיול ורוצה שאשמור על הילדים. אני לא יודעת מה זה קוקאין. מעולם לא השתמשתי בסמים או עישנתי סיגריות. כשהגענו לספרד, סמדי אמרה לי שאנחנו טסים לארצות הברית. ופתאום הגעתי לפרו. לא ידעתי מילה בספרדית. נכנסנו להוסטל, היינו שם שלושה ימים ואחרי יומיים מישהו הביא לנו שתי מזוודות חדשות, הוא מסר אותן לסמדי והיא הכניסה לשם את הבגדים. לא הבחנתי שמישהו עוקב אחרינו".</p>
      <p>לדבריה, את י' חבר קרוב של זוהר שעל פי החשד היה אחד השותפים לתכנית, היא אינה מכירה אותו באופן אישי ואין לה קשר אליו לא ישיר ולא עקיף. "אני נשבעת לכם ביקר לי מכול אין לי קשר לסמים. ניצלו אותי".</p>
      <p>בני משפחתה של מוסונגו, שפיטרו את שני עורכי הדין המקומיים ומינו במקומם עו"ד אמריקאי, פתחו באחרונה במימון המונים בניסיון לגייס רבע מיליון דולר למימון המשפט ושחרורה בערבות. הקמפיין "מצילים את הודיה" נכשל כישלון חרוץ וגויסו בו 3,956 דולר בלבד.                                         </p>
      <h3>זוהר: "אמרו לי שזה מקום יפה"</h3>
      <p>בחקירתה של זוהר, שנגדה התביעה נחושה להגיש כתב אישום, עלו כמה שמות של תושבי דרום הארץ שנחקרו על ידי משטרת ישראל בחשד שהיו מעורבים במימון הקוקאין והברחתו לישראל. החשד, שמאחורי הברחת הקוקאין עומד ראש ארגון פשע גדול וכמה מחייליו שהיו אמורים לגזור קופון של כעשרה מיליון שקל במידה וההברחה הייתה מצליחה.</p>
      <p>"אף אחד לא ביקש ממני להבריח סמים מפרו", התעקשה בפני החוקרים, "גם אני לא ידעתי שיש סמים במזוודות. מישהו השתיל את הסמים במזוודה כשלא היינו בהוסטל" טענה זוהר בפני החוקרים, "טסתי כדי לטייל בפרו לא כדי להבריח קוקאין. אין לי מושג מי יכול היה לעשות לנו דבר כזה. לא זכור לי שנפגשנו עם מישהו פה. באנו לטייל כמה ימים ולחזור לישראל".</p>
      <p>החוקרים אינם מאמינים לגרסה של זוהר וחושדים שהיא מסרבת למסור שמות של עבריינים שעל פי החשד הפעילו אותה. היא התקשתה להסביר מדוע באה עם מוסונגו ושני ילדים דווקא לפרו ולא נסעה למדינה באירופה אם מדובר בנופש תמים. "ככה יצא לי", הסבירה לחוקרים, "באנו לטייל בפרו, רציתי יעד אחר, חדש. אמרו לי שזה מקום יפה".</p>
    </article>
  </body>
</html>