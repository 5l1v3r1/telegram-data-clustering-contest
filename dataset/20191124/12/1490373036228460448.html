<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/new-york-times-ceska-republika-cesko-cina-cesko-cinske-vztahy_1911241235_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T12:35:00+00:00"/>
    <meta property="og:title" content="The New York Times: Vztah s Českem ilustruje, jak Čína ekonomickou silou dosahuje diplomatických cílů"/>
    <meta property="og:description" content="List popisuje zejména události které následovaly poté, co pražský primátor Zdeněk Hřib (Piráti) začal usilovat o vyškrtnutí klauzule o uznání jedné Číny ze sesterské smlouvy mezi Prahou a Pekingem."/>
  </head>
  <body>
    <article>
      <h1>The New York Times: Vztah s Českem ilustruje, jak Čína ekonomickou silou dosahuje diplomatických cílů</h1>
      <address><time datetime="2019-11-24T12:35:00+00:00">24 Nov 2019, 12:35</time> by <a rel="author">ČTK</a></address>
      <p>
        <b>Vývoj kolem sesterské smlouvy mezi Prahou a Pekingem ilustruje způsob, jakým Čína využívá hospodářskou sílu, aby dosáhla svých diplomatických cílů. V rozsáhlém článku to popisuje The New York Times. V titulku se zmiňuje o „porušeném slibu“ dostat do pražské zoo vzácnou pandu. Česko je podle deníku jednou z těch menších zemí, kterým se Peking dvoří nejagresivněji.</b>
      </p>
      <p>The New York Times se <a href="https://www.nytimes.com/2019/11/23/world/europe/china-prague-taiwan.html?auth=login-email&amp;fbclid=IwAR3XxsRAsF_QnOSNA5omotXer1rU5-IWCzsygtQ7HbBk37LeWWYzbWeV3ec&amp;login=email">v článku věnuje především událostem</a>, které následovaly poté, co pražský primátor Zdeněk Hřib (Piráti) začal usilovat o vyškrtnutí klauzule o uznání jedné Číny ze sesterské smlouvy mezi českou metropolí a čínským hlavním městem.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/cina-peking-praha-sesterske-partnerstvi-cinske-velvyslanectvi_1910100333_anj"/>
      </related>
      <p>Připomíná také incident z novoročního setkání primátora s diplomaty, ze kterého Hřib odmítl na výzvu čínského velvyslance vykázat tchajwanského diplomata. Tento incident podle deníku stál na počátku vývoje, „který může napáchat trvalé škody na česko-čínských vztazích“.</p>
      <p>Neshody mezi pražskou radnicí a Pekingem podle The New York Times ilustrují, „jak Čína využívá hospodářské moci ve snaze dosáhnout svého v diplomatické oblasti“. Reakcí na Hřibovu politiku byly podle amerického listu „hrozby a akce namířené proti institucím spojeným s městem“.</p>
      <h3>Změna přišla s Hřibem</h3>
      <p>Podle amerického listu byla přitom před nástupem Hřiba na pražskou radnici situace v česko-čínských vztazích zcela odlišná. Deník připomíná, že Prahu v roce 2016 navštívil na pozvání „populistického“ prezidenta Miloše Zemana dokonce čínský prezident Si Ťin-pching.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/univerzita-karlova-tomas-zima-cina-milos-balaban-denik-n-bis-cesko-cinske_1911220759_gak"/>
      </related>
      <p>Užší vztahy s Čínou měly podle deníku přinést Česku investice. „Po třech letech se většina (slibovaných) investic neuskutečnila,“ napsal list a připomněl, že ani slibovaná panda se novou atrakcí pražské zoo nestala.</p>
      <p>Nejvíce podle The New York Times z úzkých vztahů Česka s Čínou profitovala investiční skupina PPF nejbohatšího Čecha Petra Kellnera. Připomíná v této souvislosti smlouvu, kterou uzavřela před časem Univerzita Karlova s firmou Home Credit ze skupiny PPF. Firma má silné zastoupení i v Číně.</p>
      <p>Smlouva, od které univerzita po kritice odstoupila, obsahovala závazek, že se smluvní strany „zavazují zdržet... všeho, co by mohlo poškodit (jejich) dobré jméno a pověst“. Podle listu to prakticky znamenalo zajistit, „aby Čína byla šťastná“.</p>
      <related>
        <h4>Související články</h4>
        <a href="https://www.irozhlas.cz/zpravy-domov/cina-ambasada-vliv-univerzity-uk-balaban_1911151204_tec"/>
        <a href="https://www.irozhlas.cz/zpravy-domov/univerzita-karlova-fsv-uk-sbp-ips-cina-milos-balaban-financovani-konference_1911051957_nkr"/>
        <a href="https://www.irozhlas.cz/zpravy-domov/milos-zeman-zofin-cina-hrib-pirati-zofin-ceska-republika-kulturni-spoluprace_1909252105_cha"/>
      </related>
    </article>
  </body>
</html>