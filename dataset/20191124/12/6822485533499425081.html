<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T12:06:00+00:00"/>
    <meta property="og:title" content="ضرغامی: ۹ دی بعد از ۲۲ بهمن و تسخیر لانه جاسوسی انقلاب سوم بود"/>
    <meta property="og:description" content="به گزارش باشگاه خبرنگاران جوان، سید عزت‌الله ضرغامی عضو شورای عالی انقلاب فرهنگی در جلسه برنامه‌ریزی بزرگداشت مراسم یوم‌الله نهم دی در محل دفتر مرکزی شورای هماهنگی تبلیغات اسلامی گفت: خوب است که در این دهه، هم خود این حادثه و هم تجربیاتی که در خود آن سال و سال‌های بعد آموختیم را مورد بررسی قرار دهیم. به اعتقاد من ۹ دی بعد از ۲۲ بهمن و تسخیر لانه جاسوسی که انقلاب دوم بودند، انقلاب سوم بود، زیرا ابعاد گسترده‌ای در رویارویی ما با نظام سلطه داشت."/>
  </head>
  <body>
    <article>
      <h1>ضرغامی: ۹ دی بعد از ۲۲ بهمن و تسخیر لانه جاسوسی انقلاب سوم بود</h1>
      <address>
        <time datetime="2019-11-24T12:06:00+00:00">24 Nov 2019, 12:06</time>
      </address>
      <p>عضو شورای عالی انقلاب فرهنگی گفت: به اعتقاد من ۹ دی بعد از ۲۲ بهمن و تسخیر لانه جاسوسی که انقلاب دوم بودند، انقلاب سوم بود.</p>
      <p>به گزارش باشگاه خبرنگاران جوان، سید عزت‌الله ضرغامی عضو شورای عالی انقلاب فرهنگی در جلسه برنامه‌ریزی بزرگداشت مراسم یوم‌الله نهم دی در محل دفتر مرکزی شورای هماهنگی تبلیغات اسلامی گفت: خوب است که در این دهه، هم خود این حادثه و هم تجربیاتی که در خود آن سال و سال‌های بعد آموختیم را مورد بررسی قرار دهیم. به اعتقاد من ۹ دی بعد از ۲۲ بهمن و تسخیر لانه جاسوسی که انقلاب دوم بودند، انقلاب سوم بود، زیرا ابعاد گسترده‌ای در رویارویی ما با نظام سلطه داشت.</p>
      <p>ضرغامی گفت: ۹ دی اهمیت بسیاری دارد و باید با بصیرت فراوان به آن توجه شود.</p>
      <p>او افزود: ما برای ۲۲ بهمن هر سال علیرغم اینکه مردم علاقه بسیاری به شرکت در آن دارند اما برنامه‌ریزی بسیاری انجام می‌دهیم تا با حضور باشکوه مردم برپا شود.</p>
      <p>رئیس پیشین صداوسیما بیان کرد: پس از سال ۸۸ یکی از مسئولان کشور سفری به روسیه داشت که در آن سفر یکی از مقامات کشور روسیه اظهار تعجب کرده بود که چگونه مردم شما هرسال راهپیمایی می‌کنند.</p>
      <p>او گفت: ۹ دی یک زمینه مردمی دارد و کسی با انقلاب سر جنگ ندارد، علیرغم اینکه دشمن تلاش داشت تا آن را تبلیغ کند اما با این حال برای برگزاری این روز همواره اهمیت قائل هستیم و برنامه‌ریزی صورت می‌گیرد.</p>
      <p>ضرغامی افزود: پس از اتفاقی که در عاشورای سال ۸۸ توسط فتنه‌گران افتاد مردم حال عجیبی یافتند و احساس کردند که باید از فتنه گران اعلام برائت کنند.</p>
      <p>رئیس پیشین صداوسیما ادامه داد: در آن زمان شورای هماهنگی تبلیغات بسیار زمان شناس عمل کرد.</p>
      <p>او تاکید کرد: ۹ دی به معنای واقعی یک حرکت خودجوش بود و همه مردم و کسانی که عاشق کشور بودند با گرایشات مختلف در ۹ دی حضور یافتند، موضوعی که بحثی بسیار اساسی و مبتنی بر بصیرت مردم بوده است.</p>
      <p>ضرغامی ادامه داد: مشکل ما در سال۸۸ این بود که برحی خواص باسابقه با فتنه‌گران همراهی کردند و این مسئله خیلی می‌توانست در انحراف جامعه موثر باشد.</p>
      <p>عضو شورای عالی انقلاب فرهنگی تصریح کرد: کشور ما به همان اندازه که زلزله‌خیز است فتنه‌خیز هم است، زیرا خیلی‌ها در صدد نابودی انقلاب هستند که مزید بر علت است تا کشور ما فتنه خیز باشد.</p>
      <p>او گفت: ما در سال ۸۸ یک جنگ رسانه‌ای تمام عیار با شبکه‌های ضدانقلاب داشتیم، در آن برهه این شبکه‌های ماهواره‌ای به معنی واقعی کلمه یک اتاق جنگ بودند و آموزش تخریب و آتش‌سوزی می‌دادند.</p>
      <p>ضرغامی تصریح کرد: برخی خواص با تردیدی که در مردم ایجاد کردند دشمنان انقلاب و منافقین را به نابودی انقلاب امیدوار کردند که این مسئله بزرگترین خیانت عاملان فتنه محسوب می‌شد؛ به اعتقاد من نظام اقتدار و قدرت ترمیم دارد.</p>
      <p>رئیس پیشین سازمان صداوسیما گفت: ۹ دی یک پدیده منشوری و همه جانبه بود و وقتی مردم با آن جمعیت فراوان وارد صحنه شدند ما احساس کردیم که این حماسه را نمی‌توانیم به اندازه کافی پوشش دهیم.</p>
      <p>او افزود: باید با مردم به صورت رو راست صحبت کرد، برخی احساس می‌کنند که نباید از سران فتنه نام برده شود، فرق ۹ دی سال ۸۸ با سال ۹۸ در این است که در سال ۹۸ ما با پدیده فضای مجازی مواجه هستیم، به همین دلیل توصیه می‌کنم که برای انتخاب سخنران کسی انتخاب شود که به سؤالات مختلف مردم بتواند پاسخ دهد، چراکه اکنون دوره اقناع است.</p>
      <p>ضرغامی تصریح کرد: ۹ دی شورش علیه جمهوریت بود و من در سخنرانی خود در اصفهان به آن اشاره کردم؛ چطور در سال ۸۴ که فاصله رای احمدی نژاد و کروبی بسیار کم بود، واکنش دولت اصلاحات به اعتراض کروبی خندیدن بود اما در سال ۸۸ اصلاح طلبان فاصله زیاد رای را نادیده گرفتند.</p>
      <p>وی ادامه داد: معتقدم شبهات زیاد نیست اما اگر برخی شبهاتی را مطرح می‌کنند باید به آنها پاسخ داده شود، به عنوان صحبت آخر امیدوارم فردا مردم تجمع خوبی داشته باشند همان طور که در استان‌ها تجمعات خوبی طی روزهای گذشته صورت گرفت.</p>
    </article>
  </body>
</html>