<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/bart-somers-open-vld-effent-pad-voor-paarsgroen-blinde-ziet-dat-n-va-naar-oppositie-wil~a0711599/"/>
    <meta property="og:site_name" content="HLN"/>
    <meta property="article:published_time" content="2019-11-24T12:49:00+00:00"/>
    <meta property="og:title" content="Bart Somers (Open Vld) effent pad voor paarsgroen: &quot;Blinde ziet dat N-VA naar oppositie wil”"/>
    <meta property="og:description" content="“Een blinde kan zien” dat N-VA geen deel wil uitmaken van een volgende federale regering en absoluut naar de oppositie wil. Dat heeft Vlaams minister Bart Somers (Open Vld) zondag verklaard bij VTM..."/>
  </head>
  <body>
    <article>
      <h1>Bart Somers (Open Vld) effent pad voor paarsgroen: "Blinde ziet dat N-VA naar oppositie wil”</h1>
      <address><time datetime="2019-11-24T12:49:00+00:00">24 Nov 2019, 12:49</time> by <a rel="author">TMA</a></address>
      <p>
        <b>“Een blinde kan zien” dat N-VA geen deel wil uitmaken van een volgende federale regering en absoluut naar de oppositie wil. Dat heeft Vlaams minister Bart Somers (Open Vld) zondag verklaard bij VTM Nieuws. “Zij hebben een traject en een geschiedenis van het weglopen van hun verantwoordelijkheid op federaal vlak”, klonk het fors. Met die woorden lijkt Somers het pad te effenen voor een paarsgroene meerderheid.</b>
      </p>
      <p>Informateur Paul Magnette (PS) trekt maandag naar het Paleis om er opnieuw verslag uit te brengen van zijn opdracht. Hij onderhandelt met tien partijen over de prioriteiten voor een volgende regering, in de hoop dat zich daarrond een toekomstige meerderheid kan kristalliseren. Er zijn twee coalities mogelijk: een paarsgele en een paarsgroene, eventueel aangevuld met CD&amp;V. Die tweede coalitie heeft geen Vlaamse meerderheid.</p>
      <related>
        <h4>Lees ook</h4>
        <a href="https://www.hln.be/nieuws/binnenland/paul-magnette-brengt-morgen-opnieuw-verslag-uit-bij-koning~a9198195/"/>
      </related>
      <p>Op één pleidooi van Mathias De Clercq na, pleitte Open Vld er sinds de verkiezingen steevast voor dat PS en N-VA als grootste partijen de as van de volgende bewindsploeg zouden vormen. “Paarsgeel is moeilijk, paarsgroen is nog veel moeilijker”, was steevast de liberale mantra.</p>
      <h3>Onverantwoordelijke houding</h3>
      <p>“Ondertussen is alles moeilijk aan het worden door de onverantwoordelijke houding van N-VA op federaal vlak”, stelde Open Vld-kopstuk Bart Somers zondagmiddag. “Ik kan dat alleen betreuren. Die houding staat in contrast met hun houding op Vlaams en lokaal vlak”. Open Vld zit zoals bekend in de Vlaamse regering met N-VA en CD&amp;V.</p>
      <p>Voor Somers is het zo klaar als een klontje dat N-VA geen deel wil uitmaken van de volgende federale regering. Hij verwijst daarbij naar uitspraken van N-VA-kopstukken van de voorbije weken en maanden. De manier waarop N-VA zich profileert, toont dat ze haar verantwoordelijkheid wil ontlopen, vindt Somers. Hij maakte daarbij een sprong terug in de tijd: N-VA stapte uit de vorige regering-Michel en wilde niet meestappen in de zesde staatshervorming. “Blijkbaar is er een onwil bij N-VA om verantwoordelijkheid te nemen. Ze willen zich niet werpen voor een federale regering die de mensen en de bedrijven zo nodig hebben”.</p>
      <p>De uitspraken van Somers lijken de weg vrij te maken voor een paarsgroene coalitie. Ze suggereren dat het door de houding van N-VA onmogelijk wordt een andere ploeg op de been te brengen.</p>
    </article>
  </body>
</html>