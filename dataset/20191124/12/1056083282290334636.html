<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301735/%D8%AC%D8%B0%D8%A8-%D9%85%D8%AA%D8%AE%D8%B5%D8%B5%D8%A7%D9%86-%D8%AE%D8%A7%D8%B1%D8%AC%DB%8C-%D8%AF%D8%B1-%D8%B4%D8%B1%DA%A9%D8%AA%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%A7%DB%8C%D8%B1%D8%A7%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:22:31+00:00"/>
    <meta property="og:title" content="جذب متخصصان خارجی در شرکتهای دانش‌بنیان‌ ایرانی"/>
    <meta property="og:description" content="مرکز تعاملات بین‌المللی علم و فناوری معاونت علمی و فناوری ریاست جمهوری به دنبال جذب متخصصان و فارغ‌التحصیلان کشورهای در حال توسعه در شرکت‌های دانش‌بنیان ایرانی است."/>
  </head>
  <body>
    <article>
      <h6 class="kicker">با هدف توسعه صادرات صورت می‌گیرد</h6>
      <h1>جذب متخصصان خارجی در شرکتهای دانش‌بنیان‌ ایرانی</h1>
      <address><time datetime="2019-11-24T12:22:31+00:00">24 Nov 2019, 12:22</time> by <a rel="author">رقیه‌السادات حسینی</a></address>
      <p>مرکز تعاملات بین‌المللی علم و فناوری معاونت علمی و فناوری ریاست جمهوری به دنبال جذب متخصصان و فارغ‌التحصیلان کشورهای در حال توسعه در شرکت‌های دانش‌بنیان ایرانی است.</p>
      <p><b>به گزارش ایسنا</b>، متخصصان و فارغ‌التحصیلان کارشناسی ارشد به بالای کشورهای در حال توسعه مانند عراق، سوریه، افغانستان، پاکستان، تاجیکستان، ترکمنستان، آذربایجان، ارمنستان، قزاقستان، قرقیزستان و کشورهای عضو اتحادیه آفریقا، جذب شرکت‌های دانش‌بنیان ایرانی می‌شوند.</p>
      <p>این طرح با هدف توسعه صادرات محصولات دانش‌بنیان و توسط مرکز تعاملات بین‌المللی علم و فناوری معاونت علمی و فناوری ریاست جمهوری اجرایی می‌شود. در این برنامه هر کارآموز به مدت یک سال آموزش‌های لازم را دریافت می‌کند و در نهایت به شرکت‌های دانش‌بنیان ایرانی می‌پیوندد.</p>
      <p>هدف این برنامه، تربیت نیروی تخصصی و حمایت از آن‌ها به مدت یک سال برای توسعه صادرات محصولات شرکت‌های دانش‌بنیان در سایر کشورها است.</p>
      <p>شرکت‌های دانش‌بنیان و فناوری که تمایل دارند از طریق این برنامه به عنوان پایگاه جذب نیروی صادراتی غیربومی به متقاضیان خارجی معرفی شوند، می‌توانند از طریق مراجعه به سایت bizservices.ir در برنامه ثبت نام کنند.</p>
      <p>انتهای پیام</p>
    </article>
  </body>
</html>