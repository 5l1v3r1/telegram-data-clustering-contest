<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/politics/news_1766351"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-24T12:30:47+00:00"/>
    <meta property="og:title" content="‘สิระ’ เตรียมนำ ‘คดีหนุ่มขับสิบล้อถูกยัดยา’ เสนอที่ประชุม กมธ.ปปช. หลังคนขับโร่ขอความเป็นธรรม"/>
    <meta property="og:description" content="เมื่อเวลา 10.00 น. วันที่ 24 พฤศจิกายน ที่บ้านเรือนไทย หลักสี่ แจ้งวัฒนะ กรุงเทพฯ นายสิระ เจนจาคะ ส.ส.กทม.พรรคพลังประชารัฐ (พปชร.) ในฐานะกรรมาธิการป้องกันและปราบปรามการทุจริตและประพฤติมิชอบ (กมธ.ป.ป.ช.) สภาผู้แทนราษฎร เปิดเผยว่า ได้พบกับนายโสภณ วงษ์สวัสดิ์ คนขับรถบรรทุกสิบล้อ ซึ่งถูกเจ้าหน้าที่ตำรวจ สภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อ ก่อนถูกกล่าวหาว่ามียาบ้าไว้ในครอบครอง 1 เม็ด โดยนายโสภณได้มาร้องเรียนขอความเป็นธรรมต่อตนจากคดีที่เกิดขึ้น โดยในวันอังคารที่ 26 พฤศจิกายน เวลา 13.00 น. ตนจะเดินทางไปที่ สภ.สามร้อยยอด เพื่อติดตามข้อเท็จจริง และขอให้ตั้งคณะกรรมการสอบสวนเจ้าหน้าที่ตำรวจที่ปฎิบัติหน้าที่"/>
  </head>
  <body>
    <article>
      <h1>‘สิระ’ เตรียมนำ ‘คดีหนุ่มขับสิบล้อถูกยัดยา’ เสนอที่ประชุม กมธ.ปปช. หลังคนขับโร่ขอความเป็นธรรม</h1>
      <address><time datetime="2019-11-24T12:30:47+00:00">24 Nov 2019, 12:30</time> by <a rel="author">matichon</a></address>
      <p>เมื่อเวลา 10.00 น. วันที่ 24 พฤศจิกายน ที่บ้านเรือนไทย หลักสี่ แจ้งวัฒนะ กรุงเทพฯ นายสิระ เจนจาคะ ส.ส.กทม.พรรคพลังประชารัฐ (พปชร.) ในฐานะกรรมาธิการป้องกันและปราบปรามการทุจริตและประพฤติมิชอบ (กมธ.ป.ป.ช.) สภาผู้แทนราษฎร เปิดเผยว่า ได้พบกับนายโสภณ วงษ์สวัสดิ์ คนขับรถบรรทุกสิบล้อ ซึ่งถูกเจ้าหน้าที่ตำรวจ สภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อ ก่อนถูกกล่าวหาว่ามียาบ้าไว้ในครอบครอง 1 เม็ด โดยนายโสภณได้มาร้องเรียนขอความเป็นธรรมต่อตนจากคดีที่เกิดขึ้น โดยในวันอังคารที่ 26 พฤศจิกายน เวลา 13.00 น. ตนจะเดินทางไปที่ สภ.สามร้อยยอด เพื่อติดตามข้อเท็จจริง และขอให้ตั้งคณะกรรมการสอบสวนเจ้าหน้าที่ตำรวจที่ปฎิบัติหน้าที่</p>
      <p>“เรื่องที่เกิดขึ้นยังไม่ทราบแน่ชัดว่า นายโสภณได้กระทำความผิดจริงหรือไม่ แต่ในฐานะที่เป็นผู้แทนของประชาชน และมีหน้าที่ใน กมธ.ป.ป.ช. จะเพิกเฉยต่อเรื่องที่ประชาชนเดือดร้อนไม่ได้ เพราะนายโสภณก็ถือเป็นประชาชนคนหนึ่ง หากถูกเจ้าหน้าที่กล่าวหาว่ามียาบ้าไว้ในครอบครอง ทั้งๆ ที่ไม่ได้กระทำความผิดก็เป็นเรื่องที่ไม่ยุติธรรมต่อนายโสภณ” นายสิระ กล่าว</p>
      <p>นายสิระ กล่าวว่า ตนจะนำคดีของนายโสภณ เสนอต่อที่ประชุมกรรมาธิการ เพื่อให้พิจารณาเรื่องที่เกิดขึ้นอย่างเร่งด่วน เพื่อหาคำตอบให้กับสังคม ทั้งนี้ ตนยินดีที่จะรับฟังความจากทั้ง 2 ด้าน ไม่ว่าจะเป็นตัวของนายโสภณเอง หรือเจ้าหน้าที่ตำรวจที่ปฎิบัติหน้าที่ หากฝ่ายใดมีข้อมูลก็สามารถแจ้งมาที่ตนได้ เพราะเรื่องนี้ถือเป็นเรื่องใหญ่ หากเจ้าหน้าที่ตำรวจไม่ได้ทำอย่างที่นายโสภณกล่าวหา ก็ต้องพิสูจน์ความจริงให้เป็นที่ประจักษ์ แต่หากเจ้าหน้าที่ตำรวจกระทำความผิดจริงก็ต้องดำเนินคดีทางกฎหมายเช่นกัน</p>
      <p>ด้านนายโสภณ กล่าวถึงกรณีที่กลุ่มเฟซบุ๊ก “สานฝันพ่อ ส.แท่นทองขนส่ง โอเคนะ” ได้นัดรวมตัวกลุ่มคนขับสิบล้อ หน้าสถานีตำรวจสามร้อยยอด เพื่อเรียกร้องความยุติธรรม ในวันอังคารที่ 26 พฤศจิกายน นี้ว่า ตนต้องขอขอบคุณเพื่อนๆ ร่วมอาชีพทุกคนที่จะมาเป็นกำลังใจให้ และตนจะสู้คดีจนถึงที่สุด เนื่องจากไม่ได้กระทำความผิด และการต่อสู้ในครั้งนี้จะเป็นกรณีตัวอย่างที่กลุ่มคนขับสิบล้อจะได้ไม่ต้องเจอกับเหตุการณ์เช่นนี้อีก</p>
    </article>
  </body>
</html>