<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013069/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D9%87-%D9%85%D8%B1%D8%B2-%D9%87%D8%B4%D8%AF%D8%A7%D8%B1-%D8%B1%D8%B3%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T12:41:03+00:00"/>
    <meta property="og:title" content="آلودگی هوا به مرز هشدار رسید"/>
    <meta property="og:description" content="کارشناس پیش‌بینی سازمان هواشناسی گفت: به دلیل افزایش غلظت آلاینده‌های جوی در شهرهای صنعتی و پرجمعیت‌،کاهش کیفیت هوا تا حد هشدار برای گروه های حساس نظیر کودکان، افراد مسن و بیماران تنفسی و قلبی پیش‌بینی می‌شود."/>
  </head>
  <body>
    <article>
      <h1>آلودگی هوا به مرز هشدار رسید</h1>
      <address>
        <time datetime="2019-11-24T12:41:03+00:00">24 Nov 2019, 12:41</time>
      </address>
      <p>
        <i>کارشناس پیش‌بینی سازمان هواشناسی گفت: به دلیل افزایش غلظت آلاینده‌های جوی در شهرهای صنعتی و پرجمعیت‌،کاهش کیفیت هوا تا حد هشدار برای گروه های حساس نظیر کودکان، افراد مسن و بیماران تنفسی و قلبی پیش‌بینی می‌شود.</i>
      </p>
      <p>به گزارش مشرق، امیرحسین نقشینه در تشریح آخرین وضعیت جوی کشور اظهار داشت: تا روز چهارشنبه جو پایدار و افزایش نسبی دما در اغلب مناطق کشور حاکم است، در این راستا تا اواسط وقت روز پنج‌شنبه به تدریج بر غلظت آلاینده‌های جوی در شهرهای بزرگ و صنعتی نظیر تهران، اصفهان، اراک و کرج افزوده می‌شود. </p>
      <p>وی افزود: به دلیل افزایش غلظت آلاینده‌های جوی در شهرهای صنعتی و پرجمعیت‌،کاهش کیفیت هوا تا حد هشدار برای گروه های حساس پیش‌بینی می‌شود که توصیه می‌شود کودکان، افراد مسن و بیماران تنفسی و قلبی از تردد غیرضروری در سطح شهر خودداری کنند.</p>
      <blockquote>بیشتر بخوانید:<br/><a href="https://www.mashreghnews.ir/photo/1013019/%D8%B9%DA%A9%D8%B3-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AF%D8%B1-%D8%A7%D8%B1%D8%A7%DA%A9">عکس/ آلودگی هوا در اراک<br/></a><a href="https://www.mashreghnews.ir/news/1012878/%D8%AA%D8%AF%D8%A7%D9%88%D9%85-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%AA%D8%A7-%DA%86%D9%87%D8%A7%D8%B1%D8%B4%D9%86%D8%A8%D9%87">تداوم آلودگی هوا تا چهارشنبه</a></blockquote>
      <p>کارشناس پیش‌بینی سازمان هواشناسی ادامه داد: امروز شاهد بارش پراکنده برف در ارتفاعات البرز مرکزی و شرقی هستیم، ضمن آنکه در سواحل غربی خزر هم بارش پراکنده باران داریم. </p>
      <p>وی بیان کرد: از بعدازظهر چهارشنبه با ورود سامانه بارشی جدید به کشور، بارش برف و باران در شمال‌غرب و غرب کشور پیش‌بینی می‌شود که روز پنج‌شنبه بارش در این مناطق ادامه دارد.</p>
      <p>کارشناس پیش‌بینی سازمان هواشناسی افزود: فعالیت سامانه بارشی روز پنج‌شنبه در شمال‌غرب و غرب کشور  به شکل رگبار باران همراه با وزش باد و در مناطق مرتفع و کوهستانی به شکل برف است و به تدریج این سامانه استان‌های واقع در جنوب‌غرب و مناطقی از جنوب کشور را دربرمی‌گیرد.</p>
      <p>نقشینه در تشریح وضعیت جوی پایتخت گفت: آسمان تهران فردا کمی ابری همراه با مه رقیق و غبار صبحگاهی پیش‌بینی می‌شود و فرداشب آسمان تهران نیمه‌ابری خواهد بود که‌ به تدریج از میزان ابرها کاسته می‌شود؛ همچنین روز سه‌شنبه آسمان تهران نیمه‌ابری و روز چهارشنبه صاف خواهد بود، بیشینه و کمینه دما فردا در تهران 8 و 1 درجه است.</p>
      <p>وی اضافه کرد: فردا بجنورد با کمینه دمای 7 درجه زیر صفر و مشهد با کمینه دمای 5 درجه زیر صفر سردترین مرکز استان و بندرعباس با بیشینه دمای 26 درجه بالای صفر گرمترین مرکز استان خواهد بود، همچنین فردا در 20 مرکز استان کمینه دما صفر و زیر صفر درجه خواهد بود.</p>
      <p>منبع: فارس</p>
    </article>
  </body>
</html>