<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779145/%D9%87%D9%85%D9%87-%D9%86%D9%87%D8%A7%D8%AF%D9%87%D8%A7-%D8%A8%D8%B1%D8%A7%DB%8C-%D8%A8%D8%B2%D8%B1%DA%AF%D8%AF%D8%A7%D8%B4%D8%AA-%D9%87%D9%81%D8%AA%D9%87-%D9%88%D9%84%D8%A7%D8%AF%D8%AA-%D8%AD%D8%B6%D8%B1%D8%AA-%D8%B9%D8%A8%D8%AF%D8%A7%D9%84%D8%B9%D8%B8%DB%8C%D9%85-%D8%B9-%D8%AA%D9%84%D8%A7%D8%B4-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:45:32+00:00"/>
    <meta property="og:title" content="تولیت آستان مقدس حضرت عبدالعظیم(ع): همه نهادها برای بزرگداشت هفته ولادت حضرت عبدالعظیم(ع) تلاش کنند"/>
    <meta property="og:description" content="تولیت آستان مقدس حضرت عبدالعظیم(ع) گفت: همه نهادها و بخش های مختلف برای برگزاری هرچه باشکوه تر برنامه های هفته ولادت حضرت عبدالعظیم حسنی (ع) تلاش کنند."/>
  </head>
  <body>
    <article>
      <h1>تولیت آستان مقدس حضرت عبدالعظیم(ع): همه نهادها برای بزرگداشت هفته ولادت حضرت عبدالعظیم(ع) تلاش کنند</h1>
      <address>
        <time datetime="2019-11-24T12:45:32+00:00">24 Nov 2019, 12:45</time>
      </address>
      <p>به گزارش <a href="https://www.mehrnews.com/">خبرگزاری مهر</a>،  آیت‌الله محمدی ری شهری در جلسه هماهنگی ستاد بزرگداشت هفته ولادت حضرت عبدالعظیم(ع) که با حضور جمعی از مسئولان شهرستان ری و تهران، معاونین و مدیران آستان مقدس برگزار شد، گفت: انتظار می رود همه نهادها و بخش های مختلف برای برگزاری هرچه باشکوه تر برنامه های هفته ولادت حضرت عبدالعظیم حسنی (ع) تلاش کنند.</p>
      <p>آیت الله محمد محمدی ری شهری اظهار داشت: نسخه خطی کتاب مسند از تالیفات حضرت عبدالعظیم (ع) اخیرا در یمن پیدا شده و در اختیار موسسه علمی فرهنگی دارالحدیث قرار گرفته است و اکنون در حال انجام مراحل چاپ و نشر است و امیدواریم به خواست خداوند سبحان تا سال آینده در اختیار محققان قرار گیرد.</p>
      <p>وی با اشاره به برنامه های اجرا شده در سال های گذشته گفت: از همه دست اندرکاران در برگزاری مراسم ایام ولادت حضرت عبدالعظیم(ع) تشکر می کنم، همه ما زیر سایه این بزرگوار هستیم و تلاش داریم که برای شناخته شدن هرچه بیشتر این خاندان در میان مردم و نیز با تبعیت از رهبر معظم انقلاب با تحکیم نظام مقدس جمهوری اسلامی، زمینه ساز ظهور حضرت ولی عصر(عج) باشیم.</p>
      <p>تولیت آستان مقدس حضرت عبدالعظیم(ع) نیز ضمن تشکر از اعضا و مسئولان ستاد برگزاری راه پیمایی با شکوه اربعین حسینی در ایران، از همه نهادها و دستگاه هایی که با آستان مقدس آستان همراهی و همکاری داشتند و سبب برپایی هر چه باشکوه تر این راهپیمایی عظیم شدند تشکر و قدردانی کرد و گفت: طبق روایت صادره از اهل بیت(ع)، خداوند دوست دارد انسان هر کاری را که به عهده گرفت آن را به نحو احسن انجام دهد و این نکته می بایست برای همه ما سرلوحه اقدام و عمل باشد.</p>
      <p>وی گفت: هدف ما رساندن پیام اهل بیت(ع) به مردم ری، تهران، ایران و جهان است، زیرا به تعبیر حضرت رضا(ع) اگر مردم دنیا بدانند زیبایی های سخنان اهل بیت(ع) را از ایشان پیروی خواهند کرد.</p>
      <p>تولیت آستان مقدس حضرت عبدالعظیم(ع) تصریح کرد: مردم در شرایط کنونی مشکلاتی دارند و همه این مشکلات را می دانند اما بصیرت و محبت اهل بیت(ع) در دل این مردم باعث شده تا با هوشیاری لازم امکان سوء استفاده دشمن از مشکلات گرفته شود.</p>
      <p>گفتنی است، حضرت عبدالعظیم (ع) فرزند عبدالله بن علی، از نوادگان حضرت امام حسن مجتبی (ع) است و نسبش با چهار واسطه به آن حضرت می رسد. پدرش عبدالله نام داشت و مادرش فاطمه دختر عقبة بن قیس.</p>
      <p>ایشان در سال ۱۷۳ هجری قمری در شهر مقدّس مدینه بدنیا آمدند و مدت ۷۹ سال عمر با برکت او با دوران امامت چهار امام معصوم بوده است، محضر مبارک امام رضا (ع)، امام محمّد تقی (ع) و امام هادی (ع) را درک کرده و احادیث فراوانی از آنان روایت کرده است.</p>
      <p>۷ آذر تا ۱۳ آذر ماه سالجاری (اول تا هفتم ربیع الثانی) هفته بزرگداشت ولادت حضرت عبدالعظیم(ع) نامگذاری شده است.</p>
    </article>
  </body>
</html>