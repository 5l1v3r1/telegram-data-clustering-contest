<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/spettacoli/grayson-capps-il-cantastorie-americano-che-ama-l-italia-e-canta-la-redenzione-1.7797638"/>
    <meta property="og:site_name" content="L'Arena"/>
    <meta property="article:published_time" content="2019-11-24T12:45:05+00:00"/>
    <meta property="og:title" content="Grayson Capps, il cantastorie americano che ama l'Italia e canta la redenzione"/>
    <meta property="og:description" content="Visti per voi"/>
  </head>
  <body>
    <article>
      <h1>Grayson Capps, il cantastorie americano <br/>che ama l'Italia e canta la redenzione</h1>
      <address><time datetime="2019-11-24T12:45:05+00:00">24 Nov 2019, 12:45</time> by <a rel="author">Giulio Brusati</a></address>
      <p>«L’unica cosa brutta dell’Italia è che la gente cerca di uccidermi con la grappa e con il cibo. La madre del mio chitarrista, J. Sintoni, cerca di ammazzarmi con la pasta». A <b>Grayson Capps </b>piace così tanto l’Italia che ci torna a intervalli regolari. Tappa veronese del suo recente tour italiano, come al solito al Bar the Brothers a Grezzana, per oltre due ore di musica folk, country, rock e blues, con un finale psichedelico e rumoristico. Con lui, appunto, il romagnolo Sintoni alla chitarra, sua figlia Sadie Morningstar al basso e Angelica Comandini alla batteria.</p>
      <p><b>Capps è un cantastorie del sud degli Stati Uniti – ha vissuto tra Alabama, Tennessee e Louisiana </b>– e se ne esce con storie incredibili: «Siete mai stati a New Orleans? Dovete andarci; è quanto di più vicino alla vera America possiate vedere negli States. Ho scritto una canzone sul cimitero di questa città. Sapete che è sotto il livello del mare, giusto? Ecco, non possono seppellire i cadaveri sotto terra perché dopo un po’ riaffiorano…». Storie così, bizzarre (come “Drink a little grappa before you die” – in video) oppure romantiche come quella di “Washboard Lisa”, storie di dannazione e redenzione (“New agin”). Storie vere.</p>
      <related>
        <a href="https://www.larena.it/home/video/news/grayson-capps-video-brusati-1.7797640?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>