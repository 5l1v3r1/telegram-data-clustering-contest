<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/haglemann-pagrepet/71855213"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T12:51:00+00:00"/>
    <meta property="og:title" content="Haglemann pågrepet"/>
    <meta property="og:description" content="Søndag kveld har Sørøst politidistrikt pågrepet mannen som mistenkes for å ha avfyrt minst to skudd mot en annen person i Åmot i Modum."/>
  </head>
  <body>
    <article>
      <h1>Haglemann pågrepet</h1>
      <h2>Søndag kveld har Sørøst politidistrikt pågrepet mannen som mistenkes for å ha avfyrt minst to skudd mot en annen person i Åmot i Modum.</h2>
      <address><time datetime="2019-11-24T12:51:00+00:00">24 Nov 2019, 12:51</time> by <a rel="author">Line Fransson</a></address>
      <p>Søndag kveld melder Sørøst politidistrikt at de har pågrepet mannen som mistenkes for å ha avfyrt skudd mot en person i Åmot i Buskerud. Mannen ble pågrepet i Drammen, ifølge politiet.</p>
      <p>Ingen ble skadd i hendelsen.</p>
      <figure>
        <iframe data-src="https://twitter.com/politietsorost/status/1198570356728094720?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Det ble meldt inn fra en mann om at han ble skutt mot i Åmot. Han er ikke truffet eller skadet på noen måte, sa operasjonsleder André Kråkenes i Sør-Øst politidistrikt til Dagbladet.</p>
      <h3>- Skutt med hagle</h3>
      <p>Politiet benyttet seg av alt de hadde av tilgjengelige ressurser i jakten på mannen.</p>
      <p>- Vi har en navngitt mistenkt som vi leter etter, og som har forsvunnet fra stedet i en bil, sa Kråkenes.</p>
      <p>Hendelsen skal ha skjedd langs en lokal vei i Åmot, ikke veldig langt fra Åmot kirke. Politiet vet ikke hva som er foranledningen til episoden, utover at det skal ha vært en uenighet mellom de to.</p>
      <p>- Det har vært en konflikt i forkant, og så når de to møttes, men vi har ikke noen detaljer om hvor lenge konflikten mellom de to har pågått, sa Kråkenes.</p>
      <p>- Mannen ble skutt mot med hagle to ganger, som nok kan bety at det dreier seg om en dobbeltløpet hagle, sa Kråkenes.</p>
      <h3>- Ikke farlig</h3>
      <p>Hendelsen skal ha skjedd i nærheten av et boligområde.</p>
      <p>- Vi vet ikke hvorfor han har skutt, sa Kråkenes.</p>
      <p>
        <i>- Ber dere folk holde seg inne?</i>
      </p>
      <p>- Nei, for vi har ingen opplysninger om at han er farlig. Vi tror det er en form for relasjon mellom de to, men har ikke gått i detaljene ennå, sa Kråkenes.</p>
      <p>I løpet av ettermiddagen har politiet vært i kontakt med den pågrepne via telefon. De ba ham om å melde seg for politiet søndag ettermiddag, noe han ikke ville etterkomme.</p>
      <p>Haglen som ble brukt antar altså politiet at er en dobbeltløpet hagle, som er den mest vanlige haglen som brukes i Norge. Den brukes gjerne til jakt, opplyser politiet til Dagbladet.</p>
    </article>
  </body>
</html>