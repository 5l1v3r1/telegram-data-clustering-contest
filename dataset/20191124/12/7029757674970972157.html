<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/v-rusiya-vizhdat-kompromat-sreshtu-spetssluzhbite-im-v-razkritieto-za-gru-i-gebrev.html"/>
    <meta property="og:site_name" content="News.bg"/>
    <meta property="article:published_time" content="2019-11-24T12:39:29+00:00"/>
    <meta property="og:title" content="В Русия виждат компромат срещу спецслужбите им в разкритието за ГРУ и Гебрев"/>
    <meta property="og:description" content="Те имали &quot;впечатляващи резултати в борбата срещу международния тероризъм&quot;"/>
  </head>
  <body>
    <article>
      <h1>В Русия виждат компромат срещу спецслужбите им в разкритието за ГРУ и Гебрев</h1>
      <address>
        <time datetime="2019-11-24T12:39:29+00:00">24 Nov 2019, 12:39</time>
      </address>
      <p><b>Абсурдна, но координирана информационна кампания за дискредитиране на дейността на руските специални служби</b>. Така определи <b><a href="https://news.bg/world/osem-ot-gru-zameseni-v-otravyaneto-na-gebrev.html">публикацията</a></b> на британската разследваща група Bellingcat и руския разследващ сайт The Insider съвместно с германското списание "Шпигел" членът на Комисията за сигурност и борба с корупцията към Държавната дума (долната камара на руския парламент) Андрей Луговой, цитиран от руските медии. </p>
      <p>"Това е абсурдна, но координирана акция за поредния опит за компрометиране на действията на руските специални служби на фона на <b>впечатляващите резултати от тяхната работа в борбата срещу международния тероризъм</b>, по-специално в Сирия", коментира Луговой, когото Великобритания смята за замесен в смъртта в Лондон на бившия служител на Федералната служба за сигурност (ФСБ, бившето КГБ) Александър Литвиненко, който беше отровен със силно радиоактивното вещество полоний-210 през 2006 г.</p>
      <p>Освен това Луговой подчертал, че "потребителите на подобни публикации се опитват да <b>попречат на Русия да установи продуктивни отношения с европейските страни</b>".</p>
      <p>"Не бива да се смятат за случайни в тази връзка опитите за разгръщането на <b><a href="https://news.bg/int-politics/sarbiya-razsledva-shpionska-afera-ruski-diplomat-verbuva-srabski-agent.html">шпионски скандал със Сърбия</a></b> в навечерието на посещението в Русия на президента на тази страна", изтъкнал Луговой, допълвайки: "Преди беше <b><a href="https://news.bg/world/svarzaha-otrovitelya-na-gebrev-i-skripal-s-armiyata-vagner-i-prevrata-v-cherna-gora.html">Черна гора</a></b>, сега България."</p>
      <p>В публикуваното по-рано от редица медии съвместно разследване на Bellingcat и The Insider заедно с "Шпигел" се посочваше, че<b> осем служители на ГРУ</b> (Главното управление на Генералния щаб на руските въоръжени сили) са <b>участвали в отравянето на българския оръжеен бизнесмен Емилиян Гебрев</b>, сина му и директора на неговата компания през април 2015 . В тялото на бизнесмена е било открито нервно-паралитично вещество от групата "новичок".</p>
      <p>В публикацията се посочват имената на възможните отровители и се разказва как те са били идентифицирани чрез паспорти.</p>
      <p>През октомври американското издание "Ню Йорк таймс" писа за съществуването в <b>ГРУ на специални звена, които се занимават с дестабилизацията на Европа</b>. В публикацията беше споменато и отравянето на Гебрев.</p>
    </article>
  </body>
</html>