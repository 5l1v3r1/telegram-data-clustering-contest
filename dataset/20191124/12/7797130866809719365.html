<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546546/Zelenovic-pozvao-Sarcevica-da-proveri-validnost-diploma-cetiri-aktuelna-ministra.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T12:43:00+00:00"/>
    <meta property="og:title" content="Zelenović pozvao Šarčevića da proveri validnost diploma četiri aktuelna ministra"/>
    <meta property="og:description" content="Predsednik Zajedno za Srbiju Nebojša Zelenović izjavio je da &quot;najmanje četiri aktuelna ministra imaju sumnjive..."/>
  </head>
  <body>
    <article>
      <h1>Zelenović pozvao Šarčevića da proveri validnost diploma četiri aktuelna ministra</h1>
      <address>
        <time datetime="2019-11-24T12:43:00+00:00">24 Nov 2019, 12:43</time>
      </address>
      <p>Predsednik Zajedno za Srbiju Nebojša Zelenović izjavio je da "najmanje četiri aktuelna ministra imaju sumnjive diplome osnovnih studija" i pozvao ministra prosvete Mladen Šarčevića da proveri validnost njihovih diploma.</p>
      <p>Kako se navodi u saopštenju te stranke Zelenović je tražio da se "detaljno provere" diplome sa osnovnih studija ministra policije Nebojše Stefanovića, ministra odbrane Aleksandra Vulina, ministra za rad Zorana Đorđevića i ministra rudarstva i energetike Aleksandra Antića i dodao da je došlo vreme da javnost konačno sazna kada su ti ministri upisali fakultete, "koliko su godina studirali, koje su predmete polagali i koji profesori su se potpisali iza njihovih ocena i diploma".</p>
      <p>"Stefanović sam kaže da je <a href="http://rs.n1info.com/Vesti/a546170/Mega-diplomac-dokumentarac-o-studijama-Stefanovica-i-Megatrendu-u-utorak-u-20h.html"><b>studirao na nepostojećem fakultetetu u Sava centru</b></a>, Vulin je živeo u Novom Sadu pa je vrlo zanimljivo kako je mogao da završi Pravni fakultet u Kragujevcu na kome ga niko nikad nije video, ministar Đorđević, bivši vozač po zanimanju, je nadaleko poznat kao mega-finansista, dok niko živ ne zna diplomu kog fakulteta je pribavio Aleksandar Antić za koga svi znaju da nikada nigde nije studirao", navodi se u pisanoj izjavi.</p>
      <p>Zelenović je ocenio da je <a href="http://rs.n1info.com/Vesti/a545749/Odbor-za-profesionalnu-etiku-Univerziteta-u-Beogradu-o-doktoratu-Sinise-Malog.html"><b>utvrđivanje plagijata doktorata Siniše Malog</b></a> "samo vrh ledenog brega".</p>
      <p>"Budući Zakon o agenciji za borbu protiv korupcije mora da obuhvati obavezu svih funkcionera da pored imovine i prihoda prijave i detaljne podatke o obrazovanju, a ne da se diplome kupuju kao na pijaci kada su nekome neophodne zbog imenovanja na neku državnu funkciju ili kada neko želi da prevari javnost ili institucije u pogledu kompetentnosti za obavljanje nekog posla", zaključio je Zelenović.</p>
    </article>
  </body>
</html>