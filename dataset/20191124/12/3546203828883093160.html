<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_776658526_Mrachnata_istoriya_na_jenata_koyato_kreshti_na_byalata_kotka"/>
    <meta property="og:site_name" content="webcafé"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="Мрачната история на жената, която крещи на бялата котка"/>
    <meta property="og:description" content="И някои от най-забавните мемета от серията"/>
  </head>
  <body>
    <article>
      <h1>Мрачната история на жената, която крещи на бялата котка</h1>
      <address><time datetime="2019-11-24T12:30:00+00:00">24 Nov 2019, 12:30</time> by <a rel="author" href="https://www.webcafe.bg/author/id_9_Lifecafe" target="_blank">Lifecafe</a></address>
      <figure>
        <img src="https://images.webcafe.bg/2019/11/24/womanyellingatact/1170x777.jpg"/>
        <figcaption>И някои от най-забавните мемета от серията<cite>Снимка: © MemeBase.com</cite></figcaption>
      </figure>
      <figure>
        <img src="https://images.webcafe.bg/2019/11/24/womanyellingatact1/1170x965.jpg"/>
        <figcaption>Това е първото меме, което се появява с колажа на Тейлър и Смъдж. Надписът гласи: "Аз, когато обвинявам котката си, че се е гушкала с други хора, след като се прибера от пиянски брънч".</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact4/1170x791.jpg"/>
        <figcaption>- ВСИЧКИ МЪЖЕ СА ЕДНАКВИ! - Кой ти каза да ги пробваш всичките?</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact5/1170x921.jpg"/>
        <figcaption>- НОЕМВРИ Е! - Весела Коледа!</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact2/1170x929.jpg"/>
        <figcaption>Жената: ИСКАМ СЛАДОЛЕД! Служителят на McDonald's: Машината е счупена!</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact8/1170x850.jpg"/>
        <figcaption>1. Майка ми, която ми се кара, че съм довел вкъщи извънземно от Зона 51... 2. Извънземното</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact9/1170x857.jpg"/>
        <figcaption>1. Майка ми, която крещи, че видеоигрите водят до насилие... 2. Аз, докато се грижа за кутретата си в Nintendogs</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact10/1170x961.jpg"/>
        <figcaption>1. Момичетата, когато видят паяк... 2. Паякът</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact11/1170x827.png"/>
        <figcaption>1. Майка ми, която преди три часа ми каза да си оправя стаята... 2. Аз, докато си играя с играчки, които не съм виждал от 20 години</figcaption>
      </figure>
      <figure>
        <img src="https://images.webcafe.bg/2019/11/24/womanyellingatact12/1170x771.jpg"/>
      </figure>
      <figure>
        <img src="https://images.webcafe.bg/2019/11/24/womanyellingatact3/1170x878.jpg"/>
      </figure>
      <p>Няма как в последните месеци в интернет да не ви е попадало поне веднъж мемето на разгневена и ядосана до сълзи блондинка, която сочи с пръст и като че ли крещи с пълна сила.</p>
      <p>В другия кадър на мемето е бяла котка с физиономия, която изразява едновременно объркване, разочарование и подигравка.</p>
      <p>
        <b>Зад "Жена крещи на котка" и по-точно зад жената се крие мрачна история.</b>
      </p>
      <p>Русата мацка е Тейлър Армстронг - една от героините на риалитито "Истинските отчаяни съпруги на Бевърли Хилс". Шоуто проследява живота на богатите, отегчени половинки на милиардерите от Калифорния, като не спестява пикантните подробности, измами, интриги, изневери и дори домашно насилие.</p>
      <p>Във втория сезон на поредицата Тейлър споделя с приятелките си, че е била жертва на физически и психически тормоз от страна на вече покойния й съпруг. Клюката е подета от друга "отчаяна съпруга", която явно е обсъждала наляво-надясно миналото на Армстронг и как то влияе на настоящата й връзка.</p>
      <p>Ситуацията постепенно ескалира - приятелки се опитват да успокоят разстроената Тейлър, но колкото повече я утешават, толкова повече тя изпада в плач и истерия. Споровете между Армстронг и приятелките й ескалират и водят до популярното сочене с пръст, запечатано в лявата част на мемето с бялата котка.</p>
      <p>
        <b>За приятелите на Тейлър ситуацията никак не е забавна, защото смятат, че блондинката има склонност към злоупотреба с алкохол и самоубийство.</b>
      </p>
      <p>Първият й съпруг се самоубива, докато тече бракоразводното им дело, и близките на Армстронг се притесняват, че тя е твърде нестабилна психически. В няколко секунди от епизода, от който идва кадърът със соченето с пръст, тя дори се шегува, че ще скочи през парапета на терасата.</p>
      <p>Няколко от другите милиардерски съпруги пък неведнъж споделят, че след смъртта на първия си мъж и вследствие на травмите, които той й е нанесъл, пие повече вино от приемливото.</p>
      <p>За щастие Армстронг успява да преодолее травмите си - в профила си в Twitter тя пише, че вече е здрава, щастлива, има невероятен съпруг и дъщеричка и се наслаждава на живота си такъв, какъвто е. А за мемето казва, че не е нещо, от което се чувства горда, но веднага допълва, че е преодоляла тази част от живота си и избира да й се надсмива, а не да плаче.</p>
      <p>
        <b>Колкото до котката, която се намира в дясно, там историята е далеч по-забавна и можем да й се посмеем от сърце.</b>
      </p>
      <p>Бялата котка всъщност е котарак на име Смъдж, който е своеобразна интернет знаменитост.</p>
      <p>Той си има <a href="https://www.instagram.com/smudge_lord/">собствен профил в Instagram</a> и е известен с факта, че обича да седи на масата точно като човек. За него винаги има запазен стол и чиния пред муцуната му, но както се вижда - Смъдж често не е особено впечатлен от ястията пред него.</p>
      <p>Една вечер семейството на белия котарак има гости и някой без да иска заема отреденото на домашния любимец място. След малко нахалният гостенин осъзнава гафа си и отстъпва стола, за да може Смъдж да заеме обичайната си позиция.</p>
      <p>
        <b>Когато сяда обаче, той вижда пред очите си чиния, пълна със зелена салата, и прави прословутото объркано и леко отвратено изражение.</b>
      </p>
      <p>"Той не обича зеленчуци", пише до кадъра, макар че физиономията на Смъдж е достатъчна, за да разберем, че салатата не е най-любимото му хапване. В платформата на Tumblr въпросната снимка има над 50 хил. харесвания и споделяния само за една година.</p>
      <p>До май месец тази година кадрите с плачещата Тейлър Армстронг и с нацупения Смъдж обикалят форуми като Reddit, 4Chan и Twitter поотделно. На 1 май в Twitter се появява колаж от потребителката MISSINGEGIRL, в който Тейлър е от ляво и сочи, а в дясно е белият котарак, който сякаш я гледа подигравателно.</p>
      <p>Туитът започва да се споделя лавинообразно и само за два месеца трупа 78 900 споделяния и 276 800 харесвания. Ден по-късно колажът вече е превърнат в меме, а оттам нататък започват безкрайните импровизации с надписи по снимката.</p>
      <p>
        <b>А горе в галерията можете да видите някой от най-забавните попадения от серията "Жена крещи на котка".</b>
      </p>
      <related>
        <a href="https://www.webcafe.bg/webcafe/onya-deto-ne-go-triyat/id_1456337036_Den_6969_na_suho"/>
      </related>
    </article>
  </body>
</html>