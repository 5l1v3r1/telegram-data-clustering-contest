<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/esscom-tahan-72-pati/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T12:14:50+00:00"/>
    <meta property="og:title" content="Esscom tahan 72 PATI"/>
    <meta property="og:description" content="SEMPORNA, 27 Rabiulawal 1441H, Ahad – Pihak Kawasan Keselamatan Khas Pantai Timur Sabah (Esscom) menahan 72 pendatang haram dalam satu operasi khas Gasak Laut Siri 3, di Pulau Denawan dekat sini, semalam. Komander Esscom, Datuk Hazani Ghazali berkata, dalam operasi bermula 12 tengah malam itu, 81 individu diperiksa dan daripada jumlah itu 72 orang berumur …"/>
  </head>
  <body>
    <article>
      <h1>Esscom tahan 72 PATI</h1>
      <h2>Pulau Denawan jadi pusat seludup barang kawalan</h2>
      <address><time datetime="2019-11-24T12:14:50+00:00">24 Nov 2019, 12:14</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/09/hazani11ffv.transformed-780x470.jpg"/>
        <figcaption>Komander Esscom, Datuk Hazani Ghazali</figcaption>
      </figure>
      <p><b>SEMPORNA, 27 Rabiulawal 1441H, Ahad</b> – Pihak Kawasan Keselamatan Khas Pantai Timur Sabah (Esscom) menahan 72 pendatang haram dalam satu operasi khas Gasak Laut Siri 3, di Pulau Denawan dekat sini, semalam.</p>
      <p>Komander Esscom, Datuk Hazani Ghazali berkata, dalam operasi bermula 12 tengah malam itu, 81 individu diperiksa dan daripada jumlah itu 72 orang berumur antara 5 hingga 70 tahun ditahan kerana tidak mempunyai pengenalan diri atau dokumen yang meragukan.</p>
      <p>“Kesemua PATI (pendatang asing tanpa izin) yang ditahan telah dihantar ke pusat tahanan sementara (PTS) Tawau untuk tujuan dokumentasi sebelum dihantar ke negara asal masing-masing,” katanya dalam satu kenyataan di sini, hari ini.</p>
      <p>Beliau berkata, operasi yang berakhir pada 7 pagi itu menyasarkan kawasan penempatan di pulau berkenaan yang disyaki menjadi tempat persembunyian pendatang haram dan kegiatan penyeludupan.</p>
      <p>“Pulau Denawan disyaki menjadi salah sebuah perkampungan yang dijadikan pusat persinggahan oleh penjenayah rentas sempadan melakukan aktiviti penyeludupan barang-barang kawalan seperti minyak petrol,” katanya.</p>
      <p>Dalam pada itu, katanya, operasi itu disertai 130 anggota keselamatan terdiri daripada Angkatan Tentera Malaysia, Agensi Penguatkuasaan Maritim Malaysia, Jabatan Imigresen Malaysia, Polis Diraja Malaysia serta Jabatan Pendaftaran Negara dan berjalan lancar tanpa sebarang insiden tidak diingini.</p>
      <p>Beliau berkata, Esscom akan meneruskan operasi seumpama itu bagi mengekang dan aktiviti penyeludupan dan kemasukan PATI yang menjadi punca kepada berlakunya jenayah-jenayah lain di negeri ini. -Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>