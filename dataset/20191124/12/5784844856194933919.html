<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/huawei-nad-podjetje-apple-s-fantasticnim-tablicnim-racunalnikom-matepad-pro.html?RSSeac7acdf88928790ed42fb32fb48a248"/>
    <meta property="og:site_name" content="Računalniške novice"/>
    <meta property="article:published_time" content="2019-11-24T12:05:00+00:00"/>
    <meta property="og:title" content="Huawei nad podjetje Apple s fantastičnim tabličnim računalnikom MatePad Pro"/>
    <meta property="og:description" content="Huawei bo poslovni tablični računalnik MatePad Pro predstavil še pred koncem meseca novembra, ta pa bo opremljen s številnimi zanimivimi novostmi."/>
  </head>
  <body>
    <article>
      <h1>Huawei nad podjetje Apple s fantastičnim tabličnim računalnikom MatePad Pro</h1>
      <address>
        <time datetime="2019-11-24T12:05:00+00:00">24 Nov 2019, 12:05</time>
      </address>
      <p>Po propadu trgovinskih pogajanj med Kitajsko in ZDA je bil Huawei uvrščen na seznam podjetij, za katera morajo ameriška podjetja dobiti dovoljenje ameriške vlade, če želijo poslovati z njimi. Kljub temu kitajski gigant nadaljuje z razvojem novih izdelkov, ki so po kakovosti primerljivi z izdelki vodilnih proizvajalcev, le da so cenejši. To bo nedvomno držalo tudi za njihov prihajajoči tablični računalnik MatePad Pro, ki se bo lahko brez težav postavil po robu precej dražji tablici Apple iPad Pro.</p>
      <p>Huawei bo poslovni tablični računalnik MatePad Pro predstavil še pred koncem meseca novembra, ta pa bo opremljen s številnimi zanimivimi novostmi. Med njimi najdemo »luknjo« v zaslonu za spletno kamero, dvojni digitalni fotoaparat, podporo za digitalno pero M-Pen in pametno tipkovnico ter hitri polnilec Huawei SuperCharge zmogljivosti 40 vatov. Preostala strojna oprema naj bi obsegala še osemjedrni procesor Kririn 990 in šest gigabajtov sistemskega pomnilnika. Celotno pa bo skupaj povezoval mobilni operacijski sistem Android 10 z nekoliko prirejenim grafičnim vmesnikom.</p>
      <p>Več informacij o nadvse zanimivem tabličnem računalniku MatePad Pro bo podjetje Huawei javnosti razkrilo ob uradni predstavitvi novosti. Do tedaj pa se bomo morali »zadovoljiti« z videoposnetkom, ki je na voljo na spletni povezavi <a href="https://youtu.be/GqNf_Nwok_s">https://youtu.be/GqNf_Nwok_s</a>.</p>
      <figure>
        <iframe src="https://www.youtube.com/embed/GqNf_Nwok_s" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.huawei.com/">Huawei</a></footer>
    </article>
  </body>
</html>