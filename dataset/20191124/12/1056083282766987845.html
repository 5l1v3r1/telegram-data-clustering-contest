<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301769/%D8%A7%D8%B1%D8%AF%D8%A8%DB%8C%D9%84-%D8%A7%D8%B3%D8%AA%D8%A7%D9%86-%D8%A8%D8%B1%D8%AA%D8%B1-%D8%AF%D8%B1-%D9%BE%D8%B1%D9%88%DA%98%D9%87-%D9%85%D9%87%D8%B1-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:58:59+00:00"/>
    <meta property="og:title" content="اردبیل استان برتر در پروژه مهر معرفی شد"/>
    <meta property="og:description" content="ایسنا/اردبیل مدیر کل آموزش و پرورش استان اردبیل گفت: استان اردبیل در عملیاتی کردن پروژه مهر براساس ارزیابی‌های کشوری رتبه اول را به دست آورد."/>
  </head>
  <body>
    <article>
      <h6 class="kicker">مدیرکل آموزش و پرورش استان اردبیل:</h6>
      <h1>اردبیل استان برتر در پروژه مهر معرفی شد</h1>
      <address><time datetime="2019-11-24T12:58:59+00:00">24 Nov 2019, 12:58</time> by <a rel="author">سمیه درازی</a></address>
      <p>ایسنا/اردبیل مدیر کل آموزش و پرورش استان اردبیل گفت: استان اردبیل در عملیاتی کردن پروژه مهر براساس ارزیابی‌های کشوری رتبه اول را به دست آورد.</p>
      <p> احمد ناصری در جلسه شورای آموزش و پرورش استان اردبیل که در سالن شهید رجایی استانداری اردبیل برگزار شد، اظهار کرد: سامانه جامع کیفیت مدارس استان اردبیل در قالب سند TQMS بر مبنای تئوری‌های ارائه شده از سوی وزارت آموزش و پرورش تدوین شده که بر نحوه کیفی‌سازی تدریس و آموزش در مدارس تاکید دارد.<br/>وی با اشاره به اینکه در بخش آموزش متوسطه اول در اردبیل 53 هزار و 880 نفر دانش‌آموز مشغول به تحصیل هستند، خاطرنشان کرد: این دانش‌آموزان در 252 مدرسه شهری و 344 مدرسه روستایی تعلیم می‌بینند.<br/>دبیر شورای آموزش و پرورش استان اردبیل با بیان اینکه اکثر مدارس متوسطه دوره اول در روستاها متمرکز هستند، گفت: 596 مدرسه در متوسطه دوره اول به دانش‌آموزان خدمات آموزشی را ارائه می‌کند.<br/>ناصری از شرکت دانش‌آموزان اردبیل در جشنواره‌هایی نظیر خوارزمی خبر داد و بیان کرد: در راستای کیفیت‌بخشی آموزشی دانش‌آموزان اردبیل در جشنواره‌های متعدد از قبیل جشنواره نوجوان خوارزمی، ایران مهارت، خوداتکایی در مدارس شبانه‌روزی، تعالی مدیریت مدرسه و ... شرکت کرده‌اند.<br/>وی مدرسه‌محوری را از سیاست‌های اصلی وزارت آموزش و پرورش در راستای تحکیم مباحث آموزشی اعلام کرد و افزود: طبق جدول آموزشی هر مدرسه در طول سال 60 ساعت از زمان آموزشی مدارس در اختیار مدیران قرار می‌گیرد تا با برنامه‌ریزی‌های مناسب نیازهای آموزشی مدرسه را مطرح کند.</p>
      <p>20 درصد دانش‌آموزان اردبیل مدارس غیردولتی را انتخاب می‌کنند<br/>در این جلسه رئیس هیئت موسسان مدارس غیرانتفاعی استان اردبیل نیز با اشاره به اینکه در حال حاضر 20 درصد دانش‌آموزان استان اردبیل در مدارس غیردولتی مشغول تحصیل هستند، اظهار کرد: این رقم در مقایسه با میانگین کشوری رقمی بالاست.<br/>حسن نوعی اقدام با بیان اینکه خیرین‌ مدرسه‌دار در استان باید شناسایی شده و از آنها تجلیل شود، خاطرنشان کرد: در استان اردبیل خیرین مدرسه‌ساز شناسایی شده‌اند اما تاکنون هیچ برنامه مشخصی برای معرفی خیرین مدرسه‌دار و افرادی که در توسعه فضای آموزشی نقش داشته‌اند، انجام نشده که انتظار می‌رود با همکاری مجموعه‌های آموزش و پرورش و مدیران مدارس غیرانتفاعی زمینه این کار فراهم آید.<br/>وی از حل مشکل مدارس غیردولتی در اردبیل در طی دو سال اخیر خبر داد و بیان کرد: ما در سال‌های اخیر شاهد گشایش گره‌های مدارس غیردولتی در اردبیل هستیم که این به برکت برگزاری جلسات شورای آموزش و پرورش و طرح مسایل و مشکلات این مدارس است.<br/>این استاد دانشگاه‌های اردبیل همچنین حل مشکل واگذاری زمین به مدارس غیردولتی را نیز یادآور شد و تصریح کرد: 20 سال بود این طرح معطل مانده بود که خوشبختانه با تدبیر آموزش و پرورش استان و تعامل هیئت موسسان مدارس غیردولتی در اردبیل این مشکل نیز رفع شد.<br/>به گزارش ایسنا، نوعی اقدم با اشاره به ساماندهی مدارس غیردولتی تصریح کرد: تمام مدارس غیردولتی در اردبیل به صورت تک نوبته اداره می‌شوند و با فعال شدن این واحدهای آموزشی تا حدود زیادی از فعالیت مدارس غیردولتی در دو شیفت صبح و عصر جلوگیری شده است.<br/>انتهای پیام</p>
    </article>
  </body>
</html>