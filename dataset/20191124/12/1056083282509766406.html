<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301730/%D8%B1%D9%88%DB%8C%D9%88%D8%B1%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%A7%D8%B2-%D8%A8%DB%8C%D9%86-%D8%A8%D8%B1%D8%AF%D9%86-%D9%85%D8%B4%D8%B1%D9%88%D8%B9%DB%8C%D8%AA-%D8%AF%D8%A7%D8%AE%D9%84%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:13:56+00:00"/>
    <meta property="og:title" content="رویوران: آمریکا برای از بین بردن مشروعیت داخلی کشورهای منطقه تلاش می‌کند"/>
    <meta property="og:description" content="یک کارشناس مسائل غرب آسیا اظهار کرد: آن چه که در ایران، لبنان وعراق رخ داد از مدل نسل چهارم جنگ‌ها پیروی می‌کند که نقظه آغازین آن وجود اجماع در برابر یک مسئله است."/>
  </head>
  <body>
    <article>
      <h6 class="kicker">نشست " فراگیرسازی آشوب‌ها از عراق، لبنان تا ایران "</h6>
      <h1>رویوران: آمریکا برای از بین بردن مشروعیت داخلی کشورهای منطقه تلاش می‌کند</h1>
      <address><time datetime="2019-11-24T12:13:56+00:00">24 Nov 2019, 12:13</time> by <a rel="author">اکرم احقاقی</a></address>
      <p>یک کارشناس مسائل غرب آسیا اظهار کرد: آن چه که در ایران، لبنان وعراق رخ داد از مدل نسل چهارم جنگ‌ها پیروی می‌کند که نقظه آغازین آن وجود اجماع در برابر یک مسئله است.</p>
      <p>به گزارش ایسنا، حسین رویوران بعد از ظهر امروز در نشست تخصصی " فراگیر سازی آشوب‌ها از عراق، لبنان تا ایران " که از سوی جمعیت از دفاع از ملت فلسطین برگزار شده بود در سخنانی با بیان این که پایان این اعتراضات با حضور مردم در صحنه بود، خاطر نشان کرد: البته مسائل امنیتی حدود 10 تا 12 درصد در پایان دادن به اعتراضات موثر بودند ولی حضور مردم در این قضیه از دیگر مولفه‌های موثر و تاثیرگذارتر بود، البته همین مردمی که با حضورشان به اعتراضات پایان دادند تاکید کردند که دولت باید برای مهار تورم و بهبود معیشت آنها کاری بکند.</p>
      <p>وی با بیان این که دولت در برابر امتحان سختی قرار دارد و این مسئله مهمی است که چگونه می‌خواهند وضعیت بعد از اعتراضات را مدیریت کنند ،افزود: آن چه در لبنان و عراق و ایران رخ داد از مدل نسل چهارم جنگ‌ها پیروی می‌کند و نقطه آغازین آن وجود اجماع در برابر یک مسئله است؛ مثلا در ایران گرانی بنزین و در عراق یک نظام ناکارآمد  در این زمینه موثر بود.</p>
      <p>وی با بیان این که افزایش تورم بیش از این می‌تواند تبعات جدی برای کشور داشته باشد، خاطر نشان کرد: تلاش دولت برای بازسازی اعتماد مردم می‌تواند مدل چهارم جنگ‌ها را که در ایران ، لبنان و عراق شاهد آن هستیم ناکارآمد کند. ما اکنون با یک مسئولیت ملی، منطقه‌ای و بین‌المللی در این زمینه رو به رو هستیم.</p>
      <p>این استاد دانشگاه با بیان این که مدل مورد اشاره از نسل چهارم جنگ‌ها اکنون در نقاط مختلف جهان در جریان است، ادامه داد: آمریکایی‌ها تلاش می‌کنند که کشورهای منطقه مشروعیت داخلی خود را از دست بدهند و برای بقای خود به حمایت آمریکا متکی باشند.</p>
      <p>رویوران با تاکید بر این که شرایطی که اکنون ما در آن قرار داریم شرایط خاصی است و بسیار مهم است که در این عرصه بتوانیم یک الگوی ملی و منطقه‌ای برای وضعیت به وجود آمده ارائه کنیم ادامه داد: قطعا تلاش دولت برای بازسازی اعتماد مردم می‌تواند در پیشبرد این موضوع موثر و کارآمد باشد.</p>
      <p>انتهای پیام</p>
    </article>
  </body>
</html>