<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359793-adazu-dome-cetrkart-samazina-deputatu-algu-stundas-likmi"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T12:17:00+00:00"/>
    <meta property="og:title" content="Ādažu dome četrkārt samazina deputātu algu stundas likmi"/>
    <meta property="og:description" content="Ādažu novada dome šomēnes nolēmusi četrkārt samazināt deputātu darba samaksas stundas likmi."/>
  </head>
  <body>
    <article>
      <h1>Ādažu dome četrkārt samazina deputātu algu stundas likmi</h1>
      <address><time datetime="2019-11-24T12:17:00+00:00">24 Nov 2019, 12:17</time> by <a rel="author">Jauns.lv / LETA</a></address>
      <p>
        <b>Ādažu novada dome šomēnes nolēmusi četrkārt samazināt deputātu darba samaksas stundas likmi.</b>
      </p>
      <p>Kā liecina domes lēmums, deputāti nolēmuši veikt grozījumus gada sākumā pieņemtajā lēmumā "Par pašvaldības amatpersonu un darbinieku mēnešalgām 2019.gadā", samazinot deputātu atlīdzības likmi no 26 uz 6,60 eiro stundā. Paralēli noteikta jauna algu pozīcija - domes komiteju priekšsēdētājiem noteikta atlīdzības likme 14,02 eiro stundā.</p>
      <p>Ādažu novada domes komisiju un darba grupu locekļiem atlīdzības likmes nav mainītas un tās ir attiecīgi 19 un 12 eiro stundā.</p>
      <p>Kā iepriekš vēstīja žurnāls "Ir", atsaucoties uz Valsts kases pārskatu, Ādažu domes tēriņi deputātu, izpilddirektora un vietnieku atalgojumam domē un pašvaldības uzņēmumos 2018.gadā bija piektie lielākie Latvijā, atpaliekot tikai no lielajām pilsētām: Rīgā tie bijuši 1,83 miljoni eiro, Ventspilī - 813 265 eiro, Liepājā - 634 602 eiro, Jūrmalā - 436 967 eiro, bet Ādažos - 401 840 eiro.</p>
      <p>Tālāk sekojoši citi Pierīgas novadi: Ķekava ar kopējo atalgojumu 400 316 eiro apmērā, Mārupe - 392 752 eiro, Ogre - 357 451 eiro, Salaspils - 350 065 eiro, un Ikšķile - 320 791 eiro.</p>
      <p>Izdevums vēstīja, ka no domju priekšsēdētājiem lielāko atalgojumu tika saņēmuši Liepājas, Rīgas, Ventspils un Valmieras pilsētu, kā arī Ādažu, Inčukalna un Garkalnes novadu vadītāji. Īpašā situācijā gan ir lielās ostas pilsētas, kuru mēri un vietnieki par amatiem ostas vai speciālās ekonomiskās zonas uzņēmumos saņem vairāk nekā par tiešo darbu domē. Arī pelnošākie izpilddirektori ir no Rīgas, Ventspils, Liepājas, Jūrmalas un Ādažu novada.</p>
      <p>Kā liecina amatpersonu deklarācijas par 2018.gadu, Ādažu domes priekšsēdētājs Māris Sprindžuks (LRA) pašvaldībā nopelnījis 45 457 eiro, viņa vietnieks Pēteris Balzāns (LRA) - 32 249 eiro, bet izpilddirektors Guntis Porietis - 38 924 eiro.</p>
      <p>Ierindas deputāti Ādažu domē pērn saņēmuši ap 1000 eiro mēnesī: Adrija Keiša (LZS), Jānis Neilands (LRA) un Pēteris Pultraks (LRA) - pa 11 661 eiro gada laikā, Jānis Beķers (LRA) - 11 690 eiro, Gundars Bojārs (LZP) - 12 343 eiro, Edvīns Šēpers (LZS) - 12 659 eiro, Raitis Kubuliņš (LZP) - 13 697 eiro. Nākot klāt amatiem, lielāks bijis arī atalgojums, un Edgars Verners (LRA) pērn no domes saņēmis 20 679 eiro, Kerola Dāvidsone (LRA) - 20 725 eiro, Valērijs Bulāns (LRA) - 28 470 eiro, Liāna Pumpure (LRA) - 27 947 eiro, bet Kristīne Savicka (LRA) - 33 507 eiro. Pumpure un Savicka gan strādā arī pašvaldības izglītības iestādēs, un deklarācijā nav izdalīts, kāda daļa no summas saņemta par deputāta pienākumu pildīšanu, bet kāda - par darbu izglītības iestādēs.</p>
    </article>
  </body>
</html>