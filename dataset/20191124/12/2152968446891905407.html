<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/24/zatvornik-poiska-40-000-lv-jivial-na-tiasno-s-oshte-15-dushi.430624"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T12:29:00+00:00"/>
    <meta property="og:title" content="Затворник поиска 40 000 лв., живял на тясно с още 15 души"/>
    <meta property="og:description" content="| Dnes.bg"/>
  </head>
  <body>
    <article>
      <h1>Затворник поиска 40 000 лв., живял на тясно с още 15 души</h1>
      <address><time datetime="2019-11-24T12:29:00+00:00">24 Nov 2019, 12:29</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Затворник опита да осъди Главна дирекция “Изпълнение на наказанията” за 40 хил. лв., защото бил на тясно, докато ремонтират килията му. Съдът в Кюстендил обаче отхвърли молбата му, пише "<a href="https://www.24chasa.bg/">24часа</a>".</p>
      <p>А. С. се оплаква, че бил в лоши условия в затвора в Бобов дол от 1 януари до 17 май 2019 г. Тогава го настанили в килия с още 15 човека и бил лишен от полагащите му се 4 кв. м площ. Не могъл да се наспива от виковете на останалите лишени от свобода, бил с една тоалетна за всички в килията, а душовете в банята не стигали. В иска си твърди още, че в спалното помещение било пълно с дървеници, които го хапели.</p>
      <p>В хода на делото обаче станало ясно, че през периода, в който А. С. се оплаква от теснотията, в затвора в Бобов дол били извършени ремонт, цялостна подмяна на ВиК и елинсталация в сградата, санитарните възли, спалните помещения, баните и кухненския блок, както и външно саниране. Сградата, която се ремонтирала, е с капацитет около 300 лишени от свобода, които за този период били временно настанени в други сгради.</p>
      <p>Затворникът не бил лишен нито от баня, нито от хигиенни пръскания срущу дървеници в килиите, се разбрало в съда.</p>
      <p>Магистратите са категорични, че макар и да е нарушена минималната жилищна площ в определен период, това не е жестоко, нечовешко или унизително отношение по смисъла на Европейската конвенция за правата на човека.</p>
      <p>“Парадоксално е да се квалифицират действия на администрацията по подобряването на условията в затвора като умишлено поставяне на лишения от свобода в неблагоприятни условия”, мотивира се съдът.</p>
    </article>
  </body>
</html>