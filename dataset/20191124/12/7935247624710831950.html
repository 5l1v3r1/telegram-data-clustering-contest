<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/isveren-yeni-istihdamdan-cekiniyor-216077h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T12:51:05+00:00"/>
    <meta property="og:title" content="İşveren yeni istihdamdan çekiniyor"/>
    <meta property="og:description" content="İş dünyası olarak 'ekonomi dostu' iş kanununa ihtiyaç duyduklarına işaret eden İTO Başkanı Avdagiç, dünyanın hiçbir yerinde böyle bir borçlar kanunu olmadığını kaydetti."/>
  </head>
  <body>
    <article>
      <h1>İşveren yeni istihdamdan çekiniyor</h1>
      <h2>İş dünyası olarak 'ekonomi dostu' iş kanununa ihtiyaç duyduklarına işaret eden İTO Başkanı Avdagiç, dünyanın hiçbir yerinde böyle bir borçlar kanunu olmadığını kaydetti.</h2>
      <address>
        <time datetime="2019-11-24T12:51:05+00:00">24 Nov 2019, 12:51</time>
      </address>
      <p>İstanbul Ticaret Odası (İTO) Başkanı Şekib Avdagiç, Türkiye'de işverenin yeni istihdam sağlamakta çekingen davrandığını söyledi.</p>
      <p>Avdagiç, Türkiye'nin yaşadığı ağustos 2018'deki ekonomik saldırıdan bu yana 15 ay geçtiğini hatırlatarak, ekonominin yeniden dengelendiğini belirtti. 2019'un dengelenme yılı olduğuna işaret eden Avdagiç, Merkez Bankası'nın politika faizlerini düşürmesi, enflasyon oranının tek haneye inmesi, dış ticaret açığının kontrol altına alınması ve döviz fiyatlarının stabil hale gelmesiyle tüm hedeflere bu yıl başarıyla ulaşıldığını kaydetti. Türk ekonomisinin pozitif seyrinin, uluslararası kurum ve kuruluşlar tarafından da teyit edildiğini vurgulayan Avdagiç, ‘'Aralarında IMF, Dünya Bankası ve derecelendirme kuruluşlarının da olduğu 6 uluslararası kurum ve kuruluş, Türkiye ile ilgili 2019 öngörülerini ve 2020-2021 beklentilerini yukarı yönlü revize etti'' dedi. Tüketicilerin bir süredir taleplerini ertelediğini dile getiren Avdagiç, iç piyasada bu taleplerin yakın zamanda satışa dönüşmesiyle 2020'nin iş dünyası için çok daha iyi geçeceğini anlattı.</p>
      <p>
        <b>RİSK TAŞIMAYA DEVAM EDİYOR</b>
      </p>
      <p>İstihdam artışı için tek başına finansal desteklerin yeterli olmayacağının altını çizen Avdagiç, gelecek dönemde istihdamın artacağını öngördüklerine dikkati çekti. Avdagiç, ‘'Hükümetimizin bu noktada istihdama dönük finansal desteklerinin çok önemli olduğunu düşünüyorum. Ancak daha önemlisi, biz iş dünyası olarak, 'işveren dostu' demiyorum, dikkatinizi çekerim, 'ekonomi dostu' iş kanununa ihtiyaç duyuyoruz. Mevcut kanundan dolayı Türkiye'de işveren yeni istihdam sağlamakta çekingen davranıyor. Çünkü işveren, işçisiyle iş ilişkisinin bitmesinin ardından en az 5 yıl, bazı konularda ise 10 yıl boyunca bazı riskleri taşımaya devam ediyor'' diye konuştu.</p>
      <p>
        <b>DÜNYANIN HİÇBİR YERİNDE YOK</b>
      </p>
      <p>Avdagiç, şöyle devam etti: ‘'Dünyanın hiçbir yerinde böyle bir iş kanunu yok, böyle bir borçlar kanunu yok. Türkiye'de istihdam ile ilgili süreçlerin yürütülebilir bir noktaya gelmesi gerekiyor. Bizim rakiplerimizden Polonya, Romanya, Bulgaristan ve Çekya'da böyle bir iş kanunu yok. 2020'de bu konuda bir gelişme yaşanacağını ümit ediyoruz.'' </p>
      <p>KANUN REVİZE EDİLMELİ</p>
      <p>Esnek çalışmayla ilgili düzenlemeler yapılması gerektiğini ifade eden Şekib Avdagiç, ‘'Değişen iş süreçlerine bağlı olarak evden, uzaktan çalışma devreye girdi. Biz bunu kullanamıyoruz. Çünkü İş Kanunu'nda bunlar tam olarak aydınlatılmış değil. İş Kanunu, bu anlamda teknolojik gelişmeleri göz önüne alarak revize edilmeli'' şeklinde konuştu.</p>
      <p>
        <b>SİSTEMİN İNTİHARI OLUR</b>
      </p>
      <p>Emeklilikte Yaşa Takılanlar'a (EYT) ilişkin hükümetin politikasını doğru bulduğunu belirten Avdagiç, ‘'EYT, kazanılmış hak olarak görünüyor ama asla böyle bir şey yok. Erken yaşta emeklilik, Türk sosyal güvenlik sisteminin intiharı olur. Gününü dolduran sanki hemen emekli olması gerekiyor gibi bir algı var. Bunun doğru olmadığı açık. Türkiye'de emekli olmanın şartları var. Bu şartlar da bugün ortaya çıkmadı, 10-15 yıl önce bu düzenlemeler yapıldı. Herkesin de bu düzenlemelere tabi olması gerek'' dedi. Avdagiç, Türkiye'nin kadınlarda 58, erkeklerde 60 yaş ile OECD'de en erken emeklilik yaşının uygulandığı ülke olduğunu söyledi. </p>
    </article>
  </body>
</html>