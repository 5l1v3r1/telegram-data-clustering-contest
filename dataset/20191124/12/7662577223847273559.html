<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/v-iranu-se-otrasla-legitimita-revoluce-rezim-nepokoje-potlacil-ale-opora-teokracie-se-rozpada.A191123_204504_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-24T12:00:00+00:00"/>
    <meta property="og:title" content="V Íránu se otřásla legitimita revoluce. Režim nepokoje potlačil, ale opora tamní moci se rozpadá"/>
    <meta property="og:description" content="Při rozsáhlých nepokojích minulých dní neprotestovaly v islámské republice zhýčkané městské a intelektuálské elity, ale naopak příslušníci spodních sociálních vrstev – tedy ti Íránci, kteří byli po desítky let mocenskou oporou tamní teokracie."/>
  </head>
  <body>
    <article>
      <h1>V Íránu se otřásla legitimita revoluce. Režim nepokoje potlačil, ale opora tamní moci se rozpadá</h1>
      <address>
        <time datetime="2019-11-24T12:00:00+00:00">24 Nov 2019, 12:00</time>
      </address>
      <p>
        <mark>TEHERÁN/PRAHA</mark>
        <b> Při rozsáhlých nepokojích minulých dní neprotestovaly v islámské republice zhýčkané městské a intelektuálské elity, ale naopak příslušníci spodních sociálních vrstev – tedy ti Íránci, kteří byli po desítky let mocenskou oporou tamní teokracie.</b>
      </p>
      <p>„Všichni naši přátelé i protivníci by měli vědět, že jsme nepřítele v této bezpečnostní válce potlačili,“ prohlásil v úterý nejvyšší vůdce země ajatolláh Alí Chámeneí. Podobně se vyjádřil i prezident Hasan Rouhání – i on veřejně označil revoltu za dílo vnějších nepřátel íránské teokracie a bagatelizoval sociálně-ekonomický základ protestu.</p>
      <p>K bilanci násilí, které vypuklo minulý týden v pátek a rozšířilo se do desítek měst, patří sto až dvě stě mrtvých, stovky vypálených poboček bank, státních úřadů i soukromých živností. Bezpečnostní aparát podle všeho vzedmutí protirežimních vášní opět tvrdě potlačil. Prokazatelných informací přitom moc není – íránský režim totiž prakticky zastavil provoz internetu, takže se ze země téměř žádné důkazy nedostávaly.</p>
      <h3>‚Benzin přece patří lidu‘</h3>
      <p>Roznětkou nepokojů bylo náhlé a předem neavizované zdražení benzinu. I po tomto kroku stojí litr nanejvýš několik korun – cena se liší podle vyčerpání levnějšího měsíčního limitu, po němž mohou následovat už dražší nákupy, přičemž existují i různé skupiny vozidel s odlišnými kvótami a cenami. Íránští motoristé každopádně mají jedny z nejlevnějších pohonných hmot na světě. Jenže daleko důležitější než finanční hodnota benzinu je psychologický a sociální rozměr celé věci.</p>
      <related>
        <a href="https://www.lidovky.cz/svet/iranem-po-zdrazeni-benzinu-zmitaji-protesty-sabotaze-a-zharstvi-pachaji-chuligani-reagoval-chamenei.A191117_102010_ln_zahranici_vag"/>
      </related>
      <p>Po celé 20. století v rozvojových zemích produkujících ropu postupně doutnala nespokojenost s faktem, že těžbu měly zpravidla v rukou bohaté západní společnosti, které většinu zisků odčerpávaly do koloniálních metropolí. V Íránu byla tato frustrace mj. základem programu oblíbeného premiéra Mohammada Mosaddeka, který se na počátku 50. let rozhodl zestátnit tamní ropný sektor a vystrnadit z něj Brity. Jenže tak učinil v době vrcholící studené války, a tak kromě ztráty příjmů hrozil příklon prozápadního Íránu k sovětské náruči. Britské a americké tajné služby proto Mosaddeka společnými silami svrhly a jeho osud v očích Íránců dodnes zůstává jedním z nejzásadnějších důkazů pokrytectví západních kazatelů svobody a demokracie.</p>
      <p>I nynější teokracie, postavená zase na svržení prozápadního šáha Mohammada Rezy Pahlavího v revolučním roce 1979, do značné míry navazuje na Mosaddekův odkaz – ropné bohatství patří Íráncům, a nikoli silám „globální arogance“. V každodenním životě si řadoví Íránci toto poselství přeložili do představy, že mají nárok na neomezené množství velmi laciného benzinu.</p>
      <p>Jenže to, co v každém městě umožňuje fungování nekonečných kolon taxíků coby součásti veřejné dopravy a slouží i jako druhý až třetí příjem chudších rodin, stále více v podobě dotací zatěžovalo státní rozpočet – zvláště v posledním roce, kdy se Spojené státy opět snaží odstřihnout Írán od světové ekonomiky. Zdražení také liberální prezident Rouhání zdůvodnil tím, že peníze ušetřené na plošných dotacích poslouží přímo těm nejchudším.</p>
      <h3>Jak pracovat s frustrovanými</h3>
      <p>Úsporné opatření však sklidilo kritiku zleva i zprava, a nadto vyvolalo zmíněné nepokoje. Daleko silnější protesty zažil Írán v létě 2009. Jenže zatímco tehdejší tzv. zelené hnutí se neslo především v duchu volání po větších politických a občanských svobodách, nynější požadavky byly spíš materiální. Před deseti lety se v bohatších čtvrtích Teheránu bouřili studenti, zelenými pentlemi byla ověšená dražší auta, mnozí nadávali na rozhazování ropného bohatství ve formě dotací chudým – a chudší čtvrti metropole naopak stály za tehdejším konzervativním prezidentem Mahmúdem Ahmadínežádem.</p>
      <related>
        <a href="https://www.lidovky.cz/svet/pri-protestech-v-iranu-bylo-kvuli-zdrazeni-benzinu-zabito-106-lidi-uvadi-amnesty-international.A191119_175444_ln_zahranici_ele"/>
      </related>
      <p>V uplynulých dnech byl víceméně klid v bohatších oblastech, kde desetníkové zdražení benzinu nehraje zásadní roli, a nepokoje hlásily chudší komunity – tedy populace, která je z podstaty mocenskou oporou každého revolučního režimu. Tím řada analytiků vysvětluje, proč tentokrát represivní aparát zasáhl tak razantně: establishment neohrožovaly „zpovykané“ elity, ale ti Íránci, na které se mohl v uplynulých čtyřiceti letech nakonec vždy spolehnout.</p>
      <p>Nelze samozřejmě pominout ani otázku, nakolik byly nepokoje podněcované zvnějšku, jak tvrdí špičky íránského režimu. Vždyť už např. dokument z roku 2007 zveřejněný platformou Wikileaks cituje tehdejšího ředitele Mosadu Meira Dagana, který hovořil o utlačovaných menšinách, ale i sociálních skupinách, které mohou v Íránu vyvolávat nepokoje, a tudíž stojí za tajnou podporu Izraele či USA. „Ekonomika trpí, což vede k vážné krizi íránského vedení,“ prohlásil Dagan.</p>
      <p>Realita ale asi bude střídmější, než si představují mocenské špičky v Jeruzalémě, Washingtonu i v Teheránu. Zdá se, že ke zděšení íránského vedení tentokrát spontánně zvedly hlavu statisíce frustrovaných Íránců – což ale vůbec neznamená, že to zároveň nevyhovuje vládám, které léta marně doufají ve svržení íránského režimu.</p>
      <p>
        <i>Autor vede Centrum pro studium Blízkého východu na Metropolitní univerzitě Praha</i>
      </p>
    </article>
  </body>
</html>