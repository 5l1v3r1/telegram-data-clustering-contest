<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623119/%DB%B7-%D8%AD%D8%B1%D9%81%DB%8C-%DA%A9%D9%87-%D9%87%D8%B1%DA%AF%D8%B2-%D9%86%D8%A8%D8%A7%DB%8C%D8%AF-%D8%A8%D9%87-%DA%A9%D8%B3%DB%8C-%D8%A8%DA%AF%D9%88%DB%8C%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:07:00+00:00"/>
    <meta property="og:title" content="۷ حرفی که هرگز نباید به کسی بگویید"/>
    <meta property="og:description" content="از قدیم گفتند سخن گفتن، خودش یک هنر است. اگر مقصودمان را طوری بیان می‌کنیم که مخاطب برداشت متفاوت از مقصود ما می‌کند، شاید وقت آن رسیده باشد که اندکی در لحن، بیان و جملاتمان دقیق شویم. همه ما می‌دانیم بعضی خسته نباشیدها، واقعا معنی خسته نباشید نمی‌دهد و برخی موفق باشیدها نیز معنی موفق باشید نمی‌دهد. در ادبیاتمان دقیق شویم و برخی جملات را به زبان نیاوریم."/>
  </head>
  <body>
    <article>
      <h1>۷ حرفی که هرگز نباید به کسی بگویید</h1>
      <address>
        <time datetime="2019-11-24T12:07:00+00:00">24 Nov 2019, 12:07</time>
      </address>
      <p>
        <i>از قدیم گفتند سخن گفتن، خودش یک هنر است. اگر مقصودمان را طوری بیان می‌کنیم که مخاطب برداشت متفاوت از مقصود ما می‌کند، شاید وقت آن رسیده باشد که اندکی در لحن، بیان و جملاتمان دقیق شویم. همه ما می‌دانیم بعضی خسته نباشیدها، واقعا معنی خسته نباشید نمی‌دهد و برخی موفق باشیدها نیز معنی موفق باشید نمی‌دهد. در ادبیاتمان دقیق شویم و برخی جملات را به زبان نیاوریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بعضی از حرف‌ها ظاهرشان مشکلی ندارد، اما اطرافیانمان را سخت ناراحت می‌کند. ظاهرشان مودبانه است و باطنشان اما می‌گوید که تنهایم بگذار، تو خیلی به درد من نمی‌خوری! این حرف‌ها اعتماد به نفس را می‌کشد و بدون اینکه متوجه شویم به خانواده، دوست و همکارانمان پیام‌های بدی را منتقل می‌کند. بهتر است این ۷ مورد را هرگز به کسی نگوییم:</p>
      <p>
        <b>۱. برای من اهمیتی ندارد</b>
      </p>
      <p>آنچه آن‌ها می‌شنوند: «من را تنها بگذار. من کارهای مفیدتری نسبت به گوش دادن به تو دارم.»</p>
      <figure>
        <img src="https://aftabnews.ir/files/fa/news/1398/9/3/362985_916.jpg"/>
      </figure>
      <p>برای مخاطب خود توضیح دهید که چرا فعلا نمی‌خواهید در مورد این مساله چیزی بشنوید و چرا الآن زمان مناسبی نیست. اگر مردم برای شما مهم باشند، شما هم برای آن‌ها مهم خواهید بود. به دیگران اهمیت دهید و در مورد علت کارتان توضیح دهید.</p>
      <p>
        <b>۲.شما اشتباه می‌کنید</b>
      </p>
      <p>آنچه آن‌ها می‌شنوند: «شما نادان هستید. شما هیچ‌چیز نمی‌دانید و بی‌ارزش هستید.»</p>
      <p>جملات محتاط‌تری را به کار ببرید: «من فکر می‌کردم که...»،‌«درک من این است که...»</p>
      <p>
        <b>۳. شما نمی‌توانید آن کار را انجام دهید</b>
      </p>
      <p>آنچه آن‌ها می‌شنوند: «شما توان انجام کاری که می‌خواهید را ندارید. هرچقدر هم تلاش کنید، نمی‌توانید و بهتر است تلاش نکنید.»</p>
      <p>چرا تعیین می‌کنید که شخصی شکست خواهد خورد!‌ احتمالاً شما حس می‌کنید وظیفه شماست که جلوی اشتباهات دیگران را بگیرید، قبل از اینکه به خودشان آسیب برسانند. اما ما از شما می‌پرسیم که چگونه می‌توانید قضاوت کنید که افراد برای چه کارهایی مفید هستند؟ اگر شکست بهترین راه برای رشد افراد بود چه؟ دل دیگران را خالی نکنید. شما مأمور به نشان دادن واقعیات به دیگران نیستید.</p>
      <p>
        <b>۴.این کار آسان است</b>
      </p>
      <p>آنچه آن‌ها می‌شنوند: «این کار برای اکثر مردم آسان است. اگر نمی‌توانید این کار را انجام بدهید، احتمالا شما مشکلی دارید.»</p>
      <p>هرکسی توانی دارد و سطح دشواری چیزها برای افراد متفاوت است. اگر به فردی بگویید کارش راحت است، او را تضعیف کرده‌اید. اگر کسی تلاش می‌کند و به شما اعتماد کرده است، به او ضعفش را یادآوری نکنید. چالش‌های مردم را تصدیق کنید و در پی نفی نباشید.</p>
      <p>
        <b>۵. من که به شما گفتم</b>
      </p>
      <p>آنچه آن‌ها می‌شنوند: «شما به من گوش نکردید. این تقصیر شما است. من خیلی بهتر از شما هستم.»</p>
      <p>این را بدانید که شلیک کردن به یک اسب مرده، کار بی‌فایده‌ای است. در پی این نباشید که به دیگران بفهمانید اشتباه کرده‌اند و باید به حرف شما گوش می‌دادند.</p>
      <p>
        <b>۶.همانطور که قبلا گفتم...</b>
      </p>
      <p>آنچه آن‌ها می‌شنوند: «شما به حرف من گوش نمی‌دهید. شما باعث می‌شوید که حرفم را تکرار کنم. شما آزاردهنده هستید.»</p>
      <p>این حرف‌ها یک قاتل برای گفتگو به شمار می‌روند. اگر کسی از شما سوالی بپرسد و شما به او یادآوری کنید که قبلا پاسخ این سوال را داده‌اید، تمایل دیگران برای یادگیری را می‌کشید و به آن‌ها این حس را می‌دهید که به آنچه می گویند، علاقه کمی دارید. همین حرف‌ها را اگر با شیوه درست و ادبیات دیگری بگوییم، جلوی بسیاری از سوءتفاهمات را خواهیم گرفت.</p>
      <p>
        <b>۷. موفق باشید</b>
      </p>
      <p>آنچه آن‌ها می‌شنوند: «موفقیت شما ممکن است، البته اگر شانس بیاورید. البته کارهای شما آنقدر مهم نیستند و احتمالاً در کارهای غیرمهمتان موفق خواهید شد.»</p>
      <p>موفقیت دیگران را به شانس نسبت ندهید. بعضی از «موفق باشید» گفتن‌های ما با تردید و لحن از بالا به پایینی که دارند، پیامی متفاوت از آرزوی موفق شدن را اعلام می‌کنند. در عوض تلاش کنید خصوصیات مثبت دیگران را ارج نهید و در پی تحقیر و کوچک کردن موفقیت‌ها و دستاوردهایشان نباشید.</p>
      <figure>
        <img src="https://aftabnews.ir/files/fa/news/1398/9/3/362986_393.jpg"/>
      </figure>
      <p>منبع: lifehack/ترجمه از ایرنا</p>
    </article>
  </body>
</html>