<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%b5-%ce%b9%cf%83%cf%87%cf%8d-%cf%84%ce%bf-%ce%ad%ce%ba%cf%84%ce%b1%ce%ba%cf%84%ce%bf-%ce%b4%ce%b5%ce%bb%cf%84%ce%af%ce%bf-%ce%b3%ce%b9%ce%b1-%cf%84%ce%b7%ce%bd-%ce%ba%ce%b1%ce%ba%ce%bf%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T12:25:45+00:00"/>
    <meta property="og:title" content="Σε ισχύ το έκτακτο δελτίο για την κακοκαιρία – Εθνικό Αστεροσκοπείο Αθηνών: «Δυνητικά επικίνδυνα τα φαινόμενα» – Πλησιάζει ο «Γηρυόνης»"/>
    <meta property="og:description" content="Σε ισχύ το έκτακτο δελτίο επιδείνωσης του καιρού που εξέδωσε η Εθνική Μετεωρολογική Υπηρεσία. Ο Γηρυόνης έρχεται και φέρνει μαζί του σφοδρές καταιγίδες, θυελλώδεις ανέμους και χαλάζι. Διαβάστε αναλυτικά πώς θα είναι ο καιρός τις επόμενες ώρες."/>
  </head>
  <body>
    <article>
      <h1>Σε ισχύ το έκτακτο δελτίο για την κακοκαιρία – Εθνικό Αστεροσκοπείο Αθηνών: «Δυνητικά επικίνδυνα τα φαινόμενα» – Πλησιάζει ο «Γηρυόνης»</h1>
      <address>
        <time datetime="2019-11-24T12:25:45+00:00">24 Nov 2019, 12:25</time>
      </address>
      <p>
        <b>Σε ισχύ το έκτακτο δελτίο επιδείνωσης του καιρού που εξέδωσε η Εθνική Μετεωρολογική Υπηρεσία. Ο Γηρυόνης έρχεται και φέρνει μαζί του σφοδρές καταιγίδες, θυελλώδεις ανέμους και χαλάζι. Διαβάστε αναλυτικά πώς θα είναι ο καιρός τις επόμενες ώρες.</b>
      </p>
      <p>Ο Γηρυόνης είναι… καθ’ οδόν και ο καιρός θα παρουσιάσει ραγδαία επιδείνωση σταδιακά σε όλη τη χώρα, από το απόγευμα της Κυριακής (24.11.2019). Ο Γηρυόνης φέρνει σφοδρές βροχές και καταιγίδες, θυελλώδεις ανέμους ακόμη και χαλαζοπτώσεις σε αρκετά μέρη της επικράτειας.</p>
      <p>
        <b>Τα έντονα καιρικά φαινόμενα από τις απογευματινές ώρες θα ενταθούν τοπικά, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών, ενώ σημαντική επιδείνωση θα παρουσιάσει ο καιρός από αργά το βράδυ και από τα νοτιοδυτικά με ισχυρότατες βροχές και καταιγίδες.</b>
      </p>
      <p>Αυξημένη πιθανότητα χαλαζοπτώσεων υπάρχει από το βράδυ για τα νοτιότερα τμήματα της χώρας. Πολύ θυελλώδεις άνεμοι θα επικρατήσουν από αργά το βράδυ στο Ιόνιο.</p>
      <figure>
        <iframe data-src="https://twitter.com/KolydasT/status/1198530214583816192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/KolydasT/status/1198543622234345472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με το meteo, η μεγάλη ένταση των φαινομένων και οι σημαντικές ποσότητες βροχής που θα πέσουν στο σύνολο της κακοκαιρίας, καθιστούν την κακοκαιρία δυνητικά επικίνδυνη και ικανή να δημιουργήσει προβλήματα.</p>
      <p>
        <b>Γηρυόνης: Οι δύο φάσεις του</b>
      </p>
      <p>1η φάση: Την Κυριακή 24/11 βροχές και σποραδικές καταιγίδες θα εκδηλώνονται στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>2η φάση: Από τις νυκτερινές ώρες της Κυριακής 24/11 και κατά τη διάρκεια της Δευτέρας 25/11 μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας 25/11, όπως φαίνεται και στο χάρτη που ακολουθεί.</p>
      <figure>
        <img src="https://www.pentapostagma.gr/wp-content/uploads/2019/11/Girionis_Nov.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/Gir_Att.jpg"/>
      </figure>
      <p>Η θερμοκρασία<br/>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 16, στην Ήπειρο και στην Κεντρική Ελλάδα από 7 έως 18 βαθμούς, στη Δυτική και Νότια Ελλάδα από 10 έως 19, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, ενώ στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Βόρειο Αιγαίο θα πνέουν από ανατολικές διευθύνσεις με εντάσεις έως 5 μποφόρ, ενισχυόμενοι από τις απογευματινές ώρες στα 6 με 7 μποφόρ. Στο υπόλοιπο Αιγαίο οι άνεμοι θα πνέουν ανατολικοί έως νοτιοανατολικοί μέτριοι μέχρι ισχυροί 5 με 6 μποφόρ, με σημαντική ενίσχυση αργά το βράδυ σε θυελλώδεις 8 μποφόρ και τη νύχτα τοπικά πολύ θυελλώδεις 9 μποφόρ. Στο Ιόνιο οι άνεμοι θα πνέουν ανατολικοί έως νοτιοανατολικοί ισχυροί έως σχεδόν θυελλώδεις, 6 με 7 μποφόρ και από τις βραδινές ώρες θυελλώδεις έως πολύ θυελλώδεις 8 με 9 μποφόρ.</p>
      <p>Γηρυόνης: Ο καιρός στη Αττική και τη Θεσσαλονίκη<br/>Στην Αττική αναμένονται νεφώσεις με τοπικές βροχές και πιθανώς μεμονωμένες καταιγίδες από το απόγευμα. Τις νυκτερινές, ωστόσο, ώρες προς τη Δευτέρα, θα εκδηλωθούν ισχυρές καταιγίδες, οι οποίες θα συνοδευτούν από πολύ ενισχυμένους ανέμους και ενδεχομένως πρόσκαιρες χαλαζοπτώσεις. Οι άνεμοι θα πνέουν από ανατολικές διευθύνσεις με εντάσεις έως 5 μποφόρ και από αργά το βράδυ νοτιοανατολικοί σχεδόν θυελλώδεις έως θυελλώδεις 7 με 8 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με τοπικές βροχές από αργά το απόγευμα και πιθανώς σποραδικές καταιγίδες. Οι άνεμοι θα πνέουν από ανατολικές διευθύνσεις ασθενείς έως μέτριοι, 3 με 5 μποφόρ. Η θερμοκρασία στο κέντρο της πόλης θα κυμανθεί από 9 έως 15 βαθμούς.</p>
    </article>
  </body>
</html>