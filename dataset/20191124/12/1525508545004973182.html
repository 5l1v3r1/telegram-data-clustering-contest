<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779759/%D8%B1%D9%88%D8%AD%D8%A7%D9%86%DB%8C-%D8%A8%D8%A7-%D8%A7%D8%B3%D8%AA%D8%B9%D9%81%D8%A7%DB%8C-%D8%AD%D8%AC%D8%AA%DB%8C-%D9%85%D8%AE%D8%A7%D9%84%D9%81%D8%AA-%DA%A9%D8%B1%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:10:46+00:00"/>
    <meta property="og:title" content="عباسی در جمع خبرنگاران: روحانی با استعفای «حجتی» مخالفت کرد/ استیضاح در دستور کار است"/>
    <meta property="og:description" content="سخنگوی هیئت رئیسه مجلس شورای اسلامی درباره استعفای وزیر جهاد کشاورزی، گفت: هنوز رئیس‌جمهور این استعفا را نپذیرفته است."/>
  </head>
  <body>
    <article>
      <h1>عباسی در جمع خبرنگاران: روحانی با استعفای «حجتی» مخالفت کرد/ استیضاح در دستور کار است</h1>
      <address><time datetime="2019-11-24T12:10:46+00:00">24 Nov 2019, 12:10</time> by <a rel="author" href="https://www.mehrnews.com/archive?jr=763" target="_blank">سید مهدی حسینی</a></address>
      <p>به گزارش <a href="https://www.mehrnews.com/">خبرگزاری مهر</a>، اسدالله عباسی سخنگوی هیئت رئیسه مجلس عصر امروز در حاشیه جلسه علنی مجلس در جمع خبرنگاران با اشاره به استیضاح وزیر جهاد کشاورزی که قرار بود روز سه شنبه هفته جاری در صحن علنی برگزار شود، گفت: هنوز نماینده دولت برای حضور محمود حجتی به ما اعلامی نکرده و طبق آئین نامه مجلس استیضاح وزیر در دستورکار خواهد بود.</p>
      <p>وی با اشاره به احتمال استعفای وزیر جهاد کشاورزی،افزود: هنوز رئیس جمهور این استعفا را نپذیرفته است و در صورت پذیرش استعفا، وزیر جهاد به صحن نمی آید اما به هر صورت موضوع استیضاح در دستورکار روز سه شنبه قرار خواهد داشت.</p>
      <p>سخنگوی هیئت رئیسه مجلس درخصوص تاثیر قیمت بنزین بر قیمت کالاهای اساسی، اظهار داشت: کمیسیون اقتصادی با ستاد تنظیم بازار جلساتی داشته که قرار است گزارشی از این جلسات در صحن علنی فردا دوشنبه، ۴ آذرماه قرائت شود.</p>
      <p>عباسی افزود: همچنین قرار است وزرای صنعت و دادگستری، رئیس سازمان تعزیرات حکومتی و رئیس اتاق اصناف در جلسه علنی فردا حضور یافته و گزارش هایی ارائه کنند.</p>
      <p>وی با تاکید بر اینکه اصلاح قیمت بنزین نباید بر قیمت سایر کالاها تاثیر بگذارد، گفت: قیمت برخی از اجناس به دلیل افزایش قیمت بنزین، تغییر کرده است که قوه قضائیه باید با متخلفان که در تغییر قیمت ها دست داشته اند برخورد کند.</p>
    </article>
  </body>
</html>