<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/supreme-court-on-maharashtra/836501"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T12:52:22+00:00"/>
    <meta property="og:title" content="മഹാരാഷ്‌ട്ര: ഇന്ന്‌ വിശ്വാസവോട്ടെടുപ്പില്ല; സർക്കാർ രൂപീകരണത്തിന്‌ ആധാരമായ രേഖകൾ നാളെ ഹാജരാക്കണം"/>
    <meta property="og:description" content="മഹാരാഷ്‌ട്രയിൽ അടിയന്തിരമായി വിശ്വാസവോട്ടെടുപ്പ്‌ നടത്തണമെന്ന ..."/>
  </head>
  <body>
    <article>
      <h1>മഹാരാഷ്‌ട്ര: ഇന്ന്‌ വിശ്വാസവോട്ടെടുപ്പില്ല; സർക്കാർ രൂപീകരണത്തിന്‌ ആധാരമായ രേഖകൾ നാളെ ഹാജരാക്കണം</h1>
      <address><time datetime="2019-11-24T12:52:22+00:00">24 Nov 2019, 12:52</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി &gt; മഹാരാഷ്‌ട്രയിൽ അടിയന്തിരമായി വിശ്വാസവോട്ടെടുപ്പ്‌ നടത്തണമെന്ന ആവശ്യം സുപ്രീംകോടതി അംഗീകരിച്ചില്ല. സർക്കാർ രൂപീകരണത്തിന്‌ ആധാരമായ രേഖകൾ നാളെ രാവിലെ 10ന്‌ മുൻപ്‌ ഹാജരാക്കണമെന്ന്‌ കേന്ദ്രസർക്കാരിന്‌ വേണ്ടി ഹാജരായ സോളിസിറ്റർ ജനറലിനോട്‌ കോടതി ഉത്തരവിട്ടു. രേഖകൾ പരിശോധിക്കാൻ സമയം വേണമെന്ന സോളിസിറ്റർ ജനറലിന്റെ ആവശ്യം കോടതി അംഗീകരിച്ചു. തിങ്കളാഴ്‌ച രാവിലെ ഭൂരിപക്ഷം സംബന്ധിച്ച രണ്ടുകത്തുകൾ കോടതിയിൽ ഹാജരാക്കണം. ഭൂരിപക്ഷം അവകാശപ്പെട്ട്‌ ഫഡ്‌നാവിസ്‌ നൽകിയ കത്ത്‌, സർക്കാർ രൂപീകരിക്കാൻ ക്ഷണിച്ചുകൊണ്ടുള്ള ഗവർണറുടെ കത്ത്‌ എന്നിവയാണ്‌ ഹാജരാക്കേണ്ടത്‌.</p>
      <p>ഗവർണറുടെ അധികാരം സംബന്ധിച്ച കാര്യങ്ങൾ ഇപ്പോൾ പരിഗണിക്കുന്നില്ലെന്ന്‌ കോടതി അറിയിച്ചു. വിശ്വാസവോട്ടെടുപ്പ്‌ മാത്രമാണ്‌ ഇപ്പോൾ പരിഗണനാ വിഷയമെന്നും കോടതി പറഞ്ഞു.</p>
      <p>മഹാരാഷ്‌ട്രയിൽ സര്‍ക്കാര്‍ രൂപീകരിക്കാന്‍ ഫഡ്‌നാവിസിനെ അനുവദിച്ച ഗവര്‍ണർ ഭഗത്‌സിങ്‌ കോശ്‌യാരിയുടെ നടപടി ചോദ്യം ചെയ്ത് നല്‍കിയ ഹര്‍ജിയിൽ ഞായറാഴ്‌ച സുപ്രീം കോടതിയിൽ വാദം പൂർത്തിയായി. ശിവസേനയുടെ വാദങ്ങൾ കബിൽ സിബൽ കോടതിയിൽ അവതരിപ്പിച്ചു. ഫഡ്‌നാവിസിനെ സത്യപ്രതിജ്ഞയ്‌ക്ക്‌ ക്ഷണിച്ചത്‌ ചട്ടങ്ങൾ ലംഘിച്ചാണെന്ന്‌ കബിൽ സിബൽ വാദിച്ചു. ഗവർണർ പ്രവർത്തിക്കുന്നത്‌ മറ്റാരുടെയോ നിർദ്ദേശപ്രകാരമാണ്‌. ക്യാബിനറ്റ്‌ പോലും ചേരാതെയാണ്‌ രാഷ്‌ട്രപതി ഭരണം പിൻവലിച്ചത്‌. സർക്കാർ രൂപീകരിക്കാൻ ഗവർണർ ക്ഷണിച്ച കത്ത്‌ പൊതുമധ്യത്തിലില്ലെന്നും കബിൽ സിബൽ വാദിച്ചു. ഇപ്പോൾ നടക്കുന്നത്‌ അടിയന്തരാവസ്ഥയ്‌ക്ക്‌ തുല്യമായ കാര്യങ്ങളാണെന്നും കബിൽ സിബൽ കോടതിയിൽ പറഞ്ഞു.</p>
      <p>എൻസിപിക്ക്‌ വേണ്ടി അഭിഷേക്‌ മനു സിംഗ്‌വി വാദിച്ചു. പിന്തുണ കത്ത്‌ പോലും ഗവർണർ പരിഗണിച്ചില്ലെന്ന്‌ അദ്ദേഹം കോടതിയിൽ പറഞ്ഞു. അജിത്‌ പവാറിന്‌ എൻസിപിയുടെ പിന്തുണയില്ലെന്നും വിശ്വാസ വോട്ട്‌ നടത്തുന്നതാണ്‌ ഉചിതമെന്നും അഭിഷേക്‌ മനു സിംഗ്‌വി വാദിച്ചു. എന്നാൽ ഹർജിക്ക്‌ അടിയന്തിര പ്രാധാന്യമില്ലെന്നും ഹർജി നിലനിൽക്കില്ലെന്നും ബിജെപിക്കായി വാദിച്ച മുകുൾ റോത്തഗി കോടതിയിൽ പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/news-national-25-11-2019/836528"/>
        <a href="https://www.deshabhimani.com/news/national/ajit-pawar/836525"/>
        <a href="https://www.deshabhimani.com/news/national/news-national-25-11-2019/836521"/>
        <a href="https://www.deshabhimani.com/news/national/maharashtra-bjp-politics/836513"/>
        <a href="https://www.deshabhimani.com/news/national/news-national-21-11-2019/835913"/>
        <a href="https://www.deshabhimani.com/news-videos/supreme-court/835906"/>
        <a href="https://www.deshabhimani.com/news/national/what-is-happening-in-supreme-court/835888"/>
        <a href="https://www.deshabhimani.com/articles/prakash-karat/835749"/>
        <a href="https://www.deshabhimani.com/news/kerala/sabarimala-verdict-2019-supreme-court/834426"/>
        <a href="https://www.deshabhimani.com/news/national/supreme-court/834238"/>
      </related>
    </article>
  </body>
</html>