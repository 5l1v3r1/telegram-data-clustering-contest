<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90422"/>
    <meta property="og:site_name" content="Denník politika"/>
    <meta property="article:published_time" content="2019-11-24T12:35:04+00:00"/>
    <meta property="og:title" content="Priemyselné firmy a študenti technických škôl by mohli byť viac a výraznejšie prepojení"/>
    <meta property="og:description" content="24.11.2019 (Webnoviny.sk) – Zväz automobilového priemyslu (ZAP) SR by chcel výraznejšie prepojiť priemyselné firmy a študentov technických škôl. Pomôcť by mu mal projekt SPICE. Ten má ambíciu zvýšiť kvalifikáciu absolventov vysokých škôl praxou v priemyselnom podniku."/>
  </head>
  <body>
    <article>
      <h1>Priemyselné firmy a študenti technických škôl by mohli byť viac a výraznejšie prepojení</h1>
      <address><time datetime="2019-11-24T12:35:04+00:00">24 Nov 2019, 12:35</time> by <a rel="author">Webnoviny</a></address>
      <p>24.11.2019 (Webnoviny.sk) – Zväz automobilového priemyslu (ZAP) SR by chcel výraznejšie prepojiť priemyselné firmy a študentov technických škôl. Pomôcť by mu mal projekt SPICE. Ten má ambíciu zvýšiť kvalifikáciu absolventov vysokých škôl praxou v priemyselnom podniku.</p>
      <p><i>„Trh práce vyhľadáva schopných a dobre pripravených ľudí, ktorí sa dokážu rýchlo prispôsobiť požiadavkám zamestnávateľov. Projekt SPICE podporuje zvyšovanie podielu praxe a prepája vysokoškolské vzdelávanie s priemyslom. Hlavným cieľom projektu je zvýšiť kvalifikáciu a možnosti uplatnenia absolventov,“</i> konštatuje ZAP SR.</p>
      <h3>Potreba okamžitých výsledkov</h3>
      <p>SPICE pritom podľa zväzu zvyšuje úroveň praktických skúseností a zručností študentov, zlepšuje ich pripravenosť pre prácu v tíme a učí ich obhajovať a prezentovať svoje riešenia.</p>
      <p>Taktiež pomáha vyvážiť nerovnováhu medzi univerzitami, ktoré nemajú dostatok zdrojov a podmienok pre zabezpečovanie praktických skúseností pre študentov, a medzi trhom práce, ktorý kladie neustále väčšie nároky na nových zamestnancov.</p>
      <p><i>„Z dlhodobého hľadiska je naším cieľom zmena legislatívy. Tá však prinesie prvé výsledky najskôr o 3 až 6 rokov po schválení novej úpravy. Potreba okamžitých výsledkov nás priviedla na myšlienku tohto projektu,“</i> uvádza zväz.</p>
      <h3>Vyššia hodnota pre zamestnávateľov</h3>
      <p>Do projektu sa môžu zapojiť študenti vysokej školy, ktorí majú záujem zvýšiť svoju hodnotu pre budúcich zamestnávateľov a zároveň otestovať svoje zručnosti v praxi a vypracovať diplomovú prácu, ktorá bude riešiť reálny problém v podniku.</p>
      <p>Môžu navštíviť portál na stránke ZAP SR, kde si vyberú tému z dostupnej ponuky a osloviť firmu so záujmom o vypracovanie práce podľa ich zadania. Téma môže byť spojená s praxou a rôznymi benefitmi vo forme finančnej alebo inej odmeny.</p>
      <p>Po tom, ako sa študent a firma dohodnú, musí študent osloviť školu, získať povolenie na vypracovanie témy a prípadne dohodnúť formu a priebeh praxe v podniku.</p>
      <p>Viac k témam: <a href="https://www.webnoviny.sk/tag/zvaz-automobiloveho-priemyslu-slovenskej-republiky/"><u>Zväz automobilového priemyslu Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/priemyselne-firmy-a-studenti-technickych-skol-by-mohli-byt-viac-a-vyraznejsie-prepojeni/"><u>Priemyselné firmy a študenti technických škôl by mohli byť viac a výraznejšie prepojení</u></a> © SITA Všetky práva vyhradené.</p>
    </article>
  </body>
</html>