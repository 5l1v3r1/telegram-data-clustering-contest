<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2824357-kanada-pamatae-posadovci-vsanuvali-pamat-zertv-golodomoru-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T12:34:00+00:00"/>
    <meta property="og:title" content="Канада пам'ятає: посадовці вшанували пам'ять жертв Голодомору в Україні"/>
    <meta property="og:description" content="Міжнародна спільнота має докласти зусиль для недопущення зловживань владою, що свого часу призвели до Голодомору в Україні."/>
  </head>
  <body>
    <article>
      <h1>Канада пам'ятає: посадовці вшанували пам'ять жертв Голодомору в Україні</h1>
      <h2>Міжнародна спільнота має докласти зусиль для недопущення зловживань владою, що свого часу призвели до Голодомору в Україні.</h2>
      <address>
        <time datetime="2019-11-24T12:34:00+00:00">24 Nov 2019, 12:34</time>
      </address>
      <p>Про це йдеться у <a href="https://www.youtube.com/watch?v=vnEWImrVxig">відеозверненні </a>прем’єра канадської провінції Альберта Джейсона Кені, записаному з нагоди Дня пам’яті жертв Голодомору.</p>
      <p>“Ми приєднуємося до усіх вихідців з України у заклику до збереження пам’яті загиблих. Ми згадуємо їх та зобов’язуємося боротися проти зловживань державною владою, що призвели до цього жахливого злочину”, - сказав Кені.</p>
      <figure>
        <iframe src="https://www.youtube.com/embed/vnEWImrVxig" width="560" height="315" data-service="Youtube" scrolling="no"/>
      </figure>
      <p>Він наголосив, що комуністичний режим не лише навмисно винищував українців голодом, а й намагався знищити усі згадки про це. “На щастя, після падіння комуністичного режиму було знайдено архіви, які продемонстрували масштаб цього зла, спланованого й втіленого поплічниками Сталіна”, - зазначив прем’єр.</p>
      <p>Своє звернення він завершив словами українською мовою: “Вічная пам’ять”.</p>
      <p>Водночас, міністр оборони Канади Харджит Саджан разом із українським колегою Андрієм Загороднюком узяв участь у церемонії вшанування жертв Голодомору, що відбулася під час Міжнародного безпекового форуму у Галіфаксі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2824249-u-centri-vasingtona-zapalili-svicki-pamati-pro-miljoni-zertv-golodomorugenocidu.html">У центрі Вашингтона запалили свічки пам'яті про мільйони жертв Голодомору</a>
      </blockquote>
      <p>«Нині ми вшановуємо загиблих під час <a href="https://www.ukrinform.ua/tag-golodomor">Голодомору</a>. Канадці підтримують українців, наших друзів та партнерів. Ця систематична спроба зламати український народ зазнала поразки, але лише після мільйонів смертей», - написав він у <a href="https://twitter.com/harjitsajjan/status/1198299778267914240?s=21">Тwitter</a>.</p>
      <p>Саджан додав, що Канада «пам’ятає й завжди буде поруч із українцями”.</p>
      <p>Як повідомлялося, прем’єр-міністр Канади Джастін Трюдо у зверненні з нагоди 86-их роковин Голодомору заявив, що Канада рішуче підтримує Україну у її боротьбі за захист власного суверенітету.</p>
      <p>Канада у 2008 році стала першою державою після України, яка визнала Голодомор актом геноциду українців. Відтоді у країні на офіційному рівні відзначається День пам’яті жертв Голодоморів.</p>
    </article>
  </body>
</html>