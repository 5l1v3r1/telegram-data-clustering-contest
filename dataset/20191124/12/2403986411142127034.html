<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_bilorusi_zatrimali_golovnogo_redaktora_vidannya_kolegi_kazhut_pro_postu_lukashenka_n1238643"/>
    <meta property="og:site_name" content="24 Канал"/>
    <meta property="article:published_time" content="2019-11-24T12:56:00+00:00"/>
    <meta property="og:title" content="У Білорусі затримали головного редактора видання: колеги кажуть про помсту Лукашенка"/>
    <meta property="og:description" content="Головного редактора білоруського видання by24.org Володимира Чуденцова затримали у поїзді Брест – Варшава на кордоні. Його підозрюють у зберіганні наркотиків."/>
  </head>
  <body>
    <article>
      <h1>У Білорусі затримали головного редактора видання: колеги кажуть про помсту Лукашенка</h1>
      <address><time datetime="2019-11-24T12:56:00+00:00">24 Nov 2019, 12:56</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Головного редактора білоруського видання by24.org Володимира Чуденцова затримали у поїзді Брест – Варшава на кордоні. Його підозрюють у зберіганні наркотиків.</b>
      </p>
      <p>Журналіста затримали ще 21 листопада, з того часу він перебуває в ізоляторі тимчасового тримання Бреста, повідомляє видання <a href="https://news.tut.by/society/662467.html">TUT.BY</a>.</p>
      <blockquote>Варто знати: <a href="https://24tv.ua/lukashenko_znovu_pide_u_prezidenti_ale_obitsyaye_ne_trimatis_posinilimi_paltsyami_n1235293">Лукашенко знову піде у президенти, але обіцяє "не триматись посинілими пальцями"</a></blockquote>
      <p>У понеділок, 25 листопада, минуть 72 години від дня затримання. Після цього журналіста мають або відпустити, або обрати йому запобіжний захід.</p>
      <p>Його мати Ніна Зуєва пояснила білоруській редакції <a href="https://www.svaboda.org/a/30286788.html">"Радіо Свобода"</a>, що причиною затримання стало <b>виявлення у сумці Чуденцова пакета з речовиною, схожою на наркотичну</b>. У той час він сам ходив до вбиральні.</p>
      <p>У них вдома силовики також провели обшук, виявивши ще кілька пакетів з невідомою речовиною. Належність цих речей її сину Зуєва заперечує.</p>
      <h3>Колеги Чуденцова кажуть про помсту</h3>
      <p>Автор телеграм-каналу Nexta Степан Путило пов’язує затримання Чуденцова з тим, що <b>він був співавтором документального фільму "Лукашенко. Кримінальні матеріали"</b>. Його на YouTube станом на зараз<b> переглянули майже 1,8 мільйона користувачів</b>.</p>
      <p>Чуденцов напряму не був пов’язаний з каналом, але допомагав з редактурою та надавав консультації.</p>
      <blockquote>Видання <a href="https://www.currenttime.tv/a/belarus-journalist-chudentsov-drugs/30288047.html">"Настоящее время"</a> повідомляє, що у 90-х Чуденцов працював на державні медіа, а з 2010 змінив прізвище і працював на "Російську службу новин", а ще пізніше – на TUT.BY. Звільнившись звідти, заснував сайт by24.org.</blockquote>
      <p>У МВС країни інформацію про затримання журналіста поки не коментують.</p>
    </article>
  </body>
</html>