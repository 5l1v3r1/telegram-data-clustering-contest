<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-what-bangladesh-captain-mominul-haque-said-after-losing-to-india-in-kolkata-2865838.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T12:14:13+00:00"/>
    <meta property="og:title" content="भारत से हारने के बाद जानिए क्या बोले बांग्लादेश के कप्तान मोमिनुल हक"/>
    <meta property="og:description" content="दो मैचों की सीरीज में भारत के हाथों मिली पारी की हार से आहत बांग्लादेशी कप्तान मोमिनुल हक ने रविवार को स्वीकार किया कि दोनो टीमों के बीच का अंतर इस सीरीज का सार रहा और अब उनकी टीम को इन दो मैचों से..."/>
  </head>
  <body>
    <article>
      <h1>भारत से हारने के बाद जानिए क्या बोले बांग्लादेश के कप्तान मोमिनुल हक</h1>
      <address><time datetime="2019-11-24T12:14:13+00:00">24 Nov 2019, 12:14</time> by <a rel="author">एजेंसी,नई दिल्ली</a></address>
      <p>दो मैचों की सीरीज में भारत के हाथों मिली पारी की हार से आहत बांग्लादेशी कप्तान मोमिनुल हक ने रविवार को स्वीकार किया कि दोनो टीमों के बीच का अंतर इस सीरीज का सार रहा और अब उनकी टीम को इन दो मैचों से काफी कुछ सीखने की जरूरत है। भारत ने दो मैचों की सीरीज में बांग्लादेश को 2-0 से हराया। उसने इंदौर में उसे पारी व 130 रनों से हराया था और कोलकाता में खेले गए अपने पहले दिन-रात के टेस्ट में भारत ने बांग्लादेश को एक पारी व 46 रनों से हरा दिया।</p>
      <p>मैच के बाद मोमिनुल ने कहा, “दोनों टीमों के बीच का अंतर चिंता की बात है। हमें इन दो मैचों में मिली हार से सीखना होगा और आत्ममंथन करना होगा कि आखिरकार ऐसा क्यों हुआ। पिंक बॉल से खेलना चुनौती थी और हमने इस चुनौती को नई गेंद से स्वीकार किया। अगर हम हारते हैं तो कोई बात नहीं लेकिन हमारे लिए कुछ सकारात्मक बातें रहीं। इबादत ने अच्छी गेंदबाजी की। रियाद भाई और मुश्फीकुर भाई ने अच्छी बल्लेबाजी की। हमने टॉस जीतकर पहले बल्लेबाजी की। अगर हम पहले गेंदबाजी करते तो भी यही स्थिति होती।”</p>
      <p>कोलकाता में भारत ने टॉस हारने के बाद पहले गेंदबाजी करते हुए बांग्लादेश को 106 रनों पर आउट किया और फिर कप्तान विराट कोहली के शानदार शतक की बदौलत अपनी पहली पारी 9 विकेट पर 347 रनों पर घोषित कर दी थी। भारत के लिए पहली पारी में इशांत शर्मा ने पांच विकेट लिए।</p>
      <p>
        <b>
          <a href="https://www.livehindustan.com/cricket/story-india-vs-bangladesh-virat-kohli-become-the-fifth-successful-captain-in-test-cricket-surpassed-australia-alan-border-2865715.html">विराट बने दुनिया के 5वें सबसे सफल कप्तान, ऑस्ट्रेलियाई दिग्गज एलन बॉर्डर को पछाड़ा</a>
        </b>
      </p>
      <p>इसके बाद भारतीय टीम ने दूसरे दिन शनिवार को खेल खत्म होने तक 152 रनों पर बांग्लादेश के छह बल्लेबाजों को पवेलियन की राह दिखा दी थी। बाकी की औपचारिकता रविवार को पूरी हुई। बांग्लादेश टीम अपनी दूसरी पारी में 195 रन बना सकी। बांग्लादेश की ओर से मुश्फीकुर रहीम ने सबसे अधिक 74 रन बनाए। इस पारी में भारत की ओर से उमेश यादव ने सबसे अधिक पांच विकेट लिए।</p>
      <p>इसके साथ भारत ने दो मैचों की सीरीज 2-0 से अपने नाम कर ली। उसने इंदौर में खेले गए पहले टेस्ट मैच में भी बांग्लादेश को एक पारी और 130 रनों से हराया था। भारत की टेस्ट मैचों में यह लगातार चौथी पारी के अंतर की जीत है।</p>
      <p>
        <b>
          <a href="https://www.livehindustan.com/cricket/story-ind-vs-ban-indian-pacers-bag-historic-first-after-dominant-win-against-bangladesh-in-kolkata-2865758.html">कोलकाता में रहा भारतीय तेज गेंदबाजों का बोलबाला, बना ये स्पेशल रिकॉर्ड</a>
        </b>
      </p>
    </article>
  </body>
</html>