<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/presedintele-klaus-iohannis-targul-gaudeamus-apel-romani-oamenii-redescopere-cititul-pentru-nu-poate-fi-inlocuit-alte-medii-timpul-307090.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T12:51:02+00:00"/>
    <meta property="og:title" content="Președintele Klaus Iohannis, la Târgul Gaudeamus, apel către români: „Oamenii o să redescopere cititul, pentru că nu poate fi înlocuit prin alte medii. E timpul să citim!”"/>
    <meta property="og:description" content="Președintele Klaus Iohannis a participat, duminică, la Târgul Gaudeamus, unde a afirmat că „oamenii o să redescopere cititul, pentru că nu poate fi înlocuit prin alte medii”, potrivit Agerpres. „Sunt..."/>
  </head>
  <body>
    <article>
      <h1>Președintele Klaus Iohannis, la Târgul Gaudeamus, apel către români: „Oamenii o să redescopere cititul, pentru că nu poate fi înlocuit prin alte medii. E timpul să citim!”</h1>
      <address><time datetime="2019-11-24T12:51:02+00:00">24 Nov 2019, 12:51</time> by <a rel="author">Redacția B1.ro</a></address>
      <p>Președintele <a href="https://www.b1.ro/tag/klaus-iohannis-73135.html">Klaus Iohannis</a> a participat, duminică, la Târgul Gaudeamus, unde a afirmat că „oamenii o să redescopere cititul, pentru că nu poate fi înlocuit prin alte medii”, potrivit <a href="https://www.agerpres.ro/politica/2019/11/24/iohannis-la-gaudeamus-sunt-convins-ca-incet-incet-oamenii-o-sa-redescopere-cititul--408376">Agerpres</a>.<br/><br/>„Sunt convins că încet, încet, oamenii o să redescopere cititul, pentru că nu poate fi înlocuit prin alte medii. Ştiu că au fost teorii că în ziua de azi citeşti pe smartphone şi pe tabletă. Nu este acelaşi lucru. <br/><br/>Şi această dorinţă de a citi se formează numai prin citit, nu prin altceva. Cred că, dacă mă uit, aşa, în jur, este realmente prima dată când văd târgul de carte aşa plin. Şi mă bucură mult de tot acest lucru. Am mai fost la târguri de carte unde au fost oameni, dar nimic nu se compară cu prezenţa de astăzi. Îmi dă speranţe!<br/><br/>(...) E timpul să citim. Cred că în continuare este perfect adevărat ce se spune demult în popor 'Ai carte, ai parte!'. Îmi doresc ca românii să aibă parte de viaţă bună”, a declarat președintele <a href="https://www.b1.ro/tag/klaus-iohannis-73135.html">Klaus Iohannis</a>.<br/><br/>Preşedintele a vizitat standurile mai multor edituri şi s-a oprit la studioul Radio România, dar şi la standul IFIN-HH/ELI-NP, care prezintă la târg laserul de mare putere, unicat în lume. Organizatorii i-au explicat evoluţia cercetării româneşti în ultimii 50 de ani, de la primul laser produs şi instalat la Măgurele de fiul scriitorului Ion Agârbiceanu, la laserul actual, care este funcţional.</p>
    </article>
  </body>
</html>