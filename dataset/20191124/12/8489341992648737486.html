<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806823/%DA%A9%D9%88%D8%B4%DA%A9%DB%8C-%D8%A7%D9%85%D8%B6%D8%A7%DA%A9%D9%86%D9%86%D8%AF%DA%AF%D8%A7%D9%86-%D9%86%D8%A7%D9%85%D9%87-%DB%B7%DB%B7-%D9%86%D9%81%D8%B1%D9%87-%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86-%D8%A8%D8%B1%D8%A7%D9%86%D8%AF%D8%A7%D8%B2%D9%86%D8%AF-%D8%AD%D8%A7%D9%85%DB%8C%D8%A7%D9%86-%D8%A7%D9%85%D8%B1%D9%88%D8%B2-%D8%AA%D8%B1%D9%88%D8%B1%DB%8C%D8%B3%D8%AA%E2%80%8C%D9%87%D8%A7-%D8%AE%D9%88%D8%AF-%D8%AF%D8%B1-%D8%B3%D8%A7%D9%84-%DB%B8%DB%B8-%DA%86%D9%86%DB%8C%D9%86-%D8%B1%D9%81%D8%AA%D8%A7%D8%B1%DB%8C-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T12:19:00+00:00"/>
    <meta property="og:title" content="در گفتگو با «دانشجو» مطرح شد؛ کوشکی: امضاکنندگان نامه ۷۷ نفره اصلاح طلبان؛ براندازند/ حامیان امروز تروریست‌ها خود در سال ۸۸ چنین رفتاری داشتند"/>
    <meta property="og:description" content="کارشناس مسائل سیاسی گفت: کسانی که از تروریست‌های اعتراضات اخیر حمایت می‌کنند خودشان در سال 88 مرتکب چنین رفتارهایی شدند و محکوم امنیتی هستند."/>
  </head>
  <body>
    <article>
      <h1>در گفتگو با «دانشجو» مطرح شد؛ کوشکی: امضاکنندگان نامه ۷۷ نفره اصلاح طلبان؛ براندازند/ حامیان امروز تروریست‌ها خود در سال ۸۸ چنین رفتاری داشتند</h1>
      <h2>کارشناس مسائل سیاسی گفت: کسانی که از تروریست‌های اعتراضات اخیر حمایت می‌کنند خودشان در سال 88 مرتکب چنین رفتارهایی شدند و محکوم امنیتی هستند.</h2>
      <address>
        <time datetime="2019-11-24T12:19:00+00:00">24 Nov 2019, 12:19</time>
      </address>
      <p>محمد صادق کوشکی استاد دانشگاه تهران و کارشناس مسائل سیاسی در خصوص نامه 77 نفر از اصلاح طلبان در حمایت از آشوبگران هفته گذشته در گفتگو با خبرنگار سیاسی خبرگزاری دانشجو گفت: این اصلاح طلبان سابقه‌های طولانی امنیتی دارند و تفاوت بین خشونت و اعتراض را به خوبی متوجه می‌شوند و در این باره تعمد داشتند تا خود را محبوب اهالی خشونت قرار دهند.</p>
      <p>وی با اشاره به گرایش بخش عمده‌ای از افراد امضاکننده‌ی این نامه به حزب مشارکت گفت: این افراد  بارها بحث خروج و مقابله با نظام جمهوری اسلامی و براندازی را به ویژه در سال 88 مطرح و حتی عملا اجرا کردند.</p>
      <p>وی در این باره ادامه داد: این افراد سال 88 مرتکب چنین خشونت‌هایی و حتی بدتر از آن شدند بنابراین اگر امروز از آتش زدن بیت المال حمایت می‌کنند خودشان جزء کسانی هستند که سال 88 کشور را ماه‌ها به آتش کشیدند.</p>
      <p>کوشکی با اشاره به موضع براندازانه‌ی این افراد اظهار داشت: عجیب نیست اگر امضاکنندگان این نامه از براندازان حمایت می‌کنند . اینها جمهوری اسلامی را به عنوان یک نظام سیاسی قبول ندارند و بارها بحث عبور و خروج از نظام را طرح کرده‌اند و از حوادث 88 اعلام برائت نجستند و از کسانی حمایت می‌کنند که برای ناامن کردن کشور با منافقین و سلطنت طلب‌ها و رسانه‌های انگلیسی کار می‌کنند.</p>
      <p>کارشناس مسائل سیاسی درباره خشونت‌هایی که به نام اعتراضات انجام می‌شود، گفت: کسی که با سلاح گرم به جان و مال مردم و اموال عمومی حمله می‌کند حتی اوباش و اغتشاشگر نیست؛ بلکه تروریست محسوب می‌شود و کسانی که از تروریست‌های فعال در اعتراضات اخیر حمایت می کنند خودشان محکوم امنیتی هستند پس عجیب نیست که چنین حرکاتی را تایید و پشتیبانی کنند.</p>
      <p>کوشکی در خصوص ساز و کار اعتراض قانونی به رفتارهای دولت، شهرداری‌ها و سایر دستگاه‌ها اظهار داشت: این قطعا نیاز دارد که اعتراضات سازمان یافته و متشکل باشد تا مجموعه‌ای، مسئولیت اعتراض، راهپیمایی، تحصن یا امثال آن را به عهده گیرند و عواقب آن را متحمل شوند.</p>
      <p>وی در این باره ادامه داد: اینکه بگوییم مردم خود جوش به یک تصمیم غلط اعتراض کنند و سواستفاده‌ای از آن اعتراض مردمی انجام نشود، خیلی بعید است. همه جای دنیا اینگونه است که حتما باید تشکیلات، مجموعه، حزب یا گروه مردم نهادی مسئولیت یک تجمع یا تحصن را بپذیرد و با دستگاه‌های انتظامی همکاری کند تا ضمن عدم سواستفاده تروریست‌ها و اوباش از حرکت اعتراضی‌؛ امنیت خودشان به عنوان شهروندی که حق اعتراض دارند، حفظ شود و در عین حال امنیت جامعه نیز خدشه دار نگردد. باید یک نهاد فرا دولتی برای برپایی اعتراضات مجوز صادر کند.</p>
      <p>کوشکی در ادامه تاکید کرد: در همه جای دنیا هماهنگی با یک دستگاه جهت برپایی اعتراض قطعی است و ساده ترین آن، هماهنگی برای این است تا در تردد و رفت و آمد مشکلی پیش نیاید.</p>
      <p>وی با اشاره به موضوعشنیده شدن صدای اعتراضات در فضای آرام گفت: کسانی نظام حاکم را قبول دارند و می‌خواهند در چارچوب نظام حاکمه اعتراض کنند طبیعتا باید کاری کنند که اعتراضشان شنیده شود. به این منظور باید کاری کنند تا اعتراضشان مورد سو استفاده قرار نگیرد و برای باقی افراد نیز ایجاد مزاحمت نکند.</p>
      <p>این استاد دانشگاه تهران در پایان خاطرنشان کرد: قانون فعلی درباره اعتراضات، قانون رسایی نیست و بارها تشکل‌هایی شناسنامه دار اعتراضاتی را به همین دولت داشتند و درخواست مجوز برای اعتراض کردند و وزارت کشور چنین مجوزی را صادر نکرده این بستن دهان معترضانی است که می‌خواهند قانونمند اعتراض کنند. بنابراین مجلس باید یک نهاد فرا دولتی که عمومی باشد ولی وابستگی به دولت نداشته باشد را جهت صدور مجوز اعتراضات ایجاد کند تا نهاد وابسته به دولت نخواهد جلوی اعتراض ضد دولتی را بگیرد.</p>
    </article>
  </body>
</html>