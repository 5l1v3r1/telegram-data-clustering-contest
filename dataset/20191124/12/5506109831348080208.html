<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145976/%D8%B3%D8%A7%D8%AE%D8%AA-22-%D9%87%D8%B2%D8%A7%D8%B1-%D9%85%D8%B3%DA%A9%D9%86-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%AC%D8%AF%DB%8C%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T12:56:08+00:00"/>
    <meta property="og:title" content="ساخت ۲۲ هزار مسکن نیروهای مسلح در شهرهای‌ جدید"/>
    <meta property="og:description" content="به گزارش گروه اقتصادی خبرگزاری تسنیم، امیر سرتیپ امیر حاتمی وزیر دفاع و پشتیبانی نیروهای مسلح در سومین نشست شورای راهبردی احداث 100هزار واحدمسکونی نیروهای مسلح با حضور محمد اسلامی وزیر راه و شهرسازی با اعلام این‌که در اجرای تفاهم‌نامه احداث 100 هزار واحد مسکونی کارکنان نیروهای مسلح، گام‌های مهمی برداشته شده است، اظهار کرد: در خصوص واحدهای مسکونی مهری که از سوی وزارتخانه راه و شهرسازی برای اجرای این تفاهم‌نامه تخصیص یافته است، تا 30 آذرماه سالجاری، بررسی و نتایج گزارش شود."/>
  </head>
  <body>
    <article>
      <h1>ساخت ۲۲ هزار مسکن نیروهای مسلح در شهرهای‌ جدید</h1>
      <h2>وزیر دفاع از ساخت ۲۲ هزار مسکن نیروهای مسلح در شهرهای‌جدید خبر داد و گفت: زمین برای ساخت ۵۸ هزار واحد مسکونی سه هفته آینده مشخص می شود.</h2>
      <address>
        <time datetime="2019-11-24T12:56:08+00:00">24 Nov 2019, 12:56</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/07/08/1398070812094514718534994.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش گروه اقتصادی <a href="https://www.tasnimnews.com/">خبرگزاری تسنیم</a>، امیر سرتیپ امیر حاتمی وزیر دفاع و پشتیبانی نیروهای مسلح در سومین نشست شورای راهبردی احداث 100هزار واحدمسکونی نیروهای مسلح با حضور محمد اسلامی وزیر راه و شهرسازی با اعلام این‌که در اجرای تفاهم‌نامه احداث 100 هزار واحد مسکونی کارکنان نیروهای مسلح، گام‌های مهمی برداشته شده است، اظهار کرد: در خصوص واحدهای مسکونی مهری که از سوی وزارتخانه راه و شهرسازی برای اجرای این تفاهم‌نامه تخصیص یافته است، تا 30 آذرماه سالجاری، بررسی و نتایج گزارش شود.</p>
      <p>وی با بیان این‌که اگر مناطقی واحدهای مسکونی مهر شناسایی و قابل استفاده بود، منعکس و پیگیری شود، ادامه داد: واحدهای مسکونی مهر در هشتگرد باید به صورت خاص، بررسی میدانی شود، چراکه بخشی از واحدهای مسکن مهر این شهر برای هرکدام از نیروهای مسلح (ارتش، سپاه و نیروی انتظامی) قابل استفاده است.</p>
      <p>وی گفت: از همکاران نیروهای مسلح درخواست دارم که در خصوص بررسی موارد اهتمام ویژه داشته باشند تا احداث 100 هزار واحد مسکونی نیروهای مسحل، ‌موضوع تفاهم نامه دو وزارتخانه، محقق شود. ما وزرا وقت نداریم و کمتر از 20 ماه وقت داریم و باید به کار سرعت بدهیم.</p>
      <p>
        <a href="http://tn.ai/2145095">ثبت نام 32 هزار نفر در مرحله اول طرح ملی مسکن/تعلیق ثبت‌نام تا اطلاع ثانوی</a>
        <a href="http://tn.ai/2144443">ثبت نام طرح ملی مسکن در شهرهای جدید استانی شد</a>
        <a href="http://tn.ai/2143344">عقبایی: 2 سال برای اجرای طرح ملی مسکن کافی نیست</a>
        <a href="http://tn.ai/2142738">ثبت نام 66 هزار نفر در طرح ملی مسکن تاکنون</a>
      </p>
      <p>وزیر دفاع و پشتیبانی نیروهای مسلح با اشاره به این‌که اقشار هدف این طرح واقعا نیازمند مسکن هستند و مهم است که ما اینکار را به عنوان کاری جهادی و انقلابی به صورت جدی دنبال کنیم، افزود: در مورد شهرهای جدید 22 هزار واحد مسکونی در شهرهای جدید توافق شده است. بدین معنا توان ساخت و ساز نیروهای مسلح باید با قدرت پای کار بیاید. ما آنجا می سازیم بخشی را که نیاز داریم استفاده می کنیم و مازاد بر نیاز نیز در اختیار وزارت راه و شهرسازی قرار می گیرد تا برای سایر اقشار مورد استفاده قرار بگیرد.</p>
      <p>وی تاکید کرد: توان مهندسی نیروهای مسلح توان مناسبی است و خواهشم این است که این ساخت و ساز با سرعت انجام شود. در مورد 58 هزار واحدی که فاقد زمین است، با توجه به مجموعه کاری که در هر دو وزارتخانه راه و دفاع انجام شده است، ظرف 3 هفته آینده برای 58 هزار واحد از بین مجموعه زمین های گزینه ها مشخص و تعیین شود.</p>
      <p>وزیر دفاع و پشتیبانی نیروهای مسلح ادامه داد: انتظار است تا نیروهای مسلح با تمامی توان در اجرای این تفاهم نامه همکاری داشته باشند.</p>
      <p>امیرحاتمی تاکید کرد: در مناطقی که نیروهای‌مسلح، ارتش جمهوری اسلامی ایران، سپاه پاسداران انقلاب اسلامی و همچنین نیروی انتظامی زمین دارند در اختیار اجرای این طرح قرار بدهند و مازاد را برای سایر اقشار جامعه در اختیار وزارت راه و شهرسازی قرار بدهند.</p>
      <p>وی بر بازگشت سرمایه نیروهای مسلح در صورت احداث مازاد واحدهای مسکونی و اختصاص آن به وزارت راه و شهرسازی تاکید کرد و گفت: مشکلات با شهرداری باید جداگانه و با مساعدت وزیر راه و شهرسازی و مکاتباتی که از سوی وزارتخانه راه و شهرسازی با شهرداری انجام می‌شود پیگیری شود. امیدواریم با مساعدت وزیر مشکلات با شهرداری ها را حل و فصل کنیم.</p>
      <p>وی ادامه داد: تامین مالی از سوی نیروهای مسلح با همکاری مدیرعامل بانک مسکن انجام شود. امیدواریم با همکاری بانک مسکن و سایر ظرفیت ها همچون وام «حکمت»، ظرفیت ها، منسجم و یکپارچه شوند و به کار سرعت ببخشد.</p>
      <p>امیرحاتمی از آغاز احداث بخشی از تفاهم‌نامه 100 هزار واحد مسکونی در شاهین‌شهر اصفهان خبر داد و گفت: شاهین شهر اصفهان به صورت خاص در دستور کار قرار بگیرد و چنانچه ظرفیت مازاد باشد، به سایر اقشار از سوی وزارت راه و شهرسازی، تخصیص یابد.</p>
      <p>وی بر تقویت تعامل وزارت دفاع با وزارت راه و شهرسازی برای احداث و تکمیل 100 هزار واحد مسکونی کارکنان نیروهای مسلح تاکید کرد و گفت: همکاران نیروهای مسلح به کارگروه‌ها اطلاعاتی را که نیاز دارند ارایه دهند و به کار سرعت بدهند.</p>
      <p>انتهای پیام/</p>
    </article>
  </body>
</html>