<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/kapcsolat/menhelyi-kutyak-eskuvon/"/>
    <meta property="og:site_name" content="FEMINA"/>
    <meta property="article:published_time" content="2019-11-24T12:16:03+00:00"/>
    <meta property="og:title" content="Szokatlan kéréssel fordult az ara a koszorúslányokhoz: ezért fotózkodtak csokor helyett kutyákkal"/>
    <meta property="og:description" content="Az ara a virágcsokrok helyett kutyákat adott a koszorúslányok kezébe, döntésének oka pedig megható és példamutató volt."/>
  </head>
  <body>
    <article>
      <h1>Szokatlan kéréssel fordult az ara a koszorúslányokhoz: ezért fotózkodtak csokor helyett kutyákkal</h1>
      <h2>Az ara a virágcsokrok helyett kutyákat adott a koszorúslányok kezébe, döntésének oka pedig megható és példamutató volt.</h2>
      <address><time datetime="2019-11-24T12:16:03+00:00">24 Nov 2019, 12:16</time> by <a rel="author">Váradi Melinda</a></address>
      <p>Sally Burky csodás és különleges esküvőre vágyott, ezért amikor elkezdték szervezni a nagy napot, a Pinteresten keresgélt ötleteket. Ekkor bukkant rá egy olyan fotóra, ami miatt szokatlan ötlettel állt vőlegénye és a koszorúslányok elé.</p>
      <p>Abban a pillanatban, amikor meglátta a képet, tudta, hogy ő is hasonló felvételeket szeretne majd. Párja először azt hitte, viccel, de nem kellett sokáig győzködni: hamar beleegyezett, hogy kutyákra cseréljék a virágcsokrokat.</p>
      <h3>Kutyusokra cserélték az esküvői csokrokat</h3>
      <p>Sallynek mindig is szívügyei voltak a mentett állatok, ezért elhatározta, hogy nem saját kedvenceik, hanem árva négylábúak pózolnak majd velük a képeken. Ötlenének legfőbb célja az volt, hogy felhívja a figyelmet az örökbefogadás fontosságára, és emellett gazdit is szeretett volna találni a ceremónián részt vevő kutyáknak. Kezdeményezése pedig hatalmas sikert aratott nemcsak a cuki felvételek miatt, hanem azért is, mert a kutyusok életét is sikerült megváltoztatnia.</p>
      <figure>
        <img src="https://kep.index.hu/1/0/3045/30453/304530/30453027_c7900b9a3aea7c80e5be0dd895f2049f_wm.jpg"/>
        <figcaption>A menyasszony hosszasan kutakodott, de végül rálelt a Haven of Ozarks Animal Sanctuaryra, akik örömmel vettek részt az ötlete megvalósításában a nemes cél érdekében.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453029_56772a9d47c2ad554d647b63115601a4_wm.jpg"/>
        <figcaption>Több mint száz gazdira váró kutyus lakott akkor éppen a menhelyen, de csak az esküvő előtt egy héttel választották ki, kik lesznek azok a szerencsések, akik részt vehetnek az esküvőn.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453033_254ebc67482549e17724aa7b85b86cbb_wm.jpg"/>
        <figcaption>A döntés nagyon nehéz volt, de igyekeztek több szempontot is figyelembe venni. Fontos volt, hogy olyan kutyusokra essen a választás, akik nyitottak, jól viselik az új környezetet, és nem okoz számukra nagy stresszt a tömeg, a ceremónia.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453045_21045c981cddb1359b6458b40d53b10e_wm.jpg"/>
        <figcaption>Fiatalabb és idős négylábúakat egyaránt választottak, hogy mindegyiküknek legyen esélyük szerető otthonra lelni.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453061_18f88fa4e5c6278f328017f632644b83_wm.jpg"/>
        <figcaption>A koszorúslányok örültek az ara szokatlan kérésének, imádták az ötletet és a kutyákat is. Sally elárulta, az összes vendég arcára mosoly ült, amikor meglátták a négylábúakat.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453065_5f927343035f3ba5267c363b9d3061e6_wm.jpg"/>
        <figcaption>A kutyusok odavoltak a sétáért, a kényeztetésért, és hálásan, boldogan bújtak az emberekhez.</figcaption>
      </figure>
      <figure>
        <img src="https://kep.index.hu/1/0/3045/30453/304530/30453089_d2f1bf53b20d5ec35caea92e5b7c26d4_wm.jpg"/>
        <figcaption>Az ifjú pár egyébként nem csak ezzel segített a menhelynek, hanem a menyasszonytáncból befolyó összeget is nekik adományozták.</figcaption>
      </figure>
      <figure>
        <img src="https://kep.index.hu/1/0/3045/30453/304531/30453109_187b474bb1b14d245d9279ec84a7115b_wm.jpg"/>
        <figcaption>Képeik hatalmas sikert arattak a neten, és gyorsan terjedni kezdtek, a rengeteg megosztásnak pedig hamar meg is lett az eredménye.</figcaption>
      </figure>
      <figure>
        <img src="https://kep.index.hu/1/0/3045/30453/304531/30453115_f405004bac5500b7e0fccccf1a98336d_wm.jpg"/>
        <figcaption>A pár utolsó információi szerint a képeken szereplő kutyusok közül azóta szinte majdnem mindegyik gazdira talált az esküvői fotóknak köszönhetően.</figcaption>
      </figure>
      <p>Képek: <a href="https://www.facebook.com/thehoneyandthebeephotography/">facebook.com/thehoneyandthebeephotography</a>, <a href="https://www.today.com/style/bride-includes-rescue-dogs-her-wedding-raise-awareness-about-adoption-t155015">today.com</a></p>
    </article>
  </body>
</html>