<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119720-netanjahuov-partijski-rival-zvanicno-zatrazio-izbore-u-vladajucem-likudu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T12:05:04+00:00"/>
    <meta property="og:title" content="Netanjahuov partijski rival zvanično zatražio izbore u vladajućem Likudu (VIDEO)"/>
    <meta property="og:description" content="Partijski rival premijera Izraela Benjamina Netanjahua, poslanik konzervativnog Likuda Gideon Saar, danas je zvanično zatražio da se održe izbori za stranačkog vodju u nastojanju da se smeni dugogodišnji izraelski lider.Netanjahuove nade da će ostati na funkciji narušene su u četvrtak kada je izraelski vrhovni tužilac Avihaj Mandelblit objavio odluku da ga optuži za prevaru i zloupotrebu poverenja u tri korupcionaška slučaja uključujući mito u jednom od njih.Netanjahu, političar veteran koji je neprekidno na funkciji više od jedne decenije, a ukupno preko 13 godina, duže od svih izraelskih premijera, odluku tužioca označio je pokušajem udara protiv njega.Saar je ocenio da je Netanjahuova kritika izrečena nakon objavljivanja optužnice neodgovorna i da &quot;gazi državni sistem&quot;.&quot;Netanjahu neće biti u stanju da obrazuje vladu. Potrebni su nam vanredni (partijski) izbori u naredne dve nedelje&quot;, rekao je Saar, dodavši da je Likud demokratska partija i podsetivši da dugo nije bilo partijskih izbora, preneli su izraelski…"/>
  </head>
  <body>
    <article>
      <h1>Netanjahuov partijski rival zvanično zatražio izbore u vladajućem Likudu (VIDEO)</h1>
      <address>
        <time datetime="2019-11-24T12:05:04+00:00">24 Nov 2019, 12:05</time>
      </address>
      <p><b>Partijski rival premijera Izraela Benjamina Netanjahua, poslanik konzervativnog Likuda Gideon Saar, danas je zvanično zatražio da se održe izbori za stranačkog vodju u nastojanju da se smeni dugogodišnji izraelski lider.</b><br/><br/>Netanjahuove nade da će ostati na funkciji narušene su u četvrtak kada je izraelski vrhovni tužilac Avihaj Mandelblit objavio odluku da ga optuži za prevaru i zloupotrebu poverenja u tri korupcionaška slučaja uključujući mito u jednom od njih.<br/><br/>Netanjahu, političar veteran koji je neprekidno na funkciji više od jedne decenije, a ukupno preko 13 godina, duže od svih izraelskih premijera, odluku tužioca označio je pokušajem udara protiv njega.<br/><br/>Saar je ocenio da je Netanjahuova kritika izrečena nakon objavljivanja optužnice neodgovorna i da "gazi državni sistem".<br/><br/>"Netanjahu neće biti u stanju da obrazuje vladu. Potrebni su nam vanredni (partijski) izbori u naredne dve nedelje", rekao je Saar, dodavši da je Likud demokratska partija i podsetivši da dugo nije bilo partijskih izbora, preneli su izraelski mediji.<br/><br/>Uz to je najavio da će on biti u stanju da obrazuje vladu.<br/><br/>Izraelski ministar turizma i poslanik Likuda Jariv Levin je medjutim okarakterisao zahtev Saara kao pogrešan i smatra da dolazi u pogrešno vreme.<br/><br/>Ipak, predsedavajući Centralnog komiteta Likuda, poslanik Haim Kac, rekao je u subotu da bi poslanici te partije koji žele da izazovu Netanjahua za partijsko rukovodstvo trebalo da budu u stanju da to učine, dajući zeleno svetlo za partijske izbore.<br/><br/>Nakon što Netanjahu i lider saveza partija centra Plavo i belo Beni Ganc jedan za drugim nisu uspeli da obrazuju vladu, posle drugih parlamentarnih izbora ove godine, održanih u septembru, predsednik Izraela Ruven Rivlin je objavio početak perioda od 21 dana u kojem parlamentarna većina od 61 poslanika može preporučiti bilo kog člana parlamenta da bude mandatar za sastav nove vlade.<br/><br/>Ako taj pokušaj ne uspe raspisaće se treći izbori za manje od godinu dana.<br/><br/>Saar, bivši ministar obrazovanja i unutrašnjih poslova i nekadašnji Netanjahuov saradnik, smatra da bi partijski izbori omogućili novom lideru da pokuša da formira vladu.<br/><br/>U protivnom će se održati novi parlamentarni izbori koje je sam Netanjahu nedavno opisao kao potpuni haos.<br/><br/>Ni jedan član Likuda visokog ranga, osim Saara, nije se javno izjasnio protiv Netanjahua ali je nekolicina odbila da da izjave o podršci premijeru što se smatra znakom tihe pobune.<br/><br/>Uprkos optužbama Netanjahu se zarekao da će biti premijer dok se protiv njih bori ali se očekuje da će morati da se odrekne nekoliko ministarstava za koje je zadužen u prelaznoj vladi.<br/><br/>U subotu uveče održano je nekolko velikih demonstracija za i protiv njega širom zemlje.<br/><br/>On poriče da je bilo šta loše učinio i zatražio je da se povede istraga protiv policije i tužilaca.<br/><br/>Očekuje se da vrhovni tužilac uskoro objavi mišljenje da li Netanjahu može da ponovo pokuša da formira novu vladu.<br/><br/>U medjuvremenu je u napetoj atmosferi jutros održana sednica Vlade Izraela, navodi AP.<br/><br/>Netanjahu nije pominjao optužnicu, već ratobornost Irana i pretnje iz pojasa Gaze.</p>
      <figure>
        <iframe src="https://www.youtube.com/embed/MztzbOY3y1E" width="660" height="388" data-service="Youtube" scrolling="no"/>
      </figure>
    </article>
  </body>
</html>