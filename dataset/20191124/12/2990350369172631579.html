<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/society/zhyteli-kulchyna-proty-zakryttia-v-seli-pochatkovoyi-shkoly-/"/>
    <meta property="og:site_name" content="Волинські новини"/>
    <meta property="article:published_time" content="2019-11-24T12:25:00+00:00"/>
    <meta property="og:title" content="Жителі Кульчина – проти закриття в селі початкової школи"/>
    <meta property="og:description" content="У Кульчині Ківерцівського району можуть закрити початкову школу. Однак батьки майже сорока учнів проти такого рішення влади"/>
  </head>
  <body>
    <article>
      <h1>Жителі Кульчина – проти закриття в селі початкової школи</h1>
      <address>
        <time datetime="2019-11-24T12:25:00+00:00">24 Nov 2019, 12:25</time>
      </address>
      <p>У Кульчині Ківерцівського району можуть закрити початкову школу. Однак батьки майже сорока учнів проти такого рішення влади.<br/><br/>До редакції <b>Інформаційного агентства Волинські Новини</b> від імені односельчан звернулася <b>Оксана Сидорчук</b> і попросила журналістів розібратися у ситуації. Жителі Кульчина переконані, що їхня школа цілком самодостатня. Мовляв, за рахунок маленьких кульчинців, яких пропонують довозити у Клепачів, хочуть врятувати від закриття тамтешню ЗОШ I-II ступенів. Адже в клепачівській дев’ятирічці навчається майже стільки дітей, як у початковій школі Кульчина.<br/><br/>Прокоментувати ситуацію журналісти попросили голову Жидичинської ОТГ <b>Галина Матвіюк</b> та директора Кульчинської школи <b>Вікторію Леплянську</b>.<br/><br/>«Відразу хочу заспокоїти батьків, що посеред навчального року ніхто закривати ЗОШ I ступеня в Кульчині не буде. Понад те, можливо, її взагалі не доведеться закривати. Це питання нині на стадії обговорення. Ми зустрічалися з громадою Кульчина, радилися, як зробити так, щоб діти отримували якісні освітні послуги. У місцевій школі нема спортзалу і актової зали, діти не отримують гарячого харчування. 36 школярів навчаються у дві зміни, адже на чотири класи ‒ дві класні кімнати. Є можливість довозити дітей на навчання у Клепачів, там просторіше приміщення школи, кращі умови. Дорога прекрасна, ОТГ має в розпорядженні два шкільні автобуси. Є ймовірність, що наступного року буде ухвалено закон, який передбачає утримання за рахунок держави початкових шкіл, де навчається менш як 40 учнів. Якщо ж утримання кульчинської школи лежатиме на плечах ОТГ, ми будемо змушені шукати оптимальні варіанти. У нас була схожа ситуація в селі Озерце. Батьки виступали проти закриття школи, поки на п’ятьох вчителів не залишилося 10 учнів. Зараз дітей довозять на навчання у Жидичин, усі педагоги працевлаштовані. Задоволені і батьки, і учні, і вчителі», ‒ каже голова Жидичинської ОТГ Галина Матвіюк.<br/><br/>«Так, у нашій школі не вистачає класних кімнат, але в приміщенні зроблено ремонт, перекрито дах, є внутрішні вбиральні. У нас пічне опалення, це суттєво економить витрати на утримання закладу. У Кульчині з 2020 року закриють ФАП, вивільниться приміщення, в якому можна облаштувати класні кімнати. Кількість учнів у нас не зменшиться, маємо прекрасні умови для навчання, вчителі забезпечені технічними засобами. Ми хочемо зберегти школу, яка працює в селі майже 80 років», ‒ каже директорка ЗОШ I cтупеня села Кульчин Вікторія Леплянська. Реклама</p>
    </article>
  </body>
</html>