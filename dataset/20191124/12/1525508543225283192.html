<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779774/%D8%A7%D9%87%D8%AF%D8%A7%D9%81-%D8%AE%D8%B7%D8%B1%D9%86%D8%A7%DA%A9-%D8%B3%D9%81%D8%B1%D9%87%D8%A7%DB%8C-%D8%B3%D8%B1%D8%B2%D8%AF%D9%87-%D9%85%D9%82%D8%A7%D9%85%D8%A7%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D9%87-%D8%B9%D8%B1%D8%A7%D9%82"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:45:46+00:00"/>
    <meta property="og:title" content="گزارش تحلیلی؛ اهداف خطرناک سفرهای سرزده مقامات آمریکایی به عراق"/>
    <meta property="og:description" content="روز گذشته معاون ترامپ به سبک روسای جمهوری و برخی مقامات دیگر آمریکایی به شکل سرزده به پایگاه عین الاسد و از آنجا به اربیل رفت و بر طبل ایران هراسی کوبید."/>
  </head>
  <body>
    <article>
      <h1>گزارش تحلیلی؛ اهداف خطرناک سفرهای سرزده مقامات آمریکایی به عراق</h1>
      <address>
        <time datetime="2019-11-24T12:45:46+00:00">24 Nov 2019, 12:45</time>
      </address>
      <p><b><a href="https://www.mehrnews.com/">خبرگزاری مهر</a>-<a href="https://www.mehrnews.com/service/International">گروه بین الملل</a>:</b> دونالد ترامپ رییس جمهوری آمریکا دی ماه سال ۹۷ به طور سرزده و بدون اطلاع وارد عراق شد. او به همراه همسرش مستقیما به پایگاه هوایی عین‌الاسد در استان الانبار عراق رفته و در آنجا با نظامیان آمریکایی جشن کریسمس و سال نو میلادی گرفت.  </p>
      <figure>
        <img src="https://media.mehrnews.com/d/2019/11/24/4/3302218.jpg"/>
      </figure>
      <p>این سفر با واکنش منفی مقامات عراقی مواجه شد و برخی از احزاب و شخصیت‌های سیاسی عراقی از اینکه رییس جمهوری آمریکا برای حق حاکمیت کشور عراق احترامی قایل نشده و سرزده و بدون اطلاع وارد خاک کشورشان شده، انتقاد کردند.</p>
      <p>
        <b>راز سفرهای سرزده روسای جمهوری آمریکا به عراق</b>
      </p>
      <p>البته این نخستین بار نبود که پس از اشغال نظامی عراق از سوی ایالات متحده آمریکا ( از مارس سال ۲۰۰۳) یک رییس جمهوری آمریکا به طور سرزده وارد عراق می‌شود. پیشتر دو رییس جمهوری قبلی آمریکا یعنی جورج دبلیو بوش و باراک اوباما هم بارها به طور سرزده و بدون اطلاع قبلی به عراق سفر کرده‌اند.</p>
      <p>اما هیچ کدام از آنها صراحت لهجه ترامپ را نداشته اند که بگویند: «این شیوه آمدن و رفتن‌ها  خیلی غم‌انگیز است که ناچار باشی در کمال خفا به خاورمیانه سفر کنی و هر کاری انجام دهی تا سالم به مقصد برسی».</p>
      <p>این شیوه سفرهای دزدکی! مقامات ارشد آمریکا (از روسای جمهوری گرفته تا معاونان آنها و حتی وزرای دفاع و خارجه و..) بارها و بارها تکرار شده است. در توجیه این شیوه سفر مقامات آمریکایی مساله امنیتی را برجسته کرده و می‌گویند به دلیل ایجاد پوشش امنیتی مجبور به  انجام سفرهای سرزده به عراق هستند!</p>
      <aside>روسای جمهوری آمریکا در سفرهای سرزده به پایگاه نظامی تحت کنترل خودشان در استان الانبار – پایگاه هوایی عین الاسد-  می‌روند و بهانه مسایل امنیتی در یک پایگاه نظامی به شدت حفاظت شده، چندان معقول به نظر نمی‌رسد</aside>
      <p>این در حالی است که روسای جمهور آمریکا در سفرهای سرزده به پایگاه نظامی تحت کنترل خودشان در استان الانبار-پایگاه هوایی عین الاسد- می روند و بهانه مسائل امنیتی در یک پایگاه نظامی به شدت حفاظت شده، چندان معقول به نظر نمی رسد.</p>
      <p>در جدیدترین مورد روز گذشته مایک پنس معاون رئیس جمهور آمریکا به عراق سفر کرد و پس از بازدید از پایگاه نظامیان آمریکایی در عین الاسد در الانبار در غرب عراق به اربیل رفت و وقعی به مقامات عراق نگذاشت.</p>
      <p>در واقع به اعتقاد ناظران امور مایک پنس با سفر به پایگاه عین الاسد و با اصرار برعدم ملاقات با مقامات عراقی کوشید تا  به زعم خود این پیام را به مردم عراق بدهد که در جریان تحولات اخیر در کنار مردم عراق و در مقابل مسئولان و مقامات عراقی است.</p>
      <p>این درحالی است که از تاریخچه اشغال عراق توسط آمریکا دیرزمانی نمی گذرد و در عین حال جمله مشکلات سربرآورده این روزها در عراق و به ویژه مسائل معروف به پرونده های فساد کلان در این کشور بیش از هرچیز مربوط به تاریخچه اشغال است و در حقیقت مردم عراق امروز میراث دار انحرافات آن روزگار هستند.</p>
      <p>در سفر پنس به عراق نیزتلاش شد تا مراتب همدلی او با مردم عراق و همچنین مداخلات ایران در امور عراق هدف گذاری و اعلام شود این در حالی است که به شکل اعلامی و رسمی همچنان حوالی ۶۰۰۰ نظامی رسمی امریکایی و چندین هزار موسسه علنی و مخفی مشغول چپاول ثروت های عظیم ملت عراق هستند.</p>
      <p>
        <b>اهداف خطرناک سفر معاون ترامپ به عراق</b>
      </p>
      <aside>عطوان: سفر پنس به عراق، سفری مشکوک با هدف ریختن بنزین بر آتش فتنه است</aside>
      <p>«عبدالباری عطوان» تحلیلگر مطرح جهان عرب در مطلبی در رای الیوم درباره سفر پنس به عراق آورده است: «مایک پنس» معاون رئیس‌جمهوری آمریکا ضربه‌ای شدید و تحقیرآمیز به نخبگان حاکم بر عراق و به‌ویژه «عادل عبدالمهدی» نخست‌وزیر عراق وارد کرد زمانی که او از پایگاه آمریکایی در «عین‌الاسد» (الانبار) و نیروهای کشورش در این پایگاه، بازدید کرد بدون اینکه به رئیس جمهور و نخست‌وزیر این کشور درباره این سفر از پیش، اطلاع بدهد. او سپس بدون دیدار با این دو رهبر عراقی، عازم اقلیم کردستان عراق شد.<br/><br/>وی می افزاید: سفر پنس به عراق، سفری مشکوک با هدف ریختن بنزین بر آتش فتنه و تحریف تصویرحرکت مردمی و در عین حال توهین به دولت عراق و همچنین بزرگ‌تر کردن شکاف فرقه‌ای در این کشور است. تمامی بدبختی‌های فعلی عراق نتیجه لشکرکشی آمریکا به این کشور و تجزیه عراق و بازسازی آن بر پایه‌های فرقه‌ای و صرفاً تکه‌تکه کردن است تا بدین ترتیب این کشور، ضعیف و لقمه‌ای آسان و گوارا برای نفوذ خارجی؛ چه آمریکا و چه عربستان سعودی، شود.<br/><br/>عطوان نوشت: دولت عادل عبدالمهدی و تمامی دولت‌های پیش از آن با اجازه دادن به حضور ۵۲۰۰ نظامی آمریکایی در خاک عراق و در پایگاه‌هایی خودمختار، دچار خطایی راهبردی شده‌اند؛ گویی که آن، دولتی در داخل دولتی دیگر با بهانه‌هایی مختلف است که مهم‌ترین آن دروغِ مبارزه با داعش است. تمامی دولت‌های آمریکا با عراق به‌مانند یک مستعمره و نه دولت مستقل رفتار کرده و حمله دولت «بوش پسر» در سال ۲۰۰۳ به عراق و اشغال این کشور و سرقت کردن ثروت‌های آن به‌منظور تحقق این هدف، یعنی پاره‌پاره کردن کشور و تضعیف آن و نیز از بین بردن نقش آن در منطقه انجام شد که چنین گام‌هایی در راستای توصیه «برنارد لوییس» اندیشمند صهیونیستی برداشته می‌شود.</p>
      <figure>
        <img src="https://media.mehrnews.com/d/2019/11/24/4/3302220.jpg"/>
      </figure>
      <p>این تحلیلگر جهان عرب آورده است: آمریکایی‌ها با تحریک صهیونیسم جهانی، عراقی قوی، باثبات را نمی‌خواهند بلکه عراقی حقیر و گرسنه را می‌خواهند و آن‌ها تمام تلاش‌شان را برای رسیدن به این اهداف به‌کار خواهند گرفت. درست همان‌طور که آمریکا عراقی‌ها، اعراب و تمامی جهانیان را با دروغ سلاح کشتار جمعی فریب دادند در حال تکرار همان سناریو هستند و این‌بار ایران هراسی را به‌کار می‌گیرد تا بستر نفوذ صهیونیسم را نه‌فقط در عراق بلکه در سرتاسر منطقه فراهم کند».</p>
      <p><b>واکنش ائتلاف النصر به سفر سرزده پنس به عراق</b><br/><br/>این سفر با خشم ائتلاف النصر روبرو شد به طوری که ائتلاف النصر به ریاست حیدر العبادی نخست وزیر سابق عراق روز شنبه ۲۳ نوامبر ۲۰۱۹ با صدور بیانیه ای به سفر مایک پنس معاون رئیس جمهور آمریکا به اربیل واکنش نشان داد.</p>
      <p>در این بیانیه آمده است: ائتلاف النصر سفر مخل حاکمیت عراق که مایک پنس انجام داد را محکوم می کند. ائتلاف النصر یادآوری می کند که بغداد پایتخت عراق است نه اربیل. ما از دولت عراق هم گلایه داریم که ترتیبات این سفر را که به پایگاه عین الاسد و اربیل محدود بود، فراهم آورده است. بهتر بود که با این سفر به علت اینکه حاکمیت عراق را نادیده انگاشته است، مخالفت می شد.</p>
      <figure>
        <img src="https://media.mehrnews.com/d/2019/11/24/4/3302221.jpg"/>
      </figure>
      <p>قدر مسلم آن است که این سفرهای از پیش اعلام نشده اهداف مشکوکی را به ویژه با توجه به تحولات عراق دنبال می کند و همانطور که گفته شد، هدف دامن زدن به مشکلات و بی ثباتی در عراق است. به نظر می رسد که این سفر سرزده در راستای تحرکات مشکوک و خطرناک آمریکایی ها در منطقه نیز می تواند قلمداد شود به ویژه که پنس نیز مشابه دیگر مقامات آمریکایی بر طبل ایران هراسی کوبید.</p>
    </article>
  </body>
</html>