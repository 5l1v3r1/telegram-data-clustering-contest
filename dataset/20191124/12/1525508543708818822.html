<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779680/%D8%AA%D8%A7%DA%A9%DB%8C%D8%AF-%D8%A7%D8%A8%D8%AA%DA%A9%D8%A7%D8%B1-%D8%A8%D8%B1-%D9%84%D8%B2%D9%88%D9%85-%D8%A7%D8%AC%D8%B1%D8%A7%DB%8C-%D9%82%D8%A7%D9%86%D9%88%D9%86-%D9%85%D8%B1%D8%AE%D8%B5%DB%8C-%D8%B2%D8%A7%DB%8C%D9%85%D8%A7%D9%86-%D8%A8%D8%B1%D8%A7%DB%8C-%D9%85%D8%A7%D8%AF%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:17:43+00:00"/>
    <meta property="og:title" content="تاکید ابتکار بر لزوم اجرای قانون مرخصی زایمان برای مادران"/>
    <meta property="og:description" content="معاون زنان و خانواده رئیس جمهور گفت: استفاده زنان از مرخصی پس از زایمان ضروری بوده و این موضوع به نفع اقتصاد است."/>
  </head>
  <body>
    <article>
      <h1>تاکید ابتکار بر لزوم اجرای قانون مرخصی زایمان برای مادران</h1>
      <address>
        <time datetime="2019-11-24T12:17:43+00:00">24 Nov 2019, 12:17</time>
      </address>
      <p>به گزارش <a href="https://www.mehrnews.com/">خبرگزاری مهر</a>، معصومه ابتکار گفت: روند انتصاب زنان در پست‌های مدیریتی در دولت تدبیر و امید روند خوبی داشته، به گونه‌ای که از انتصاب ۱۳.۶ درصدی در سال ۹۶ به ۱۸.۸ درصدی در امسال افزایش یافته است.</p>
      <p>وی ادامه داد: افزایش حضور زنان در عرصه های مدیریتی می تواند در بهبود ارایه خدمات و افزایش کیفیت آن موثر باشد.</p>
      <p>معاون امور زنان و خانواده رئیس جمهور گفت: تلاش می شود همپای حضور زنان در مناصب مدیریتی، قوانین و مقررات برای تعادل بین کار و خانه و برای تضمین اینکه زنان بتوانند همزمان مسئولیت هایی را هم در جامعه و هم در خانه داشته باشد، اصلاح شود.</p>
      <p>ابتکار بیان کرد: اصلاح برخی قوانین و توجه به بحث مرخصی ۹ ماهه برای زنان پس از زایمان و اجرای صحیح آن مفادی از قانون است که کمک می کند به زنان تا از اوقات و ساعات قابل انعطاف استفاده کنند و از فرصت بودن با فرزندان بیشتر بهره بگیرند.</p>
      <p>وی با بیان اینکه استفاده زنان از مرخصی پس از زایمان ضروری است، گفت: این تفکر که استفاده از این فرصت برای کشور هزینه زا است تفکری اشتباه به شمار می رود، این موضوع به نفع اقتصاد است و باید در قوانین دیده شود.</p>
      <p>ابتکار با بیان اینکه وزارت نیرو در انتصاب مدیران زن رشد قابل توجهی داشته است، ادامه داد: افزایش ۲۷ درصدی انتصاب مدیران زن از سال ۹۶ روند خوبی است و براساس وعده های داده شده این روند با قدرت بیشتر تداوم خواهد یافت.</p>
      <p>معاون رئیس‌جمهوری با تاکید بر اینکه ۴۱ درصد کارکنان دولت بانوان هستند، گفت: هم‌اکنون حدود ۷۰ زن همتراز معاون و مشاور وزیر مشغول به کار هستند.</p>
      <p>وی بر ضرورت احیای گفت و گوی چهره به چهره با محوریت زن در خانواده تاکید کرد و افزود: امروز نیاز است ارتباط با نسل جوان در خانواده ها افزایش یابد تا بتوان نسلی توانمند پرورش داد.</p>
      <p>معاون رییس جمهوری در امور زنان و خانواده بر توجه به خانواده مدیران علاوه بر توجه به خود آنها تاکید کرد و گفت: موفقیت یک مدیر در پناه برخورداری از یک خانواده منسجم و قوی است، بنابراین اگر می خواهیم مدیران موفقی داشته باشیم باید به خانواده های آنان نیز توجه لازم را داشته باشیم.</p>
      <p>وی با بیان اینکه تحولات اخیر جهانی تاثیر منفی بر خانواده ها داشته است بر ضرورت افزایش گفت و گوی بین خانواده ها تاکید کرد.  باید گفت و گوی ملی خانوادگی شکل گیرد تا بتوان از مشکلات به خوبی عبور کرد.</p>
      <p>ابتکار با بیان اینکه زمان گفت و گوی بین خانواده ها در کشور از ۲ ساعت به ۲۰ دقیقه کاهش یافته است، افزود: باید تلاش کرد با گفت و گوی ملی این زمان افزایش یابد.</p>
      <p>وی از راه اندازی پویش مشارکت در مدیریت مصرف آب در هشت استان کشور خبر داد و افزود: زنان محور این پویش هستند که عملکرد خوبی هم تاکنون در رعایت الگوی صحیح مصرف آب باقی گذاشته اند.</p>
      <p>معاون رییس جمهوری در امور زنان و خانواده گفت: تلاش شده است این پویش در سراسر کشور اجرا و مدیریت مصرف صحیح، نهادینه شود.</p>
    </article>
  </body>
</html>