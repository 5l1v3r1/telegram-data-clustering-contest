<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709749"/>
    <meta property="og:site_name" content="ישראל היום"/>
    <meta property="article:published_time" content="2019-11-24T12:03:28+00:00"/>
    <meta property="og:title" content="הפתרון היפני לעומס המבקרים באולימפיאדה"/>
    <meta property="og:description" content="רשות התיירות היפנית הודיע כי עקב מצוקת המקום לקראת האירוע החגיגי, מבקרים יוכלו לנפוש בספינות קרוז שיעגנו בעריםתיירות"/>
  </head>
  <body>
    <article>
      <h1>הפתרון היפני לעומס המבקרים באולימפיאדה</h1>
      <h2>רשות התיירות הודיעה כי תציע למבקרים הרבים שיגיעו ליפן בקיץ הקרוב את האפשרות להשתכן בחדרים של ספינות קרוז מפוארות שיעגנו בנמלים במדינה</h2>
      <address><time datetime="2019-11-24T12:03:28+00:00">24 Nov 2019, 12:03</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p>לאור הביקוש העצום למקומות לינה לקראת <a href="https://www.israelhayom.co.il/article/676773">האולימפיאדה שתתקיים בקיץ הקרוב</a>, הודיעה אמש (שבת) עיריית טוקיו כי תציב ספינות קרוז ענקיות שיעגנו בנמל טוקיו ובנמל יוקוהאמה לכל אורך תקופת המשחקים. חדר על הספינה יעלה בין 270 ל-2,700 דולר ללילה, לפי החבילה וסוג החדר. החוק ביפן אוסר על הלנה בחדרים ללא חלונות, ולכן היה קושי לשווק את החדרים הפנימיים בספינות, אולם לרגל האולימפיאדה הוחלט להתיר את השימוש החריג. </p>
      <p>מספר חדרי המלון הפנויים באיזור<a href="https://www.israelhayom.co.il/article/680853"> טוקיו </a>הולך ומידלדל, כשיותר מ-15 אלף חברי משלחות ועוד <a href="https://www.israelhayom.co.il/article/694943">600 אלף תיירים</a> מתכוונים להגיע לבירת יפן לאולימפיאדה הקרובה. לפי דו"ח ניקיי, אפילו בתי הארחה בסיסיים כבר גובים 600 דולר ללילה לאדם בתקופת המשחקים. גם מלונות הקפסולה, שגובים בדרך כלל בין 20 ל-30 דולר ללילה לתא זערורי, מציגים תגי מחיר הגבוהים מ-120 דולרים.</p>
      <p>למי שלא יצליח למצוא חדר גם בספינות, נותרה האפשרות למצוא מקום על הרצפה באחד מבתי קפה סייבר, הפתוחים 24 שעות ביממה. בינתיים גויסו האוניות Costa Venezia של Costa Cruises שיכולה לארח 5,260 אורחים ו-Sun Princess של Princess Cruises שתעגון ביוקוהאמה ותקלוט 2,272 אורחים. עדיין לא פורסמו שמות האוניות הנוספות שיעגנו בטוקיו. יוקוהאמה יכולה לקלוט שתי אוניות ענק, ובטוקיו יכולות לעגון שש אוניות ענק. רשות התיירות היפנית חוכרת את הספינות לתקופה של 19 יום ותפתח את ההרשמה השבוע. </p>
      <p>ספינות הקרוז יציעו לא רק לינה אלא גם מסעדות, מופעי בידור וכל שאר הפינוקים הרגילים בזמן שייט רגיל. הרעיון אינו חדש. הוא נוסה לראשונה בוונקובר, קנדה, שאירחה את אולימפיאדת החורף של שנת 2010. אז המחיר היה 650 דולרים ללילה, לא כולל ארוחות ופינוקים. גם קטאר, במפרץ הפרסי, שתארח את משחקי גביע העולם בכדורגל בשנת 2022 מגייסת שתי ספינות קרוז של MSC כדי לארח את הבאים למשחקים, והן יעגנו בנמל דוחא. הספינות יוכלו לארח 9,800 אורחים. </p>
      <figure>
        <img src="https://www.israelhayom.co.il/sites/default/files/u55079/D9BJ9O7_RTRMADP_3_FRANCE-CRUISESHIPS.jpg"/>
        <figcaption><b>ספינת פאר של חברת MSC </b>// צילום: רויטרס</figcaption>
      </figure>
      <p>גם בלי האולימפיאדה התיירות ליפן בפריחה חסרת תקדים. לפי משרד התיירות היפני, ביולי 2019 הגיעו ליפן שלושה מיליון תיירים, עלייה של 5.9 אחוזים לעומת יולי 2018. כל חברות התעופה הגדולות מגבירות את תדירות הטיסות שלהן לטוקיו. ANA היפנית תוסיף 12 קווים חדשים להאבּ שלה בנמל התעופה האנֶדָה, חמישה מהם מארה"ב, שניים מסין, והשאר מדלהי, סטוקהולם, מוסקבה, מילאנו ואיסטנבול. קווים אלה יפעלו בעונת הקיץ מ-29 במארס ועד 24 באוקטובר 2020. הטיסות מאיסטנבול וממוסקבה יאתגרו את טורקיש איירליינס ואת אירופלוט וצפויה ירידת מחירים עקב התחרות. </p>
      <p>זו גם חלופה קרובה יחסית לטיסות הישירות של אל על, שיחלו בסוף חודש מארס לנמל נאריטה, המרוחק ממרכז העיר טוקיו. גם Japan Airlines מגבירה תדירויות מארה"ב ומוסיפה טיסות מסן פרנסיסקו. וירג'ין אוסטרליה זכתה השבוע בסלוט בהאנדה, שיופעל לקראת האולימפיאדה בטיסה מבריסביין במטוס איירבוס 330-220 שהועבר מהקו להונג קונג, בגלל הירידה בביקוש לטיסות לעיר הסינית, שבה יש מהומות כבר חצי שנה. בריטיש איירוויז  תחליף בקו שבין הית'רו לנאריטה את מטוסי 787 עם 216 נוסעים במטוסי ER 777-300 עם קיבולת של 299 נוסעים, כדי להיענות לביקוש לכרטיסים לאולימפיאדה. </p>
    </article>
  </body>
</html>