<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641795/%D8%AE%D9%84%DB%8C%D9%84%D8%B2%D8%A7%D8%AF-%D9%88-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%B7%D8%A7%D9%84%D8%A8%D8%A7%D9%86-%D8%AF%D8%B1-%D9%82%D8%B7%D8%B1-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:46:00+00:00"/>
    <meta property="og:title" content="خلیلزاد و نمایندگان طالبان در قطر دیدار کردند"/>
    <meta property="og:description" content="یک منبع گروه طالبان به بی‌بی‌سی گفته است که تلاش‌ها برای آغاز دوباره مذاکرات آمریکا و گروه طالبان، مجددا از سر گرفته شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641795/%D8%AE%D9%84%DB%8C%D9%84%D8%B2%D8%A7%D8%AF-%D9%88-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%B7%D8%A7%D9%84%D8%A8%D8%A7%D9%86-%D8%AF%D8%B1-%D9%82%D8%B7%D8%B1-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF%D9%86%D8%AF">خلیلزاد و نمایندگان طالبان در قطر دیدار کردند</a>
      </h1>
      <h2>یک منبع گروه طالبان به بی‌بی‌سی گفته است که تلاش‌ها برای آغاز دوباره مذاکرات آمریکا و گروه طالبان، مجددا از سر گرفته شده است.</h2>
      <address><time datetime="2019-11-24T12:46:00+00:00">24 Nov 2019, 12:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به گفته این منبع که خواست از او نام برده نشود، زلمای خلیلزاد، نماینده ویژه وزارت خارجه آمریکا برای صلح افغانستان با نمایندگان گروه طالبان در کشور قطر دیدار کرده ‌است.</p>
      <p>پیشتر دونالد ترامپ، رئیس جمهوری آمریکا در گفتگوی اختصاصی با شبکه فاکس نیوز آمریکا گفته بود که "بر روی یک توافق با طالبان کار می‌کنیم. ببینیم چه می‌شود."</p>
      <p>او در این مصاحبه افزوده بود که دفعه قبل آمریکا و طالبان به توافق نزدیک شده بودند، "اما طالبان فکر می‌کردند که کشتن مردم کار درستی است. آنها گمان می‌کردند که با این کار می‌توانند از موضع قدرت مذاکره کنند."</p>
      <p>رئیس جمهوری آمریکا بعد از حمله خونین طالبان در کابل که در آن ۱۲ نفر از جمله یک سرباز نیروهای آمریکایی کشته شد، مذاکره با طالبان را لغو کرده و گفت این مذاکره "مرده" است.</p>
      <p>بعد از آن طالبان خواستار از سرگیری دوباره مذاکرات شد ولی در حدود سه ماه گذشته دیداری در این زمینه میان دو طرف انجام نشد، ولی اکنون نشانه‌های از سرگیری مجدد آن وجود دارد.</p>
      <p>منبع طالبان با اشاره به آغاز دیدارها گفت که مذاکره میان دو طرف از نقطه صفر آغاز نخواهد شد.</p>
      <p>او معتقد است موارد زیادی که در دورهای قبلی مذاکرات میان آمریکا و طالبان بر سر آن توافق شده بود، پا برجاست و تنها موارد اختلافی جزئی با آغاز رسمی مذاکرات درباره‌اش بحث خواهد شد.</p>
      <p>مشخص نیست که مذاکرات رسمی میان آمریکا و طالبان دقیقا چه زمانی از سر گرفته خواهد شد. جزئیات بیشتر از گفتگوهای اخیر نماینده ویژه آمریکا و طالبان به بیرون درز نکرده است.</p>
      <p>در روزهای گذشته محمد اشرف غنی، رئیس جمهوری افغانستان و ترامپ با هم گفتگوی تلفنی داشتند و در این گفتگو براساس اعلام ارگ ریاست جمهوی ترامپ "بر حتمی بودن آتش بس" به عنوان پیش شرط برای صلح تاکید کرده است.</p>
      <p>تاکنون طالبان حاضر نشده با نمایندگان دولت افغانستان مذاکره کند ولی در خبرنامه ارگ آمده بود که رئیس جمهوری آمریکا گفته برای اینکه روند صلح به موفقیت برسد، شامل شدن نمایندگان حکومت افغانستان در آن حتمی است.</p>
      <p>مذاکرات صلح افغانستان بعد از تبادله زندانیان میان آمریکا و طالبان بیشتر سر زبانها افتاده است.</p>
      <p>در روزهای گذشته طالبان "کوین کینگ" استرالیایی و "تیموتی ویکس" آمریکایی، استادان دانشگاه آمریکایی افغانستان را که در سال ۲۰۱۶ در کابل ربودند در بخش نوبهار ولایت زابل در جنوب افغانستان رها کردند.</p>
      <p>در همان روز گروه طالبان تایید کرد که سه تن از فرماندهان آنها از جمله "انس حقانی" به قطر رسیدند و به این گروه تحویل داده شدند.</p>
      <p>روز سه‌شنبه (۲۱ آبان) غنی اعلام کرد که برای رهایی دو استاد دانشگاه آمریکایی افغانستان که از سوی طالبان ربوده شده بودند و برای زمینه سازی گفت‌وگوهای مستقیم صلح با طالبان، سه زندانی این گروه (انس حقانی، مالی خان و عبدالرشید) را به طور مشروط از زندان دولت افغانستان آزاد می‌کند.</p>
      <p>مذاکرات آمریکا و طالبان از آغاز تاکنون</p>
      <p>تاکنون ۹ نشست میان دیپلمات‌های آمریکا و نمایندگان طالبان صورت گرفته است؛ هشت نشست در دوحه قطر و یک نشست در شهر ابوظبی امارات.</p>
      <p>اولین نشست ۱۲ اکتبر سال ۲۰۱۸ در شهر دوحه قطر برگزار شد.</p>
      <p>نشست دوم ۱۶ نوامبر سال ۲۰۱۸ بار دیگر به میزبانی قطر در شهر دوحه قطر برگزار شد.</p>
      <p>۱۷ دسامبر سال ۲۰۱۸ نشست سوم در شهر ابوظبی امارات متحده عربی این نشست برای سه روز ادامه داشت و طالبان به هیأت افغانی اجازه شرکت در نشست را نداد.</p>
      <p>۱۹ ژانویه سال ۲۰۱۹ دور چهارم گفتگوها بار دیگر در شهر دوحه قطر برگزار شد.</p>
      <p>۲۵ فوریه سال ۲۰۱۹ دور پنجم در دوحه قطر برگزار شد و در این نشست، زلمای خلیلزاد، نماینده ویژه وزارت خارجه آمریکا برای صلح افغانستان برای نخستین بار با ملا عبدالغنی برادر معاون رهبر طالبان در دوحه قطر دیدار کردند. این دور گفتگو برای ۱۶ روز ادامه یافت.</p>
      <p>دور ششم گفت‌وگوهای آمریکا و طالبان پس از ۹ روز، پنجشنبه ۱۹ اردیبهشت پایان یافت. دو طرف اعلام کرد که این نشست با پیشرفت‌های همراه بوده است.</p>
      <p>دور هفتم ۲۹ ژوئن آغاز در دوحه، پایتخت قطر آغاز و برای چند روز طول کشید. در این دور، دو طرف گفته بودند پیشرفت‌هایی حاصل شده و بر روی بسیاری مسائل توافق به دست آمده است.</p>
      <p>دور هشتم که ۱۲ مرداد آغاز شده، یکی از حساس‌ترین مراحل این گفت‌وگوها عنوان ‌شد.</p>
      <p>دور نهم مذاکرات آمریکا و طالبان ۳۱ مرداد در دوحه آغاز شد و مدت ده روز ادامه داشت. این یکی از مهمترین نشست‌ها بود. بعد از پایان این نشست خلیلزاد در رشته توییت‌هایی نوشت "ما در آستانه یک توافقی هستیم که خشونت را کاهش داده و راه را برای افغان‌ها خواهد گشود تا برای مذاکرات در مورد یک صلح باعزت و پایدار و یک افغانستان متحد و با اقتدار که ایالات متحده، متحدینش و هیچ کشور دیگر را تهدید نکند، با هم بنشینند."</p>
    </article>
  </body>
</html>