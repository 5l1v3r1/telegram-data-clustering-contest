<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%ce%b9%ce%b1%ce%b3%cf%81%ce%ac%cf%86%ce%bf%ce%bd%cf%84%ce%b1%ce%b9-%cf%80%cf%81%cf%8c%cf%83%cf%84%ce%b9%ce%bc%ce%b1-%ce%ba%ce%b1%ce%b9-%ce%bf%cf%86%ce%b5%ce%b9%ce%bb%ce%ad%cf%82-%ce%ba%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T12:12:30+00:00"/>
    <meta property="og:title" content="Διαγράφονται πρόστιμα και οφειλές κάτω των 10 ευρώ – Ποιους αφορά το νέο μέτρο"/>
    <meta property="og:description" content="Την είδηση επιβεβαίωσε ο υπουργός Οικονομικών, Χρήστος Σταϊκούρας, μιλώντας στο OPEN"/>
  </head>
  <body>
    <article>
      <h1>Διαγράφονται πρόστιμα και οφειλές κάτω των 10 ευρώ – Ποιους αφορά το νέο μέτρο</h1>
      <address>
        <time datetime="2019-11-24T12:12:30+00:00">24 Nov 2019, 12:12</time>
      </address>
      <p>Την είδηση επιβεβαίωσε ο υπουργός Οικονομικών, Χρήστος Σταϊκούρας, μιλώντας στο OPEN</p>
      <p>
        <b>Σε διαγραφή προστίμων και οφειλών ύψους κάτω των 10 ευρώ προς το Δημόσιο προχωρά η κυβέρνηση. Η συγκεκριμένη πρωτοβουλία αφορά 536.000 οφειλέτες.</b>
      </p>
      <p>Όπως αποκαλύπτει σε δημοσίευμά της η «Καθημερινή της Κυριακής», αποτέλεσμα της ρύθμισης αυτής θα είναι να μειωθούν μείωση των ληξιπρόθεσμων οφειλών σε κάτω από τρία εκατομμύρια ευρώ.</p>
      <p>Σύμφωνα με το δημοσίευμα της εφημερίδας, η ρύθμιση που είναι πιθανό να ενσωματωθεί ως τροπολογία στο επερχόμενο φορολογικό νομοσχέδιο, «θα αποφέρει όφελος και στο ίδιο το Δημόσιο, καθώς το κόστος για την έκδοση ειδοποιήσεων, την είσπραξη μέσω ebanking και το φόρτο που δημιουργείται για τους υπαλλήλους, αποσπώντας τους από άλλες υποθέσεις, είναι στην πράξη πολλαπλάσιο».</p>
      <p>Η συγκεκριμένη πρωτοβουλία εντάσσεται σε ένα ευρύτερο πλέγμα κινήσεων «απλής αναλογικής» που χωρίς να έχουν δημοσιονομικό κόστος μεταβάλλουν το σκηνικό και, όπως αποδεικνύεται από τον αντίκτυπο των αλλαγών στο πανεπιστημιακό άσυλο και στην εφαρμογή του αντικαπνιστικού νόμου, έχουν μεγάλη απήχηση στους πολίτες.</p>
      <h3>Σταϊκούρας: Ισχύει ότι θα μειωθούν οι ληξιπρόθεσμες οφειλές</h3>
      <p>Πάντως, την είδηση αυτή επιβεβαίωσε, μιλώντας στο OPEN TV, ο υπουργός Οικονομικών, Χρήστος Σταϊκούρας. «Ισχύει αυτή η πληροφορία», δήλωσε, επισημαίνοντας «Αφορά 536.000 άτομα». Στο μεταξύ, ο υπουργός Οικονομικών ξεκαθάρισε ότι το κοινωνικό μέρισμα θα δοθεί σε χρήματα στο χέρι, θα το λάβουν συγκεκριμένες ευάλωτες ομάδες και θα είναι μόνιμου χαρακτήρα.</p>
      <p>Όσον αφορά τον ΕΝΦΙΑ ο υπουργός Οικονομικών τόνισε ότι «για την ώρα έχουμε μειώσει τον ΕΝΦΙΑ μέχρι τώρα 22%. Έχουμε υποσχεθεί προεκλογικά 30%.Εκτιμούμε ότι θα μειώσουμε τον ΕΝΦΙΑ. Τον Μάιο του 2020 θα έχουμε εικόνα για το πόσο θα μειώσουμε περαιτέρω τον ΕΝΦΙΑ» Σχετικά με την 13η σύνταξη ο υπουργός Οικονομικών είπε ότι «θα διατηρηθεί το κονδύλι των 800 εκατομμυρίων για τους συνταξιούχους».</p>
      <p>Στο φορολογικό νομοσχέδιο, ο υπουργός Οικονομικών αποκάλυψε ότι «θα εξαιρούνται από την υποχρέωση των ηλεκτρονικών δαπανών και τα ποσά που καταβάλονται για διατροφή διαζυγίου ,αλλά και τις δωρεές προς το Δημόσιο και τα ιδρύματα». Επίσης ανέφερε ότι « θα περιλαμβάνει και διατάξεις για τα ηλεκτρονικά βιβλία και ηλεκτρονική τιμολόγηση»</p>
    </article>
  </body>
</html>