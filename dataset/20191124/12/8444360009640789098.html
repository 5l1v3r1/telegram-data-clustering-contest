<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/pasok-o-geroulanos-amfisvitei-anoixta-ti-gennimata-xreiazomaste-nea-igesia/2922209/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T12:30:08+00:00"/>
    <meta property="og:title" content="ΠΑΣΟΚ – Ο Γερουλάνος αμφισβητεί ανοιχτά τη Γεννηματά: «Χρειαζόμαστε νέα ηγεσία"/>
    <meta property="og:description" content="Θέμα ηγεσίας έθεσε ανοικτά ο Παύλος Γερουλάνος στο συνέδριο του κόμματος. Ευθεία σύγκρουση με τη Φώφη Γεννηματά και αιχμές για τον τρόπο διεξαγωγής του συνεδρίου. &quot;Μας ζητούν να θάψουμε το ΠΑΣΟΚ, αλλά το ΠΑΣΟΚ θ' αναστηθεί&quot; δήλωσε χαρακτηριστικά. Εκτίμησε πως «χωρίς το ΠΑΣΟΚ, το ΚΙΝΑΛ μπαίνει με σιγουριά στις όχθες που χάραξε το Ποτάμι»"/>
  </head>
  <body>
    <article>
      <h1>ΠΑΣΟΚ – Ο Γερουλάνος αμφισβητεί ανοιχτά τη Γεννηματά: «Χρειαζόμαστε νέα ηγεσία</h1>
      <h2>Θέμα ηγεσίας έθεσε ανοικτά ο Παύλος Γερουλάνος στο συνέδριο του κόμματος. Ευθεία σύγκρουση με τη Φώφη Γεννηματά και αιχμές για τον τρόπο διεξαγωγής του συνεδρίου. "Μας ζητούν να θάψουμε το ΠΑΣΟΚ, αλλά το ΠΑΣΟΚ θ' αναστηθεί" δήλωσε χαρακτηριστικά. Εκτίμησε πως «χωρίς το ΠΑΣΟΚ, το ΚΙΝΑΛ μπαίνει με σιγουριά στις όχθες που χάραξε το Ποτάμι»</h2>
      <address><time datetime="2019-11-24T12:30:08+00:00">24 Nov 2019, 12:30</time> by <a rel="author">Newsit Newsroom</a></address>
      <p>Θέμα ηγεσίας στο ΠΑΣΟΚ ανοίγει ο Παύλος Γερουλάνος, ο οποίος με την ομιλία του στο συνέδριο διάλεξε το δρόμο της ευθείας σύγκρουσης με τη Φώφη Γεννηματά και άφησε βαρύτατες αιχμές τόσο για τον τρόπο διεξαγωγής του συνεδρίου όσο και για την εγκυρότητα των αποφάσεων που θα λάβει για τις καταστατικές αλλαγές.</p>
      <p>«Μας ζητούν να θάψουμε το ΠΑΣΟΚ. Σας ζητούν να θάψετε το ΠΑΣΟΚ με την ψήφο σας», είπε στην αρχή και στο τέλος της ομιλίας του ο κ. Γερουλάνος, επικαλούμενος το ψήφισμα και τις 2.000 υπογραφές που ο ίδιος συγκέντρωσε με αίτημα για ανοιχτό και δημοκρατικό συνέδριο. Χρέωσε δε στην κυρία Γεννηματά και το περιβάλλον της απειλές, προσωπικούς χαρακτηρισμούς, εμμονική μυστικοπάθεια και αστείους τακτικισμούς, ενώ σχολιάζοντας την απόφαση να «ενσωματωθεί» το ΠΑΣΟΚ στο ΚΙΝΑΛ επισήμανε τα εξής: «Το πρόβλημα δεν είναι για να μην έχουμε, λέει, δυισμό. Άλλο είναι. Ότι ενώ σήμερα μας ζητούν να θάψουμε το ΠΑΣΟΚ εδώ μέσα, αύριο όλοι ΠΑΣΟΚ θα λέμε ότι είμαστε εκεί έξω». Για να καταλήξει ως εξής: «Ακόμη και η σημερινή ηγεσία μου μας ζητάει να θάψουμε το ΠΑΣΟΚ, στις επόμενες εκλογές ΠΑΣΟΚ θα λέει ότι είναι. Τον ήλιο δεν έβαλε στο ψηφοδέλτιό της; Γιατί; Διότι μόνο ΠΑΣΟΚ υπάρχει εκεί έξω».</p>
      <p>Εκτίμησε δε πως «χωρίς το ΠΑΣΟΚ, το ΚΙΝΑΛ μπαίνει με σιγουριά στις όχθες που χάραξε το Ποτάμι», προβλέποντας τη διάλυσή του και γι’ αυτό ζήτησε να υπάρξει «ηγεσία με αυτοπεποίθηση, ανοιχτή σε διαφορετικές απόψεις, που συνθέτει και δεν διχάζει, που αντιλαμβάνεται την πολιτική αντιπαράθεση ως οξυγόνο και τη δημοκρατία ως μόνο πολιτικό εργαλείο σεβασμού και κύρους, εργαλείο ελευθερίας», ολοκληρώνοντας την παρέμβασή του με την εξής προειδοποίηση: «Σας ζητούν να θάψετε το ΠΑΣΟΚ. Ψηφίστε ό,τι θέλετε, άλλωστε δεν έχετε απαρτία. Άλλωστε, ό,τι και να θάψετε εδώ μέσα σήμερα, θα αναστηθεί εκεί έξω αύριο».</p>
      <p>Αναμένεται η δευτερολογία της Φώφης Γεννηματά</p>
      <p>Μετά τις δηλώσεις αναμένεται με ενδιαφέρον η δευτερολογία της Φώφης Γεννηματά, με την οποία θα πέσει η αυλαία του συνεδρίου, καθώς χθες, στην εναρκτήρια ομιλία της, η πρόεδρος του ΠΑΣΟΚ και του ΚΙΝΑΛ υπήρξε ιδιαίτερα αιχμηρή απέναντι στους αμφισβητίες της.</p>
      <p>Δεν δίστασε, μάλιστα, να προειδοποιήσει εμμέσως ακόμη και με διαγραφές «από Δευτέρα», λέγοντας ότι πλέον η ανοχή της στην εσωστρέφεια και την υπονόμευση θα είναι μηδενική. Επίσης εμμέσως χαρακτήρισε τους Γερουλάνο-Ανδρουλάκη «όψιμους πασοκολάγνους» και τους κατηγόρησε ότι άγονται και φέρονται από τις προσωπικές τους φιλοδοξίες, αλλά και ότι καταφεύγουν σε «λόγια του αέρα» με την ασφάλεια της εκλογής ή της στήριξης, όπως πρόσθεσε η ίδια, από το ΠΑΣΟΚ και το ΚΙΝΑΛ.</p>
      <p>Η κυρία Γεννηματά ήταν ξεκάθαρη δε ως προς το πλάνο της: να ενσωματώσει κατ’ ουσίαν το ΠΑΣΟΚ στο ΚΙΝΑΛ και να είναι το ΚΙΝΑΛ το «όχημα» για την άσκηση πολιτικής και τη λειτουργία στη βάση, αφού η τροποποίηση του καταστατικού του ΠΑΣΟΚ προβλέπει αναστολή όλων των δραστηριοτήτων για όλο το διάστημα που είναι ενεργό το ΚΙΝΑΛ. Επίσης, τόνισε ότι επιδιώκει διακριτές αποστάσεις από ΝΔ και ΣΥΡΙΖΑ και «κάρφωσε» όσους επιθυμούν τη συνεργασία με τη μία ή με την άλλη πλευρά, δείχνοντάς τους εμμέσως την πόρτα της εξόδου από το ΠΑΣΟΚ και το ΚΙΝΑΛ.</p>
      <p>Η πλέον σημαντική καταστατική αλλαγή, βέβαια, είναι η παράταση της θητείας της στην προεδρία του ΠΑΣΟΚ και συγκεκριμένα έως το Νοέμβριο του 2021, όταν λήγει η αντίστοιχη θητεία της ως επικεφαλής του ΚΙΝΑΛ. Μάλιστα, η κυρία Γεννηματά πέταξε γι’ ακόμη μία φορά το γάντι στους διαφωνούντες επειδή δεν βάζουν θέμα ηγεσίας και προανήγγειλε ουσιαστικά ότι θα διεκδικήσει τότε την επανεκλογή της: «Θα είμαι εκεί και θα τους περιμένω», είπε χαρακτηριστικά, υποστηρίζοντας παράλληλα ότι ήδη έκανε αρκετούς συμβιβασμούς και υποχωρήσεις.</p>
      <p>Του Αιμίλιου Περδικάρη</p>
    </article>
  </body>
</html>