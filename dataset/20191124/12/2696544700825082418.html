<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_borostyanba_zart_44_millio_eves_hernyo_larva_eogeometer_vadens"/>
    <meta property="og:site_name" content="HVG.hu"/>
    <meta property="article:published_time" content="2019-11-24T12:03:00+00:00"/>
    <meta property="og:title" content="Ritka lelet: előkerült egy borostyánba zárt, 44 millió éves hernyót"/>
    <meta property="og:description" content="Balti borostyánba zárt, 44 millió éves hernyót találtak német kutatók. A fosszília egy nagylepke lárvája volt az úgynevezett araszolók (Geometridák) csoportjából – közölte a Müncheni Állami Zoológiai Gyűjtemény."/>
  </head>
  <body>
    <article>
      <h1>Ritka lelet: előkerült egy borostyánba zárt, 44 millió éves hernyót</h1>
      <address><time datetime="2019-11-24T12:03:00+00:00">24 Nov 2019, 12:03</time> by <a rel="author">MTI / hvg.hu</a></address>
      <p>
        <b>Balti borostyánba zárt, 44 millió éves hernyót találtak német kutatók. A fosszília egy nagylepke lárvája volt az úgynevezett araszolók (Geometridák) csoportjából – közölte a Müncheni Állami Zoológiai Gyűjtemény.</b>
      </p>
      <p>A borostyán a Baltitenger régiójában igen elterjedt. A rovarlárvát először egy csepp gyanta ejtette rabul, majd balti borostyánná válva konzerválta – derül ki a A <i>Scientific Reports</i> című szaklapból. "Nagyon ritka a borostyánba zárt lárvalelet, balti borostyánban pedig ez az első ilyen nagylepke-fosszília" – közölte Axel Hausmann, a <a href="https://www.nature.com/articles/s41598-019-53734-w">tanulmány</a> társszerzője. A szakértő szerint ennek hátterében az állhat, hogy a legtöbb lepkehernyó éjszaka aktív, a gyanta pedig elsősorban a magasabb nappali hőmérséklet és közvetlen napfény hatására válik folyékonnyá.</p>
      <p>A lárvát <i>Eogeometer vadens</i> néven új fajként és nemként jegyezték be az araszolók családján belül az úgynevezett kéregaraszolók közé. Az araszolók több mint 23 ezer ismert fajukkal a három legnagyobb lepkecsalád közé tartoznak.</p>
      <figure>
        <img src="https://img2.hvg.hu/image.aspx?id=29116c44-18e5-4534-b7fe-7330c0427186&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Zoologische Staatssammlung München</cite>
        </figcaption>
      </figure>
      <p>A többi lepkefajjal ellentétben hernyóiknak a járólábak és a farlábak között csak egyetlen pár hasi tolólábuk van. Ez teszi lehetővé az araszolók különleges mozgását: az állat farlábaival közvetlenül a járólábaihoz araszol, teste így hurkot képez.</p>
    </article>
  </body>
</html>