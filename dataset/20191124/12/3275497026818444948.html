<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/24/342686/europe-saw-highest-growth-smartphone-sales-globally-q3/"/>
    <meta property="og:site_name" content="زومیت"/>
    <meta property="article:published_time" content="2019-11-24T12:20:00+00:00"/>
    <meta property="og:title" content="اروپا بیشترین رشد فروش گوشی‌های هوشمند را در فصل سوم ۲۰۱۹ تجربه کرد"/>
    <meta property="og:description" content="بازار اروپا در فصل سوم سال جاری میلادی رکوردشکنی و بیشترین نرخ رشد فروش گوشی‌های هوشمند را ثبت کرد."/>
  </head>
  <body>
    <article>
      <h1>اروپا بیشترین رشد فروش گوشی‌های هوشمند را در فصل سوم ۲۰۱۹ تجربه کرد</h1>
      <address><time datetime="2019-11-24T12:20:00+00:00">24 Nov 2019, 12:20</time> by <a rel="author" href="http://www.zoomit.ir/user/silence/" target="_blank">مهدی زارع سریزدی</a></address>
      <p>بازار اروپا در فصل سوم سال جاری میلادی رکوردشکنی و بیشترین نرخ رشد فروش گوشی‌های هوشمند را ثبت کرد.</p>
      <hr/>
      <p>گزارش جدید شرکت Canalys آمار جدیدی از فروش <a href="https://www.zoomit.ir/product/list/mobile/">گوشی‌های هوشمند</a> در سرتاسر جهان نشان می‌دهد و تمرکز اصلی آن روی آمار بازار اروپا است. طبق گزارش منتشرشده، <a href="https://www.zoomit.ir/samsung/">سامسونگ </a>با سهم ۳۰/۴ درصدی در فصل سوم سال جاری میلادی، بیشترین فروش را به خود اختصاص داد. کره‌ای‌ها درمقایسه‌با مدت مشابه سال گذشته و فروش ۱۴/۸ میلیون دستگاهی، رشد ۲۶ درصدی تجربه کردند.</p>
      <p><a href="https://www.zoomit.ir/huawei/">هواوی </a>با وجود فشارهای ناشی از تحریم‌های آمریکا، فروش خود را درمقایسه‌با فصل گذشته افزایش داد. غول چینی صنعت مخابرات ۱۱/۶ میلیون دستگاه گوشی هوشمند فروخت که درمقایسه‌با آمار ۸/۵ میلیون دستگاهی فصل دوم، رشد چشمگیری محسوب می‌شود. آن‌ها موفق شدند پس از سامسونگ، جایگاه دوم خود را در بازار اروپا با ۲۳/۹ درصد حفظ کنند.</p>
      <p><a href="https://www.zoomit.ir/apple/">اپل </a>با فروش ۹/۸ میلیون دستگاه گوشی هوشمند در بازار اروپا، رتبه‌ی سوم را در فصل سوم سال ۲۰۱۹ به‌خود اختصاص داد. البته فروش آن‌ها درمقایسه‌با فصل مشابه سال گذشته، ۴ درصد کاهش یافته است. در این بازار، <a href="https://www.zoomit.ir/tag/xiaomi/">شیائومی</a> در رتبه‌ی چهارم قرار گرفت و موفق شد در فصل گذشته ۵/۵ میلیون دستگاه بفروشد. آمار مذکور نشان‌دهنده‌ی رشد ۷۳ درصدی بازیگر آینده‌دار چینی درمقایسه‌با سال گذشته است که سهم آن‌ها را در بازار اروپا به ۱۰/۵ درصد رساند. درواقع، شیائومی در سال گذشته تمرکز زیادی روی افزایش نفوذ به بازار اروپا کرد که نتیجه‌ی آن را در افزایش سهم بازار دید.</p>
      <figure>
        <img src="https://cdn01.zoomit.ir/2019/11/2bd07919-a162-4f95-8672-75a2c3ce9509.jpg"/>
      </figure>
      <p>جایگاه پنجم آمار فروش گوشی‌های هوشمند در بازار اروپا، در تصاحب HMD Global قرار دارد. آن‌ها با فروش ۰/۹ میلیون دستگاه گوشی هوشمند در فصل سوم ۲۰۱۹، سهم بازار ۱/۸ درصدی داشتند. ناگفته نماند فروش این شرکت درمقایسه‌با فصل مشابه سال گذشته، ۲۱ درصدی کاهش یافته است. HMD Global در فصل سوم سال ۲۰۱۸، در بازار اروپا ۱/۲ میلیون دستگاه گوشی هوشمند فروخته بود و ۲/۴ درصد از سهم بازار را ازآنِ خود کرده بود.</p>
      <p><i>مو جیا</i>، تحلیلگر Canalys، درباره‌ی آمار اخیر می‌گوید:</p>
      <blockquote>اروپا موقعیت جذابی محسوب می‌شود و به‌‌دلیل اعتدال کانال‌های توزیع، توجه بسیاری از تولیدکنندگان چینی را به خود جلب می‌کند. اپراتورها و کانال‌های بازتوزیع (گوشی‌های هوشمند آنلاک‌شده)، به‌ترتیب ۴۷ و ۵۰ درصد از استراتژی ورود به بازار شرکت‌ها را تشکیل می‌دهند. چنین امکاناتی ظرفیت مقیاس‌دهی و حاشیه‌ی سود بیشتری برای محصولات متوسط تا پرچم‌دار شرکت‌ها فراهم می‌کند.</blockquote>
      <p>جیا می‌گوید فروش گوشی‌های به‌صورت آنلاک یا تحت قرارداد با اپراتورها، به‌صورت مساوی بازار اروپا را تقسیم کرده‌اند. چنین رویکردی برخلاف بازار آمریکا است که سهم عمده‌ی فروش آن به فروش تحت قرارداد با اپراتور اختصاص دارد.</p>
      <figure>
        <img src="https://cdn01.zoomit.ir/2019/11/4469f13a-7136-45fd-b85e-1c491c861134.jpg"/>
      </figure>
      <p>هواوی در ماه‌ها و سال گذشته، وضعیت مناسبی نداشت و فروش آن‌ها خسارت‌های متعددی متحمل شد. دراین‌میان، دیگر شرکت‌های چینی تلاش می‌کنند سهم بازار هواوی را تصاحب کنند. در آینده‌ی نزدیک، اپراتورهای گوناگون با توسعه‌ی بخش فناوری <a href="https://www.zoomit.ir/tag/5g/">5G </a>در اروپا، این فرصت را دراختیار تولیدکنندگان قرار می‌دهد تا با عقد قرارداد با آن‌ها، گوشی‌های هوشمند 5G خود را بفروشند. قطعا در سال آینده‌ی میلادی شاهد گوشی‌های هوشمند 5G میان‌رده‌ی بیشتری در بازار خواهیم بود. درنهایت، موفقیت هر تولیدکننده به استراتژی‌های متعدد <a href="https://www.zoomit.ir/category/marketing/">بازاریابی</a>، همکاری، قیمت و بسیاری از عوامل دیگر وابسته است.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/10/30/341914/huawei-china-smartphone-market-42-percent-third-quarter/">هواوی در سه‌ماهه سوم سال جاری میلادی، ۴۲ درصد از بازار چین را ازآنِ خود کرد </a>
        <a href="http://www.zoomit.ir/2019/10/27/341823/xiaomi-smartphone-shipment-india-q3-2019/">شیائومی بیشترین سهم بازار هند را در سه‌ماهه سوم ۲۰۱۹ تصاحب کرد </a>
        <a href="http://www.zoomit.ir/2019/10/23/341655/europe-has-more-developers-why-doesnt-have-more-startups/">چرا اروپا با وجود برخورداری از توسعه‌دهندگان بیشتر، استارتاپ‌های کمتری دارد؟ </a>
        <a href="http://www.zoomit.ir/2019/10/18/341356/intel-says-biggest-advantage-against-amd-is-their-price-cuts/">اینتل تخفیف‌های خود به ارزش ۳ میلیارد دلار را بزرگترین مزیت در مقابل AMD دانست </a>
        <a href="http://www.zoomit.ir/2019/10/12/341234/amd-commands-30-of-cpu-market-share-for-1st-time-in-a-decade/">AMD برای اولین‌بار در یک دهه‌ی اخیر، 30 درصد از سهم بازار پردازنده را ازآنِ خود کرد</a>
      </p>
      <hr/>
      <p>منبع <a href="https://www.gsmarena.com/report_europe_saw_the_highest_growth_in_smartphone_sales_globally_in_q3-news-40234.php">gsmarena</a></p>
    </article>
  </body>
</html>