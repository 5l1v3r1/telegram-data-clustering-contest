<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474426-zelenski-odznaczyl-holland-i-applebaum-orderem-ksieznej-olgi"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T12:54:22+00:00"/>
    <meta property="og:title" content="Zełenski odznaczył Holland i Applebaum za ukazywanie prawdy o Wielkim Głodzie. Otrzymały Order Księżnej Olgi"/>
    <meta property="og:description" content="Order Księżnej Olgi jest przyznawany na Ukrainie za wybitne zasługi m.in. w działalności państwowej, społecznej, naukowej, kulturalnej i oświatowej."/>
  </head>
  <body>
    <article>
      <h1>Zełenski odznaczył Holland i Applebaum za ukazywanie prawdy o Wielkim Głodzie. Otrzymały Order Księżnej Olgi</h1>
      <address><time datetime="2019-11-24T12:54:22+00:00">24 Nov 2019, 12:54</time> by <a rel="author">Dookoła świata</a></address>
      <p>
        <b>Dwie obywatelki Polski, reżyserka Agnieszka Holland i amerykańsko-polska dziennikarka i publicystka Anne Applebaum zostały uhonorowane wysokimi odznaczeniami państwowymi za ukazywanie prawdy o Wielkim Głodzie lat 1932-33 na Ukrainie.</b>
      </p>
      <p>Prezydent Wołodymyr Zełenski odznaczył Holland i Applebaum Orderem Księżnej Olgi III stopnia, który przyznawany jest za wybitne zasługi m.in. w działalności państwowej, społecznej, naukowej, kulturalnej i oświatowej.</p>
      <p>Dekret szefa państwa w tej sprawie opublikowano w sobotę. Tego dnia na Ukrainie obchodzono Dzień Pamięci Ofiar Wielkiego Głodu. Według różnych szacunków tragedia ta zabrała życie od czterech do ośmiu milionów ludzi.</p>
      <p>Agnieszka Holland jest reżyserką filmu „Gareth Jones”. Jest to opowieść o młodym walijskim dziennikarzu, który w latach 30. jako jeden z pierwszych opisał Wielki Głód na Ukrainie. Ukraińska premiera tego obrazu odbędzie się w Kijowie 28 listopada.</p>
      <p>Anne Applebaum jest autorką książki „Czerwony Głód”, która również opowiada o wydarzeniach lat 1932-33 na Ukrainie. Udowadnia w niej, że Wielki Głód był drugim, po Holocauście, największym aktem ludobójstwa XX wieku.</p>
      <p>W czasach komunizmu Ukrainę dotknęły trzy fale głodu: na początku lat 20., potem w 30. i w latach 1946-1947. Najtragiczniejszy w skutkach był Wielki Głód z lat 1932-1933, w którego najgorszym okresie umierało dziennie do 25 tys. ludzi.</p>
      <p>Wielki Głód nastąpił w jednym z najżyźniejszych krajów Europy w czasie pokoju, gdy ZSRR eksportował ogromne ilości zboża. Na Ukrainie zboże, a następnie cała żywność były konfiskowane przez władze.</p>
      <p>W roku 1932 w ZSRR wprowadzono prawo o ochronie własności państwowej, które pozwalało na rozstrzelanie człowieka nawet za zabranie tylko jednego kłosa z należącego do kołchozu pola. Obowiązywał także dekret o całkowitej blokadzie wsi z powodu rzekomego sabotowania obowiązkowych dostaw zbóż.</p>
      <p>Pragnąc przeżyć, wielu chłopów łamało zakaz opuszczania wsi i uciekało do miast, gdzie obowiązywały przydziały żywnościowe dla pracujących. Podejmowano próby ucieczki do Rosji, jednak ukraińskie granice administracyjne obstawione były przez wojsko.</p>
      <p>W ocenie historyków głód wywołano sztucznie, by złamać opór chłopstwa wobec kolektywizacji.</p>
      <p>Polska w 2006 roku uznała Wielki Głód na Ukrainie za ludobójstwo.</p>
      <p>aw/PAP</p>
    </article>
  </body>
</html>