<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315501-Pavicevic-Zvezda-bez-prava-na-kiks-da-vidimo-gde-smo.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T12:08:00+00:00"/>
    <meta property="og:title" content="Pavićević: Zvezda bez prava na kiks, da vidimo gde smo"/>
    <meta property="og:description" content="Osmo kolo ABA lige zaključiće u ponedeljak Crvena zvezda i Mornar u Beogradu."/>
  </head>
  <body>
    <article>
      <h1>Pavićević: Zvezda bez prava na kiks, da vidimo gde smo</h1>
      <h2>Osmo kolo ABA lige zaključiće u ponedeljak Crvena zvezda i Mornar u Beogradu.</h2>
      <address><time datetime="2019-11-24T12:08:00+00:00">24 Nov 2019, 12:08</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/167324/jpeg/pajo.jpg"/>
        <figcaption>Mihailo Pavićević<cite>KK Mornar</cite></figcaption>
      </figure>
      <p>Barani u čudnom raspoloženju čekaju meč koji sledi, a čudno raspoloženje je posledica velikih oscilacija u igri. Za razliku od regionalnog takmičenja gde su ostvarili četiri pobede uz tri poraza i gde nemaju praktično ni jedan kiks, Mornar u FIBA Ligi šampiona ima skor 0-6.<br/><br/>Posle bledog izdanja i poraza od češkog Nimburka, izabranici Mihaila Pavićevića dolaze na megdan Crvenoj zvezdi koja je pobedila Žalgiris u Kaunasu i dobila novog trenera, Dragana Šakotu.<br/><br/>Zvezda slovi za velikog favorita, međutim, navijači Mornara iz Bara se nadaju da bi njihovi ljubimci mogli da ponove partije koje su prikazali protiv Cibone, Igokee, Cedevita Olimpije u kojima su stizali do pobeda, odnosno partije protiv Partizana i Tenerifa u kojima su poraženi na jednu loptu.<br/><br/>Duel koji sledi biće deseti kada su Crvena zvezda i Mornar u pitanju. Crveno-beli imaju osam pobeda i jedan poraz. Nikada nisu izgubili u Beogradu od Barana.<br/><br/><i>"Nismo u situaciji da pretimo bilo kome, a kamoli Crvenoj zvezdi. O FIBA ligi šampiona neću da trošim reči. U ABA ligi se držimo. Utakmica dolazi u dosta nezgodnom trenutku po nas, naša forma je daleko od željene, to je više nego evidentno. Zvezda posle pobede protiv Žalgirisa, sigurno u meč ulazi maksimalno motivisana, ali i pod opterećenjem jer ne sme više da dozvoli kiks u ABA ligi, a bilo ih je neočekivano mnogo”,</i> rekao je trener Mihailo Pavićević i nastavio:<br/><br/><i>“Ovo su prave utakmice, ovo su utakmice za koje se živi. Očekuje nas duel protiv najjačeg tima u ABA ligi po imenima. Na nama je da pružimo maksimum, da se izmerimo, da vidimo gde smo, i da probamo da otežamo posao Crvenoj zvezdi, koliko je to moguće i koliko nam to Crvena zvezda dozvoli. Od mojih igrača očekujem da pruže maksimum. Da posle utakmice mogu svakome od njih da kažem, bolje nisi mogao. Nisam siguran da su u prethodnom periodu u svakom meču pružali maksimum”.</i><br/><br/>Utakmica između Crvene zvezde i Mornara igra se u ponedeljak sa početkom u 18 časova, a oba tima duel koji sledi čekaju sa skorom od četiri pobede i tri poraza u regionalnom takmičenju.</p>
    </article>
  </body>
</html>