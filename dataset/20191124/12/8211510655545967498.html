<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/audi-podio-di-grassi-eprix-diriyah-469031.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T12:15:13+00:00"/>
    <meta property="og:title" content="Riscatto Audi con Di Grassi: “Non ci arrendiamo mai”"/>
    <meta property="og:description" content="Lucas di Grassi torna sul podio nel secondo ePrix di Diriyah di Formula E. Un risultato che dà fiducia al team Audi, nei punti anche con Abt."/>
  </head>
  <body>
    <article>
      <h1>Riscatto Audi con Di Grassi: “Non ci arrendiamo mai”</h1>
      <h2>Dopo un gran lavoro del box sulla e-tron FE06, il campione brasiliano riscatta un venerdì deludente e regala al team il 41° podio in Formula E. Punti preziosi anche per Daniel Abt.</h2>
      <address><time datetime="2019-11-24T12:15:13+00:00">24 Nov 2019, 12:15</time> by <a rel="author">Matteo Sala</a></address>
      <p>È il pilota più costante della Formula E, primatista in quanto a podi e punti conquistati, e a Diriyah Lucas di Grassi non si è fatto scappare la prima occasione utile per rimpinguare il suo bottino.</p>
      <p>Reduce da un venerdì disastroso (19° in qualifica, 13° in gara), con il secondo posto di ieri il campione 2016/17 ha alzato il <b>31° trofeo in 60 ePrix disputati</b> (41 su 60 per Audi), portando a 620 i punti conquistati in Formula E.</p>
      <p>Terzo in qualifica, Di Grassi ha disputato un ePrix di attacco e difesa, incrociando via via le traiettorie con Da Costa, Gunther e Vandoorne, senza poter però mai veramente insidiare il primato di SIms. Il drive through imposto in corsa al portoghese, e la penalità nel dopo gara al tedesco, lo hanno infine promosso al secondo posto.</p>
      <figure>
        <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-Audi-Di-Grassi-666x444.jpg"/>
      </figure>
      <p>“<i>La gara ha mostrato che siamo in gioco, e che almeno oggi <b>avevamo il passo per lottare per il podio</b></i>”, ha dichiarato Di Grassi. “<i>Venerdì siamo stati condizionati dal partire nel primo gruppo in qualifica: la pista era molto sporca, e questo ci ha reso impossibile partire più avanti</i>”. Il risultato di sabato è stato però anche il frutto di un gran lavoro del box Audi, che ha rivoluzionato la vettura e migliorato il comportamento della e-tron FE06. “<i>Voglio ringraziare i ragazzi in pitlane. Questo trofeo è una dolce ricompensa per il lavoro fatto da tutto il team dopo un difficile inizio venerdì. </i><i>Questa è la nostra forza, <b>non ci arrendiamo mai.</b> Adesso analizzeremo tutti i dati, continueremo a migliorare e arriveremo più forti alla prossima gara. La battaglia per il campionato e solo all’inizio</i>”.</p>
      <p>“<i>Non è come in Formula 1 o in LMP1, dove tra venerdì e sabato puoi analizzare i dati</i>“, ha spiegato ad <i>Autosport</i>. “<i>In Formula E succede tutto velocemente, e se c’è qualcosa che non va sulla macchina, è dura trovarlo. Quindi <b>abbiamo fatto un tentativo, provando delle soluzioni che pensavamo avrebbero funzionato</b>, e già dalle libere eravamo molto più veloci. Questo dimostra che da una gara all’altra, puoi trovare un sacco di prestazione in più con la stessa macchina. Siamo andati nella direzione giusta, non eravamo la miglior macchina in griglia, ma molto meglio di venerdì</i>“.</p>
      <p>Di Grassi è stato anche il terzo pilota più rapido in pista, e prima del ritorno in Top 10 di da Costa si era assicurato anche il punto bonus per il giro veloce. La <a href="https://www.formulapassion.it/motorsport/formula-e/fe-risultati/eprix-diriyah-2-2019-classifiche-piloti-e-team-468898.html">classifica</a> lo vede ora in quinta posizione, a parimerito con Lotterer e Mortara, con un ritardo di 17 punti dal leader Sim. Grazie al sesto posto di Daniel Abt in Gara-2, Audi esce invece da Diriyah al quarto posto tra i Team con 26 punti, a -12 da Mercedes.</p>
      <slideshow>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-di-Grassi-Audi-1.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-Audi-Abt.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-6.jpg"/>
        </figure>
      </slideshow>
      <p>Una gara tutta in salita per il tedesco. A secco venerdì per un contatto dopo una brutta qualifica, anche ieri <b>Abt</b> ha steccato nuovamente nel suo giro veloce, facendo segnare il 15° tempo cronometrato. Scattato dalla settima fila, e scontato un <i>drive through</i> per un sorpasso in regime di Safety Car, Abt è riuscito a farsi largo nel gruppo, tagliando il traguardo in decima posizione. Nel dopo gara, la promozione in piazza sei, grazie alle penalità rimediate da Gunther, Lotterer, Turvey e de Vries. “<i>Non saranno tantissimi, ma sono stati punti davvero sudati, ed è bello che siano arrivati dopo che un inizio difficile qui a Diriyah. Sappiamo che abbiamo la macchina e le prestazioni per giocarci la vittoria. Adesso si tratta solo di mettere insieme il tutto</i>”.</p>
      <p>Molto soddisfatto della capacità di risposta del box Audi anche il <i>team principal</i>, Allan McNish: “<i><b>Mi ha colpito soprattutto come ci siamo ripresi</b> dopo la deludente gara di venerdì, e questo dimostra con quanta passione e la determinazione lavora la nostra squadra. Lucas è stato impeccabile, e sono contento che anche Daniel sia andato a punti dopo una brillante rimonta</i>”.</p>
      <footer>RIPRODUZIONE RISERVATA</footer>
    </article>
  </body>
</html>