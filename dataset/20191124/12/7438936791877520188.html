<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Okamura-SPD-Neni-pravda-ze-otazka-reparaci-je-uzavrena-604498"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T12:14:00+00:00"/>
    <meta property="og:title" content="Okamura (SPD): Není pravda, že otázka reparací je uzavřená"/>
    <meta property="og:description" content="Komentář na facebookovém profilu k válečným reparacím"/>
  </head>
  <body>
    <article>
      <h1>Okamura (SPD): Není pravda, že otázka reparací je uzavřená</h1>
      <address>
        <time datetime="2019-11-24T12:14:00+00:00">24 Nov 2019, 12:14</time>
      </address>
      <p>
        <b>Komentář na facebookovém profilu k válečným reparacím</b>
      </p>
      <p>Všechno jde, když se chce. Německo možná v jiné podobě uhradí Polsku část požadovaných válečných reparací odhadnutých na v přepočtu 23 bilionů korun. V Berlíně se uvažuje o příspěvku na polské památky či zřízení fondu budoucnosti. Informoval o tom iDnes.cz. Německo nám dluží podle ministerstva zahraničí 306 miliard korun v tehdejší měně, což je v dnešní měně mnohanásobně více – částka jde řádově do bilionů korun. Hnutí SPD už dlouho prosazuje, aby to česká vláda vymáhala. Bohužel premiér Babiš to odmítá! On se vzdal, my se ale nikdy nevzdáme.</p>
      <p>Německá koaliční vláda křesťanských a sociálních demokratů sice oficiálně označuje otázku reparací za právně i politicky uzavřenou, nejmenovaní poslanci sociální demokracie i opozičních Zelených jsou ale jednání o odškodnění Varšavy otevření. Podle deníku Dziennik Gazeta Prawna uvažují někteří v Berlíně o zřízení „fondu budoucnosti,“ přes který by do Polska přitekla neupřesněná částka. Jinou možnou formou kompenzace je prý příspěvek Německa na obnovu Saského paláce ve Varšavě, který v roce 1944 nacisté zničili.</p>
      <p>V minulosti polská vláda hovořila o částce 850 miliard dolarů (asi dvacet bilionů korun). U příležitosti 80. výročí začátku druhé světové války o polských požadavcích ohledně odškodnění ze strany Německa mluvili premiér Mateusz Morawiecki i prezident Andrzej Duda.</p>
      <p>Také Řecko předalo v červnu Německu diplomatickou nótu, v níž Berlín vyzývá k zahájení rozhovorů o reparacích za škody, které země utrpěla za první i druhé světové války. Řecká expertní komise před třemi lety vypočítala dlužnou částku na 290 miliard eur (7,46 bilionů korun).</p>
      <p>Samo Ministerstvo zahraničí ČR přiznalo, že české nároky na reparace existují ve výši 306 mld. Kčs, vyjádřeno v dobové měně, přičemž Československu bylo ze strany Německa vyplaceno pouhých 230,1 mil. Kčs.</p>
      <p>Pokud někdo tvrdí, že reparace jsou chiméra, tak připomeňme, že Německo splatilo poslední část reparací z první světové války v roce 2010 a to dokonce skupině soukromých finančníků, kteří pohledávky skoupili. Je vidět, že když se chce, tak to jde.</p>
      <p>Též připomeňme, že Západní Německo vyplatilo Izraeli od roku 1952 v následujících čtrnácti letech sumu čítající 3 miliard marek; 450 milionů marek bylo dále zaplaceno Světovému židovskému kongresu. Německo tak platilo Izraeli jakožto dědici obětí, jejichž rodiny nepřežily. Peníze byly investovány do izraelské infrastruktury a sehrály významnou roli v založení ekonomiky nového státu. Samotné reparace se staly rozhodující součástí příjmů izraelského státního rozpočtu (například v roce 1956 tvořily 87,5 % příjmové části rozpočtu).</p>
      <p>Takže není pravda, že otázka reparací je uzavřená. Když se chce, všechno jde. Musí k tomu být jen dobrá vůle a tu hnutí SPD má. ;-) Nesmíme se vzdávat toho, co nám oprávněně patří, a SPD za to bude bojovat. Pomůžete nám?</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Okamura-SPD-ODS-se-pokousi-o-osekani-demokracie-a-omezeni-volebniho-prava-604334"/>
        <a href="https://www.parlamentnilisty.cz/arena/monitor/Nejsem-debil-Jste-prasata-davam-vas-na-Facebook-Komunisti-jsou-svine-Starosta-Novotny-se-u-Safra-odbrzdil-jeste-vic-nez-obvykle-604270"/>
        <a href="https://www.parlamentnilisty.cz/politika/politici-volicum/Okamura-SPD-Prolamovani-Benesovych-dekretu-v-primem-prenosu-604211"/>
        <a href="https://www.parlamentnilisty.cz/arena/monitor/Klaus-to-odpalil-Trikolora-je-ve-Snemovne-ukazal-pruzkum-Sili-SPD-a-ANO-Zato-Fialova-ODS-je-v-hruzostrasne-situaci-604112"/>
      </related>
    </article>
  </body>
</html>