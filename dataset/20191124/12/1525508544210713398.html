<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779554/%D8%A7%D8%AE%D8%AA%D8%B5%D8%A7%D8%B5-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%A8%D9%87-%D9%85%D8%B9%D9%84%D9%85%D8%A7%D9%86-%D9%85%D9%86%D8%A7%D8%B7%D9%82-%D8%B9%D8%B4%D8%A7%DB%8C%D8%B1%DB%8C-%D8%AF%D8%B2%D9%81%D9%88%D9%84-%D8%B6%D8%B1%D9%88%D8%B1%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:45:55+00:00"/>
    <meta property="og:title" content="مسئول آموزش و پرورش عشایر دزفول: اختصاص سهمیه بنزین به معلمان مناطق عشایری دزفول ضروری است"/>
    <meta property="og:description" content="دزفول- مسئول آموزش و پرورش عشایر دزفول‌ گفت: لازم است یک سهمیه بنزین ماهیانه برای معلمان و راهوران آموزشی مناطق عشایری دزفول در نظر گرفته شود."/>
  </head>
  <body>
    <article>
      <h1>مسئول آموزش و پرورش عشایر دزفول: اختصاص سهمیه بنزین به معلمان مناطق عشایری دزفول ضروری است</h1>
      <address>
        <time datetime="2019-11-24T12:45:55+00:00">24 Nov 2019, 12:45</time>
      </address>
      <p>مصطفی جمالوند در گفتگو با <a href="https://www.mehrnews.com/">خبرنگار مهر</a>، اظهار کرد: آموزش و پرورش عشایر شهرستان دزفول در سه حوزه جغرافیایی عشایر شهیون، عشایر سردشت و عشایر حومه دزفول در قالب ۷۵ مدرسه ابتدایی و دو مرکز شبانه روزی مقطع متوسطه با برخورداری از ۱۵۰ همکار فرهنگی و یک هزار و ۱۰۰ دانش آموز فعالیت می کند.</p>
      <p>وی افزود: مدارس عشایری دزفول شامل ۴۳ مدرسه چادری، ۱۲ مدرسه کانکسی و ۲۲ مدرسه ساختمانی است که از این ۲۲ ساختمان فقط ۵ مدرسه نوساز بوده و مابقی فرسوده هستند.</p>
      <p>مسئول آموزش و پرورش عشایر شهرستان دزفول عنوان کرد: با تلاش جهادی توانسته ایم در دورترین نقاط عشایری در نقطه صفر مرزی خوزستان و لرستان یعنی منطقه آرپناه مدرسه جدید بازگشایی کنیم و بدین ترتیب بی‌سوادی به صورت کامل در عشایر شهرستان دزفول ریشه کن شده است.</p>
      <p>جمالوند با بیان اینکه در سال تحصیلی جدید هیچ منطقه عشایری در دزفول فاقد معلم و دانش آموز بازمانده از تحصیل نیست، گفت: امسال برای هر ۴۳ مدرسه چادری، چادر جدید تهیه شد و ۵ کانکس نیز با همکاری آموزش و پرورش دزفول جایگزین مدارس چادری شدند، ضمن اینکه به زودی ۲ مدرسه جدید که یکی خیرساز در زاویه مرادی و دیگری توسط بنیاد علوی در منطقه بن جعفر است، افتتاح خواهند شد.</p>
      <p>وی در خصوص مشکلات آموزش و پرورش عشایر دزفول گفت: تا مسافت ۱۰۰ کیلومتری از مرکز دزفول مدارس عشایری وجود دارد که معلمان این مدارس با خودروی شخصی روزانه در محل خدمت خود در نقاط مختلف عشایری شهرستان به ویژه مناطق صعب العبور سردشت و شهیون حاضر می شوند؛ این معلمان به طور عمده حق التدریسی و یا با سابقه حقوق بسیار ناچیز دارند که گران شدن بنزین طی چند روز اخیر موجب نگرانی این معلمان و در چند مورد موجب اعلام انصراف از سوی آنان شده است.</p>
      <p>جمالوند ادامه داد: آموزش و پرورش عشایر شهرستان دزفول از چند راهور آموزشی برخوردار است که به صورت روزانه با خودروهای شخصی از مدارس عشایری بازدید می کنند که این افراد نیز با مشکل سوخت مواجه شده اند؛ بنابراین انتظار می رود با توجه به سختی کار، یک سهمیه ویژه سوخت ماهیانه برای این معلمان و راهوران آموزشی در نظر گرفته شود.</p>
      <p>مسئول آموزش و پرورش عشایر شهرستان دزفول کمبود نفت را از دیگر مشکلات آموزش و پرورش عشایر دانست و افزود: هرساله با شروع فصل سرما با مشکل کمبود نفت مواجه می شویم به گونه‌ای که ۸۰ درصد مدارس عشایری با کمبود نفت و گاز روبرو هستند؛ بنابراین انتظار داریم ستاد سوخت شهرستان در این زمینه همکاری لازم را داشته باشد.</p>
      <p>جمالوند خواستار اختصاص بخشی از بودجه ارزش افزوده شهرستان به آموزش و پرورش عشایر در راستای رفع مشکلات این حوزه شد و عنوان کرد:  حوزه آموزش و پرورش عشایر دزفول از کمترین امکانات و تجهیزات برخوردار است که انتظار می رود فرمانداری، آموزش و پرورش و سایر دستگاه‌ها در راستای رفع این کمبودها و خدمت به جامعه عشایر مساعدت‌های لازم را داشته باشند.</p>
      <p>وی بیان کرد: آموزش و پرورش عشایر شهرستان دزفول با مشکل کمبود وسایل نقلیه نیز مواجه است که انتظار می رود سایر دستگاه‌ها از جمله آموزش و پرورش دزفول در مواقع بازدید و وسایل نقلیه‌ای در اختیار ما قرار دهد.</p>
    </article>
  </body>
</html>