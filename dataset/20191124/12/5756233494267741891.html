<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623129/%D8%AA%D9%88%D8%B6%DB%8C%D8%AD-%D8%B1%DB%8C%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%B2%D9%86%D8%AF%D8%A7%D9%86%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%A8%D8%A7%D8%B2%D8%AF%D8%A7%D8%B4%D8%AA%DB%8C%E2%80%8C%D9%87%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D9%86%DA%AF%D8%B1%D8%A7%D9%86-%DA%A9%D9%87%D8%B1%DB%8C%D8%B2%DA%A9%DB%8C-%D8%AF%DB%8C%DA%AF%D8%B1-%D9%86%DB%8C%D8%B3%D8%AA%DB%8C%D9%85%7C%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7-%D8%A8%D9%87-%D9%85%D8%B1%D8%A7%D8%AC%D8%B9-%D9%82%D8%B6%D8%A7%DB%8C%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:18:00+00:00"/>
    <meta property="og:title" content="توضیح رییس سازمان زندان‌ها درباره بازداشتی‌های اعتراضات بنزینی: نگران کهریزکی دیگر نیستیم|خانواده‌ها به مراجع قضایی مراجعه کنند"/>
    <meta property="og:description" content="رییس سازمان زندان‌ها توضیحاتی را در خصوص بازداشتی‌های اعتراضات اخیر در کشور اعلام کرد."/>
  </head>
  <body>
    <article>
      <h1>توضیح رییس سازمان زندان‌ها درباره بازداشتی‌های اعتراضات بنزینی: نگران کهریزکی دیگر نیستیم|خانواده‌ها به مراجع قضایی مراجعه کنند</h1>
      <h2>مقامات اصلی قضایی از نزدیک در جریان بازجویی‌ها هستند</h2>
      <address>
        <time datetime="2019-11-24T12:18:00+00:00">24 Nov 2019, 12:18</time>
      </address>
      <p>
        <i>رییس سازمان زندان‌ها توضیحاتی را در خصوص بازداشتی‌های اعتراضات اخیر در کشور اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«علی اصغر جهانگیر» رییس سازمان زندان‌ها در واکنش به اینکه آیا تمهیدی برای رفع نگرانی خانواده‌های معترض بازداشتی در نظر گرفته شده است؟ گفت: دادستان کل کشور و سخنگوی قوه قضاییه در یکی دو روز گذشته اعلام کردند، معترضان صف‌شان باید از اغتشاشگران جدا باشد، البته این نظر رییس قوه قضاییه نیز هست و صف معترضان از اغتشاشگران جداست.</p>
      <p>وی ادامه داد: همه ارکان قوه قضاییه تمهیدات لازم را برای اینکه افراد بازداشت شده به سرعت تعیین‌تکلیف شوند، آغاز کرده‌اند. مقامات اصلی قضایی نیز در این خصوص ورود کردند و از نزدیک در جریان بازجویی‌ها هستند و انشاالله ظرف روزهای آینده خبرهای جدیدی در این زمینه از سوی سخنگوی قوه قضاییه و دادستان کل کشور اعلام خواهد شد.</p>
      <figure>
        <img src="https://aftabnews.ir/files/fa/news/1398/9/3/362997_118.jpg"/>
      </figure>
      <p>رییس سازمان زندان‌‌ها در پاسخ به این سوال که آیا همه دستگیرشدگان در اختیار سازمان زندان‌ها قرار گرفته‌اند، توضیح داد: در این زمینه باید مقامات انتظامی و امنیتی پاسخگو باشند.</p>
      <p>جهانگیر در پاسخ به این سوال که برخی نگران اتفاقاتی هستند که پیش از این در کهریزک رخ داد و رهبری انقلاب نیز آن را محکوم کردند؛ برای جلوگیری از چنین حوادثی چه تمهیداتی اندیشیده‌اید، تصریح کرد: اتفاقاتی که در سال 88 افتاد در مجموعه‌ای بود که در اختیار قوه‌قضاییه و سازمان زندان‌ها نبود، اما ما همه تلاش خود را به کار می‌بریم تا مشکلی برای بازداشتی‌ها پیش‌ نیاید.</p>
      <p>وی همچنین درباره آمار معترضانی که آزاد شده‌اند، گفت: اطلاع‌رسانی در این خصوص نیز در روزهای آینده انجام خواهد شد.</p>
      <p>رییس سازمان زندان‌ها در واکنش به اینکه برخی خانواده‌های بازداشت‌شدگان اعلام می‌کنند که کسی پاسخگوی آنها نیست، چه روندی برای اطلاع‌رسانی در نظر گرفته‌اید و این خانواده‌ها از چه طریقی می توانند اطلاعات لازم را کسب کنند؟ گفت: خانواده‌ها باید به مراجع قضایی مراجعه کنند، چراکه این موضوع در اختیار مراجع قضایی است و سازمان زندان‌ها فقط مسئول نگهداری افرادی است که بازداشت شده‌اند، لذا خانواده‌ها باید به شعبات مربوطه قضایی مراجعه کنند و اطلاعات لازم را از آن شعبات دریافت کنند و چنانچه اجازه ملاقات داشته باشند، روند اجرای ملاقات انجام خواهد شد.</p>
      <p>جهانگیر همچنین در پاسخ به این سوال که آیا اسامی همه بازداشت‌شدگان جمع‌آوری شده‌است، خاطرنشان کرد: در این خصوص نیز تحقیقات لازم در حال اجرا است.</p>
      <p>وی در بخش دیگری از صحبت‌هایش درباره انتقال برخی از زندانیان مالی به زندان تهران بزرگ گفت: بخشی از زندانیان مالی در حال انتقال به زندان تهران بزرگ هستند و طبقه‌بندی و تفکیک زندانیان کاملا انجام خواهد شد. اینکه زندانیان شرور با غیر شرور در یک‌جا باشند، اتفاق نخواهد افتاد.</p>
    </article>
  </body>
</html>