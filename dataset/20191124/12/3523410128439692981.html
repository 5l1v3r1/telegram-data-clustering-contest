<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641784/%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D9%85%D8%B9%D8%A7%D9%85%D9%84%D8%A7%D8%AA-%D8%A2%D9%86%D9%84%D8%A7%DB%8C%D9%86-%D8%A8%D9%88%D8%B1%D8%B3-%D9%86%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:22:00+00:00"/>
    <meta property="og:title" content="قطع اینترنت تاثیری بر معاملات آنلاین بورس نداشت"/>
    <meta property="og:description" content="رئیس مرکز نظارت بر امنیت اطلاعات سازمان بورس گفت: سرور هر ۱۰۸ کارگزاری بورس در داخل کشور است."/>
  </head>
  <body>
    <article>
      <h1>
        <a href="https://www.bultannews.com/fa/news/641784/%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D9%85%D8%B9%D8%A7%D9%85%D9%84%D8%A7%D8%AA-%D8%A2%D9%86%D9%84%D8%A7%DB%8C%D9%86-%D8%A8%D9%88%D8%B1%D8%B3-%D9%86%D8%AF%D8%A7%D8%B4%D8%AA">قطع اینترنت تاثیری بر معاملات آنلاین بورس نداشت</a>
      </h1>
      <h2>رئیس مرکز نظارت بر امنیت اطلاعات سازمان بورس گفت: سرور هر ۱۰۸ کارگزاری بورس در داخل کشور است.</h2>
      <address><time datetime="2019-11-24T12:22:00+00:00">24 Nov 2019, 12:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، احمد سحرخیز با بیان اینکه قطعی اینترنت بر انجام <b>معاملات آنلاین بورس</b> تاثیری ندارد، گفت: در روزهایی که اینترنت کشور قطع بود، برخی مطرح کردند که سرور سامانه‌های معاملات آنلاین بورس برخی کارگزاری ها در خارج کشور میزبانی می شوند و به تبع آن، معامله گران نتوانستند معاملات خود را انجام دهند.</p>
      <p>رئیس مرکز نظارت بر امنیت اطلاعات بازارسرمایه با تاکید بر اینکه چنین اظهارنظری بی پایه و اساس است، موضوع را از دو جنبه آماری و مقرراتی و نظارتی مورد بررسی قرار داد و گفت: طی چند سال اخیر، الزامات امنیت داده ها برای سامانه های مهم بازار سرمایه تدوین و ابلاغ شد؛ به نحوی که در بند ۱۰ ماده ۲ سند الزامات مذکور که از سال ۱۳۹۳ به شرکت های کارگزاری بازار سرمایه ابلاغ شده است، تأکید شده که تمامی سرورها و تجهیزات سامانه های مهم بازار سرمایه، به ویژه سامانه های معاملات برخط باید در داخل کشور میزبانی شوند.</p>
      <p>وی تصریح کرد: بر این اساس، تمام شرکت های کارگزاری، طی سال های اخیر برای سامانه های معاملات برخط ملزم به دریافت تأییدیه فنی از سازمان هستند و با قطعیت میتوان گفت تمام سرورهای سامانه های معاملات برخط تمام ۱۰۸ شرکت کارگزاری بورس، در داخل کشور بوده و هیچ وابستگی به سرویس های خارجی نداشته و ندارند.</p>
      <p>سحرخیز ادامه داد: به عبارت دیگر، تمام سامانه های معاملات برخط و تمام سامانه های صندوق های سرمایه گذاری که مجوزهای لازم را کسب کرده اند، بر روی شبکه ملی اطلاعات و مستقل از اینترنت خارج از کشور، به روال عادی سرویس دهی می کنند.</p>
      <p>وی با تاکید بر اینکه چنانچه میزبانی سامانه معاملات برخط کارگزاری، خارج کشور باشد، آن سامانه فاقد مجوز از سازمان بورس و اوراق بهادار است، تصریح کرد: سهام داران و سرمایه گذاران در صورت مشاهده چنین موردی، موضوع را به آدرس ایمیل makna@seo.ir یا تلفن ۰۲۱۸۴۰۸۳۵۳۵ اطلاع دهند تا پیگیری و برخورد قانونی صورت گیرد.</p>
      <p>سحرخیز موضوع را از جنبه آماری نیز مورد بررسی قرار داد و ابراز داشت: نسبت تعداد سفارشات آنلاین به کل سفارشات ثبت شده در مجموع بورس و فرابورس در روز یکشنبه ۲۷ آبان مقدار ۸۵ درصد، دوشنبه ۲۷ آبان مقدار۸۹ درصد و برای روز سه شنبه ۹۰ درصد بود. این آمار گویای عادی بودن دسترسی سرمایه گذاران به سامانه های معاملات آنلاین بورس است.</p>
      <p>رئیس مرکز نظارت بر امنیت اطلاعات بازارسرمایه با اشاره به اینکه روز یکشنبه ۲۶ آبان ماه موضوعی شنیده شد که عده محدودی در دسترسی به سامانه های معاملات آنلاین دچار مشکل بوده اند، گفت: همان روز اول موضوع به طور دقیق بررسی شد. هیچ یک از سامانه های معاملاتی بورس، چه سامانه های مجاز معاملات آنلاین شرکت های کارگزاری و چه سامانه های پرکاربرد دیگر بورس مانند سایت کدال (سامانه جامع اطلاع رسانی ناشران)، حتی به صورت مقطعی در ارائه سرویس در شبکه ملی اطلاعات دچار مشکل نبوده اند.</p>
      <p>سحرخیز تاکید کرد: نتیجه بررسی ها حاکی از آن بود که برخی از کاربران برای دسترسی به سامانه معاملات برخط کارگزاری خود، مانند همیشه در موتور گوگل یا به طور پیش فرض به زبان فارسی در نوار مرورگر رایانه یا موبایل خود جستجو را انجام می دادند. در هر دو حالت موتور جستجوی خارجی پاسخ قطع بودن اینترنت را باز می گرداندند.</p>
      <p>وی خاطرنشان کرد: با این روش، قاعدتا هیچ سایتی قابل باز شدن نبوده و این در حالی است که باید به جای تایپ فارسی سامانه، آدرس سایت معاملات برخط در نوار مرورگر به طور دقیق و صحیح نوشته می شد. این موضوع، برای برخی کاربران اینترنت روشن نبود و این عدم آگاهی می توانست باعث ناتوانی در دسترسی به یک سامانه شود. برای شفافیت بیشتر، علاوه بر درج خبر در سایت سازمان بورس، تمام شرکت های کارگزاری آدرس URL سامانه های معاملات آنلاین خود را به تمام مشتریان پیامک کردند تا دسترسی با سهولت بیشتری انجام شود.</p>
    </article>
  </body>
</html>