<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779812/%D8%A8%D8%B1%DA%AF%D8%B2%D8%A7%D8%B1%DB%8C-%DB%B7%DB%B2-%D8%B9%D9%86%D9%88%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D9%88%D9%84%D8%A7%D8%AF%D8%AA-%D8%AD%D8%B6%D8%B1%D8%AA-%D8%B9%D8%A8%D8%AF%D8%A7%D9%84%D8%B9%D8%B8%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:51:08+00:00"/>
    <meta property="og:title" content="معاون فرهنگی آستان حضرت عبدالعظیم حسنی(ع) اعلام کرد برگزاری ۷۲ عنوان برنامه به مناسبت ولادت حضرت عبدالعظیم"/>
    <meta property="og:description" content="معاون فرهنگی آستان حضرت عبدالعظیم حسنی(ع) جزئیات برنامه های هفته بزرگداشت ولادت این حضرت را تشریح کرد."/>
  </head>
  <body>
    <article>
      <h1>معاون فرهنگی آستان حضرت عبدالعظیم حسنی(ع) اعلام کرد برگزاری ۷۲ عنوان برنامه به مناسبت ولادت حضرت عبدالعظیم</h1>
      <address>
        <time datetime="2019-11-24T12:51:08+00:00">24 Nov 2019, 12:51</time>
      </address>
      <p>به گزارش <a href="https://www.mehrnews.com/">خبرگزاری مهر</a>، عباس سلیمی درباره برنامه‌های هفته بزرگداشت میلاد حضرت عبدالعظیم حسنی(ع) گفت: در حال حاضر شرایط فرهنگی جامعه حساس است و ضرورت حرکت به سوی حاکمیت تربیت قرآنی جامعه به ویژه نسل جوان احساس می‌شود.  </p>
      <p>وی افزود: معرفی چهره‌های تابناک الهی و الگوبرداری از این شخصیت‌های آسمانی می‌تواند در ساختار شخصیت مردم به ویژه جوانان، نقش فراوان و بسزایی داشته باشد.  </p>
      <p>معاون فرهنگی و امور زائران آستان مقدس حضرت عبدالعظیم(ع) گفت: با این دیدگاه در هفته ولادت بر آن شدیم تا به بهانه این مناسبت با معرفی سیمای تابناک این امامزاده واحب‌التعظیم که از محدثین بزرگ جهان تشیع است، بخشی از معارف اسلامی را مطرح کنیم.</p>
      <p>سلیمی با اشاره به دیدار دست‌اندرکاران کنگره بین‌المللی حضرت عبدالعظیم(ع) با رهبری تصریح کرد: مقام معظم رهبری در این دیدار فرمودند؛ تجلیل از مقام حضرت عبدالعظیم(ع) تجلیل از علم، اجتهاد و تقوا است لذا این سه ویژگی را به عنوان سرفصل و شالوده برنامه‌های هفته ولادت در نظر گرفته‌ایم.</p>
      <p>معاون فرهنگی و امور زائران آستان مقدس حضرت عبدالعظیم(ع) در ادامه به تشریح برنامه های هفته بزرگداشت ولادت حضرت عبدالعظیم حسنی(ع) پرداخت و بیان کرد: ۷۲ عنوان برنامه به مدت یک هفته از هفتم تا سیزدهم آذرماه مصادف با اول تا هفتم ربیع‌الثانی در آستان مقدس برگزار می‌شود که برای این منظور ۴۱ برنامه فرهنگی و مذهبی، ۱۳ مراسم آئینی، ۱۱ عنوان خدمات زائر و ۷ برنامه رسانه‌ای درنظر گرفته شده است.</p>
      <p>سلیمی به برنامه‌های روزهای اول و دوم از هفته ولادت اشاره و خاطرنشان کرد: برنامه‌های عیادت از بیماران و جانبازان بستری در بیمارستان ساسان، عطرافشانی قبور شهدای مدفون در آستان مقدس، قرائت دعای کمیل در پنجشنبه شب، اجرای «قرآن بخوانید، جایزه بگیرید»، قرائت دعای ندبه با سخنرانی حجت‌الاسلام والمسلمین ناصر رفیعی در صبح جمعه، سخنرانی پیش از خطبه‌های نماز جمعه با موضوع ولادت حضرت عبدالعظیم(ع) و محفل ویژه انس با قرآن در شبستان امام خمینی(ره) برگزار می‌شود.</p>
      <p>وی با اشاره به آئین تعویض پرچم گنبد حضرت عبدالعظیم(ع) که همه ساله اجرا می‌شود، تصریح کرد: روز شنبه نهم آذرماه در شب ولادت، پرچم گنبد حضرت عبدالعظیم(ع) همراه با جمع‌خوانی خدام حرم تعویض می‌شود همچنین عیادت از بیماران بستری در بیمارستان محب کوثر، جشن خانوادگی پرسنل آستان مقدس، محفل دانش‌آموزی انس با قرآن کریم و ویژه‌برنامه شب ولادت با قرائت زیارتنامه و سخنرانی حجت‌الاسلام والمسلمین سیدحسین مؤمنی از دیگر برنامه‌های روز سوم هفته ولادت است.  </p>
      <p>معاون فرهنگی و امور زائران آستان مقدس حضرت عبدالعظیم(ع) به برنامه‌های روز یکشنبه دهم آذرماه سالروز ولادت حضرت اشاره و اضافه کرد: برنامه‌های ادای احترام کارکنان و مدیران بهشت زهرا(س) به مقام حضرت عبدالعظیم(ع)، دیدار روحانیون شهرستان ری با تولیت آستان، عیادت از بیماران بستری در بیمارستان شهید چمران، محفل دانش‌آموزی انس با قرآن کریم، ویزیت رایگان در کلینیک‌های دارالشفاء کوثر، بازدید رایگان از موزه، آسمان‌نما و مرکز نجوم، بازدید عمومی از مخزن کتابخانه و کارگاه ساخت ضریح جدید حضرت عبدالعظیم(ع)، جشن هیئت نوباوگان حسینی، پیاده‌روی خادمان از میدان شهرری تا صحن اصلی آستان، جمع‌خوانی خدام حرم و ویژه برنامه ظهر ولادت و شام ولادت همراه با سخنرانی و مدیحه‌سرایی برگزار می‌شود.</p>
      <p>سلیمی یادآور شد: عیادت از بیماران بستری در بیمارستان‌های آتیه و یاس سپید، محفل انس با قرآن کریم در یکی از ندامتگاه‌های تهران، محفل دانش‌آموزی انس با قرآن کریم در مدارس، دیدار با مسئولان فدراسیون ورزش کشتی، طرح اکرام خانواده‌های معظم شهدا و ایثارگران و دیدار با تولیت آستان و ویژه‌برنامه شام ولادت امام حسن عسکری(ع) با سخنرانی حجت‌الاسلام والمسلمین شهاب مرادی و مدیحه‌سرایی امیر نعیمی از برنامه‌های سه روز آخر هفته ولادت است.  </p>
      <p>وی در ادامه با اشاره به برنامه‌هایی که به صورت مستمر در طول هفته گرامیداشت ولادت حضرت عبدالعظیم(ع) برگزار می‌شود، گفت: دیدار خدام آستان مقدس با تعدادی از مراجع معظم تقلید، حضور تعدادی از خدام آستان مقدس در هیات مذهبی و مساجد شهر به منظور اهدای پرچم متبرک، حضور تعدادی از خدام آستان مقدس در تعدادی از مدارس و دانشگاه‌ها به منظور معرفی شخصیت حضرت، نمایشگاه تصویری ۲۵ ساله آستان مقدس، برگزاری مراسم جشن تکلیف، برگزاری مراسم جشن عقد ازدواج جوانان، برگزاری شب‌های رصدی و مسابقه‌ طرح حفظ پیام امام رضا(ع) در طول این هفته برگزار می‌شود.</p>
    </article>
  </body>
</html>