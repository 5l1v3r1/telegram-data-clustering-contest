<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220271_nekroi-kai-agnooymenoi-apo-tin-kakokairia-se-gallia-kai-italia"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T12:41:01+00:00"/>
    <meta property="og:title" content="Νεκροί και αγνοούμενοι από την κακοκαιρία σε Γαλλία και Ιταλία"/>
    <meta property="og:description" content="Τουλάχιστον δύο νεκρούς και σοβαρές καταστροφές άφησε πίσω της η σφοδρή κακοκαιρία που έπληξε χθες την Κυανή Ακτή στη Γαλλία. Μια γυναίκα αγνοείται στο Αλεσαντρίνο στην Ιταλία, με το Πιεμόντε και τη Λιγυρία να αντιμετωπίζουν το μεγαλύτερο πρόβλημα."/>
  </head>
  <body>
    <article>
      <h1>Νεκροί και αγνοούμενοι από την κακοκαιρία σε Γαλλία και Ιταλία</h1>
      <address><time datetime="2019-11-24T12:41:01+00:00">24 Nov 2019, 12:41</time> by <a rel="author">efsyn.gr</a></address>
      <p>Δύο άνθρωποι βρέθηκαν νεκροί σήμερα, μετά τις σαρωτικές πλημμύρες που έπληξαν τη νοτιοανατολική Γαλλία, από την Παρασκευή, προκαλώντας σοβαρές ζημιές στην περιοχή, όπως ανακοίνωσαν οι τοπικές Αρχές.</p>
      <p>Ειδικότερα, ένας άνθρωπος βρέθηκε νεκρός κοντά στο Μουί, μεταξύ της Νίκαιας και της Μασσαλίας, ανακοίνωσε η αστυνομία της περιφέρειας του Βαρ.</p>
      <p>Στην ανακοίνωση δεν διευκρινίζεται εάν πρόκειται για το ίδιο άτομο που είχε αναφερθεί νωρίτερα πως έπεσε χθες από μια βάρκα διάσωσης κοντά στο Μουί.</p>
      <p>Άλλο ένα πτώμα βρέθηκε μέσα σε ένα αυτοκίνητο στο Καμπάς, ένα κοντινό χωριό, συμπληρώνει η αστυνομία.</p>
      <p>Νωρίτερα, η αστυνομία είχε γνωστοποιήσει ότι ένας 77χρονος αγνοείτο επίσης από το Σάββατο το πρωί στο Σεντ Αντονάν ντι Βαρ.</p>
      <p>Λόγω της σφοδρής νεροποντής που έπληξε το νοτιοανατολικό τμήμα της Γαλλίας, εκατοντάδες νοικοκυριά πλημμύρισαν στην Κυανή Ακτή, περίπου 4.000 σπίτια έμειναν χωρίς ρεύμα και ποτάμια υπερχείλισαν.</p>
      <p>Επίσης, τραυματίστηκαν δύο άνθρωποι, που χρειάστηκε να διακομιστούν σε νοσοκομείο κατά τη διάρκεια της νύχτας.</p>
      <p>Πρόκειται για μία 39χρονη γυναίκα, που τραυματίστηκε σοβαρά όταν την παρέσυρε κύμα, όπως ανακοίνωσε η πυροσβεστική υπηρεσία του Μονακό, καθώς και ένα 78χρονο άνδρα, ο οποίος νοσηλεύεται με υποθερμία, αλλά χωρίς να φέρει σοβαρά τραύματα, αφού βρέθηκε εγκλωβισμένος ανάμεσα σε δέντρα που παρασύρθηκαν από κατολίσθηση.</p>
      <p>Οι βροχοπτώσεις συνεχίζονται σήμερα στην περιοχή, με μικρότερη ένταση. Σύμφωνα με την εθνική μετεωρολογική υπηρεσία οι πλημμύρες αναμένεται να υποχωρήσουν εντός της ημέρας.</p>
      <p>Επί ποδός πάντως βρίσκονται περίπου 1.600 πυροσβέστες και διασώστες, ενώ ο υπουργός Εσωτερικών Κριστόφ Καστανέρ αναμένεται να μεταβεί στο Βαρ, εντός της ημέρας, για να συναντηθεί με θύματα και διασώστες.</p>
      <h3>Η Βενετία ξανά κάτω από το νερό</h3>
      <p>Πολλές περιοχές στη βόρεια Ιταλία πλήττονται σήμερα από ακραία καιρικά φαινόμενα, τα οποία διαρκούν ήδη δύο εβδομάδες, με τη Βενετία να βυθίζεται εκ νέου κάτω από το νερό.</p>
      <p>Το Πιεμόντε βρίσκεται αντιμέτωπο με σφοδρές βροχοπτώσεις, με την περιοχή τoυ Αλεσαντρίνο (νότια του Τορίνο) να βρίσκεται σε κρισιμότερη κατάσταση, καθώς 200 άνθρωποι χρειάστηκε να απομακρυνθούν και 600 έχουν αποκλειστεί. Μία γυναίκα αγνοείται, σύμφωνα με ιταλικά ΜΜΕ.</p>
      <p>Η γειτονική Λιγυρία παραμένει σε κόκκινο συναγερμό, όπου εξαιτίας των χειμάρρων λάσπης έκλεισε ο αυτοκινητόδρομος που συνδέει τη Γένοβα με τη Βιντιμίλια, στα σύνορα με τη Γαλλία.</p>
      <p>Βορειότερα, στο Βαλ Νταόστα, 500 άνθρωποι απομακρύνθηκαν μετά το κλείσιμο πολλών επαρχιακών δρόμων εξαιτίας του υψηλού κινδύνου χιονοστιβάδων.</p>
      <p>Δέκα ημέρες μετά τις άνευ προηγουμένου εδώ και δεκαετίες πλημμύρες, η Βενετία βρίσκεται αντιμέτωπη με μια νέα πλημμυρίδα σήμερα το πρωί με το ύψος του νερού στα 130 εκατοστά πάνω από τη στάθμη της θάλασσας, μακριά, εντούτοις, από το ιστορικό ρεκόρ των 187 εκατοστών (το υψηλότερο από το 1966), που καταγράφηκε τη 12η Νοεμβρίου, και είχε ως αποτέλεσμα να προκληθούν σοβαρές ζημιές στην πόλη.</p>
      <p>Στα πλάνα που μεταδίδουν τα τηλεοπτικά δίκτυα διακρίνονται άνθρωποι στη διάσημη πλατεία του Αγίου Μάρκου, να περπατούν με το νερό πάνω από το γόνατό τους.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/220255_dyo-agnooymenoi-kai-katastrofes-apo-tis-plimmyres-stin-kyani-akti"/>
        <a href="https://www.efsyn.gr/kosmos/eyropi/170073_foniki-kakokairia-stin-eyropi"/>
        <a href="https://www.efsyn.gr/node/219303"/>
        <a href="https://www.efsyn.gr/node/218994"/>
        <a href="https://www.efsyn.gr/kosmos/eyropi/218752_bradia-tromoy-sti-benetia"/>
        <a href="https://www.efsyn.gr/node/218219"/>
      </related>
    </article>
  </body>
</html>