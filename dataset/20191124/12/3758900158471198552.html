<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-grozny-upadek-piotra-zyly-w-wisle,nId,3352254"/>
    <meta property="og:site_name" content="RMF24"/>
    <meta property="article:published_time" content="2019-11-24T12:55:20+00:00"/>
    <meta property="og:title" content="Groźny upadek Piotra Żyły w Wiśle"/>
    <meta property="og:description" content="Niebezpieczny upadek podczas niedzielnego konkursu w Wiśle zaliczył Piotr Żyła. Po skoku na 119 metr Polak stracił równowagę i przewrócił się przy lądowaniu."/>
  </head>
  <body>
    <article>
      <h1>Groźny upadek Piotra Żyły w Wiśle</h1>
      <address><time datetime="2019-11-24T12:55:20+00:00">24 Nov 2019, 12:55</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Niebezpieczny upadek podczas niedzielnego konkursu w Wiśle zaliczył Piotr Żyła. Po skoku na 119 metr Polak stracił równowagę i przewrócił się przy lądowaniu.</b>
      </p>
      <figure>
        <img src="https://i.iplsc.com/piotr-zyla/0009EQVJXL62SUW0-C123-F4.png"/>
        <figcaption>Piotr Żyła<cite>/ Grzegorz Momot /RMF FM</cite></figcaption>
      </figure>
      <p>Polski skoczek doleciał na 119 metr, ale przy lądowaniu stracił równowagę i się przewrócił. Przez chwilę się nie ruszał, ale po kilkudziesięciu sekundach o własnych siłach opuścił zeskok.</p>
      <figure>
        <iframe data-src="https://twitter.com/pawelbae/status/1198567302666637312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na zdjęciach widać, że Żyła przy upadku rozciął sobie czoło.</p>
      <p><i>Piotrek na chwilkę stracił przytomność, ma najprawdopodobniej rozcięty łuk brwiowy i wargę. Nie chciał być opatrywany w karetce, jest na razie w szatni w otoczeniu sztabu medycznego </i>- powiedział dyrektor ds. skoków i kombinacji narciarskiej PZN Adam Małysz w wywiadzie dla TVP.</p>
      <figure>
        <img src="https://i.iplsc.com/piotr-zyla/0009EQVQ1BL2IEG2-C123-F4.png"/>
        <figcaption>Piotr Żyła<cite>/ Grzegorz Momot /PAP</cite></figcaption>
      </figure>
      <h3>Lekarz kadry o Żyle: Wyglądało to bardzo nieciekawie</h3>
      <p><i>Wyglądało to bardzo nieciekawie i w pewnym sensie dalej wygląda, bo ma obtartą skórę na twarzy i to będzie się długo goiło. Najważniejsze jednak, że nic poważnego się nie stało</i> - poinformował lekarz reprezentacji Aleksander Winiarski.<br/><br/><i>Był w szoku, bardzo rozemocjonowany, zły, że mu skok nie wyszedł. Wszystko pamięta i czuje się dobrze</i> - dodał Winiarski.<br/><br/>Jego zdaniem nie będzie przeciwwskazań, aby Żyła wziął udział już w najbliższych zawodach Pucharu Świata w Kuusamo. </p>
      <p>Kwalifikacje zaplanowano na piątek. <i>Jesteśmy w kraju, wszystko jest pod kontrolą. Jeśli jakieś badania będzie trzeba zrobić, to nie będzie z tym problemu</i> - podkreślił lekarz kadry.</p>
      <p>   </p>
    </article>
  </body>
</html>