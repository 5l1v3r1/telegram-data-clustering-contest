<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/686174/tsakalotos-pio-taxiki-merolipsia-apo-ti-nd-yper-ton-ischyroteron-"/>
    <meta property="og:site_name" content="enikos.gr"/>
    <meta property="article:published_time" content="2019-11-24T12:48:00+00:00"/>
    <meta property="og:title" content="Τσακαλώτος: Πιο ταξική μεροληψία από τη ΝΔ υπέρ των ισχυρότερων... πεθαίνεις"/>
    <meta property="og:description" content="Τα πυρά του κατά της κυβέρνησης αναφορικά με την οικονομική της πολιτική..."/>
  </head>
  <body>
    <article>
      <h1>Τσακαλώτος: Πιο ταξική μεροληψία από τη ΝΔ υπέρ των ισχυρότερων... πεθαίνεις</h1>
      <address>
        <time datetime="2019-11-24T12:48:00+00:00">24 Nov 2019, 12:48</time>
      </address>
      <p>Τα πυρά του κατά της κυβέρνησης αναφορικά με την οικονομική της πολιτική, έστρεψε ο <a href="http://www.enikos.gr/politics/684559/tsakalotos-i-nd-prepei-na-aisthanetai-perierga-pou-tin-adeiazei-t">Ευκλείδης Τσακαλώτος</a>, κατηγορώντας τη ΝΔ για ταξική μεροληψία υπέρ των ισχυρότερων, αναφερόμενος στον <a href="http://www.enikos.gr/economy/685880/skylakakis-ston-realfm-978-pos-tha-axiopoiithei-to-yperpleonasma-">προϋπολογισμό </a>του 2020.</p>
      <p>Σε συνέντευξη που παραχώρησε στον ΑΝΤ1 ο τέως υπουργός Οικονομικών και νυν βουλευτής του ΣΥΡΙΖΑ, σχετικά με τη μείωση φόρων που περιλαμβάνονται στον προϋπολογισμό ότι «υπάρχουν αρκετοί τρόποι να καταρτίσει κάποιος έναν προϋπολογισμό. Να δεχθούμε ότι μισθωτοί με συνταξιούχοι με εισόδημα 18.000 ευρώ είναι μεσαία τάξη. Πόσο θα ωφεληθούν από την μείωση φόρου; 56 ευρώ; Δεν κερδίζουν τίποτα ουσιαστικά. Το ίδιο ισχύει για τους ελ. επαγγελματίες. Δεν θα βοηθηθεί η μεσαία τάξη με αυτόν τον προϋπολογισμό».</p>
      <p>Όπως είπε, «όποια ελάφρυνση είναι καλή. Όμως όπως μαθαίνουμε στους φοιτητές μας, ένα μέτρο κρίνεται αν είναι καλό σε σύγκριση με κάποιο άλλο. Από τον δημοσιονομικό χώρο ύψους 1,2 δις, τα 600 εκατομμύρια ευρώ αφορούν μείωση φόρων στις επιχειρήσεις. Αυτά τα λεφτά δεν θα μπορούσαν να δοθούν για κοινωνική πολιτική;» και πρόσθεσε πως και στους προϋπολογισμούς που κατέθεσε ο ίδιος για το 2018 και το 2019 υπήρχαν σημαντικά μέτρα φορολογικής ελάφρυνσης για κατηγορίες πολιτών.</p>
      <p>«Πιο ταξική μεροληψία από την ΝΔ… πεθαίνεις. Αυτοί που έχουν τα υψηλότερα εισοδήματα ή την μεγαλύτερη ακίνητη περιουσία με τον ΕΝΦΙΑ, με τα μέτρα της Κυβέρνησης της ΝΔ, έχουν μεγαλύτερο όφελος από αυτούς με τα χαμηλότερα εισοδήματα ή την μικρότερη περιουσία. Υπάρχει ταξική μεροληψία υπέρ των ισχυρότερων», συνέχισε ο κ. Τσακαλώτος.</p>
      <p>
        <b>Το 2015, ο Βαρουφάκης και ο… Κοσμάς ο Αιτωλός</b>
      </p>
      <p>Αναφερόμενος στις δικές του ημέρες στο τιμόνι του υπουργείου Οικονομικών, ο κ. Τσακαλώτος είπε ότι «στο πεδίο της οικονομικής πολιτικής δεν θα μπορούσαν να είναι πολύ διαφορετικά τα πράγματα από την Κυβέρνηση του ΣΥΡΙΖΑ, καθώς επί 3 χρόνια ήμασταν σε μνημόνιο», λέγοντας χαρακτηριστικά «όταν εγώ ανέλαβα Υπουργός Οικονομικών υπήρχε μεγάλη πίεση. Είχα μόνο έναν μήνα για να “δω” τα μέτρα για το τρίτο μνημόνιο».</p>
      <p>Σχετικά με τον Γιάννη Βαρουφάκη και την διαπραγμάτευση του πρώτου εξαμήνου του 2015, ο κ. Τσακαλώτος, αν και κράτησε διακριτικά κάποιες αποστάσεις, αποφεύγοντας να απαντήσει στην δήλωση του κ. Βαρουφάκη «εγώ δεν θεωρώ φίλο μου τον Τσακαλώτο», είπε: «και τον Άγιο Κοσμά τον Αιτωλό να είχαμε βάλει Υπουργό Οικονομικών το πρώτο εξάμηνο του 2015, το ίδιο αποτέλεσμα θα είχαμε. Στην Ευρώπη είχαν στόχο “να ηττηθεί ο ΣΥΡΙΖΑ”». Προσέθεσε δε «υπάρχει άνθρωπος που πιστεύει ότι η κρίση στην Ελλάδα ήρθε το 2009 ή το 2010; Υπάρχει κάποιος που δεν πιστεύει ότι το πρώτο μνημόνιο ήταν ουσιαστικά όχι για την Ελλάδα, αλλά για να στηριχθούν οι γερμανικές τράπεζες;».</p>
      <p>
        <b>Για τα θέματα ασφάλειας</b>
      </p>
      <p>Πυρά κατά της ΝΔ εξαπέλυσε και για τα ζητήματα της ασφάλειας, καταλογίζοντάς της ότι «έχει ως χαρακτηριστικό στοιχείο τον αυταρχισμό, διότι δεν θα της βγει το οικονομικό της πρόγραμμα και δεν θα σώσει τα μεσαία στρώματα, όπως δεν το έκανε ο Μακρόν». Στην επισήμανση δημοσιογράφου ότι «ούτε εσείς το κάνατε», απάντησε «ούτε εμείς το κάναμε, αλλά προσπαθούμε να βρούμε λύσεις για την μεσαία τάξη».</p>
      <p>Και συνέχισε λέγοντας: «δεν είναι αυταρχισμός αυτό που θα γίνει με τα κλειστά κέντρα (σ.σ. μεταναστευτικό) ή αυτό που γίνεται με τα πανεπιστήμια; Ούτε με τα ναρκωτικά στα Εξάρχεια έχει δοθεί λύση. Απλώς η αστυνομία κάνει επιχειρήσεις και όλοι έχουν πάει από τα Εξάρχεια στα Πατήσια».</p>
      <p>Σε ότι αφορά στα περιστατικά βίας στα Πανεπιστήμια, ο κ. Τσακαλώτος είπε ότι «η κυβέρνηση προσπαθεί να φτιάξει μια αυταρχική ταυτότητα, με το δόγμα «νόμος και τάξη», λόγω αδυναμίας της στην οικονομική πολιτική», προσθέτοντας: «Για εμένα η πολιτική δεν είναι τζόγος. Έχει πρόγραμμα η ΝΔ; Εγώ αμφισβητώ ότι έχει πρόγραμμα να αντιμετωπίσει αυτά που έλεγε πριν από τις εκλογές. Διαβάστε τι λέει ο Προϋπολογισμός για το πόσο καλό ήταν το «μαξιλάρι» με τα διαθέσιμα ή πόσο καλή ήταν η διευθέτηση χρέους».</p>
      <p>
        <b>Για το “άνοιγμα” του ΣΥΡΙΖΑ και τον Τσίπρα</b>
      </p>
      <p>Αναφορικά με το άνοιγμα που επιχειρεί ο ΣΥΡΙΖΑ σε ψηφοφόρους άλλων κομμάτων για την συγκρότηση της ευρύτερης παράταξης στην Κεντροαριστερά, ο κ. Τσακαλώτος είπε: «Ο κ. Τσίπρας δεν κάνει μετάβαση στον κεντρώο χώρο, έχει πλήρη επίγνωση ότι οι κεντρώες πολιτικές «δεν δουλεύουν ούτε στην Γαλλία ούτε πουθενά». Συμπλήρωσε, δε, ότι για αυτό το προσκλητήριο βασίζεται σε τρία πεδία που είναι οι κοινωνικές ανισότητες, η πράσινη ανάπτυξη και τα ανθρώπινα δικαιώματα.</p>
      <p>Σχετικά με τις διεργασίες στο εσωτερικό του ΣΥΡΙΖΑ και ερωτηθείς εάν «υπάρχει αμφισβήτηση του Αλέξη Τσίπρα;», ο κ. Τσακαλώτος είπε ότι «σε όλη την Ελλάδα κάνουμε καλές συζητήσεις, λέγοντας και που διαφωνούμε», συμπληρώνοντας «ο Αλέξης είναι ένας χαρισματικός ηγέτης, θα κρατήσει για πολλά χρόνια και όταν ο ίδιος αποφασίσει ότι πρέπει να φύγει, θα υπάρχει -μετά από μια δεκαετία- μια νέα ηγεσία από νέα παιδιά. Δεν υπάρχει καμία αμφισβήτηση του Αλέξη. Ξέρετε πόσες φορές διαφωνήσαμε στην διαπραγμάτευση και μετά έλεγε ο ένας στον άλλον ‘Αλέξη, είχες δίκιο σε αυτό’ ή ‘Ευκλείδη, σε αυτό εσύ είχες δίκιο;’».</p>
      <p>Πηγή: ant1news.gr</p>
      <related>
        <h4>σχετικά άρθρα</h4>
        <a href="http://www.enikos.gr/economy/685667/erchontai-12-meioseis-se-forous-kai-koinoniko-merisma-500-ekat-ev%0A%20%20%20%20%0A"/>
        <a href="http://www.enikos.gr/economy/685502/prasino-fos-apo-tin-komision-ston-elliniko-proypologismo-egkrithi%0A%20%20%20%20%0A"/>
        <a href="http://www.enikos.gr/economy/685013/ta-tessera-kleidia-gia-chamilotera-pleonasmata%0A%20%20%20%20%0A"/>
        <a href="http://www.enikos.gr/economy/684599/proedros-enosis-ellinikon-trapezon-i-oikonomia-vrisketai-se-mia-s%0A%20%20%20%20%0A"/>
        <a href="http://www.enikos.gr/economy/684236/staikouras-eos-tis-arches-dekemvriou-i-proori-apopliromi-tou-dnt%0A%20%20%20%20%0A"/>
        <a href="http://www.enikos.gr/economy/683325/neo-forologiko-ta-mystika-gia-na-kalypsete-to-30-ton-ilektronikon%0A%20%20%20%20%0A"/>
        <a href="http://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef%0A%20%20%20%20%0A"/>
        <a href="http://www.enikos.gr/economy/683220/se-trochia-anavathmiseon-to-axiochreo-tis-elladas-oi-ektimiseis-t%0A%20%20%20%20%0A"/>
        <a href="http://www.enikos.gr/economy/682687/kampanaki-apo-to-dnt-gia-tin-oikonomia-tis-evrozonis-ti-anaferei-%0A%20%20%20%20%0A"/>
      </related>
    </article>
  </body>
</html>