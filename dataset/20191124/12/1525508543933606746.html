<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779824/%DB%B1%DB%B2-%D8%A2%D8%B0%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%88%D8%B1%D8%B2%D8%B4-%D9%87%D8%A7%DB%8C-%D8%B1%D8%B2%D9%85%DB%8C-%D8%AF%D9%88%D8%B4%D9%86%D8%A8%D9%87-%D9%BE%D8%A7%DB%8C%D8%A7%D9%86-%D8%AB%D8%A8%D8%AA-%D9%86%D8%A7%D9%85-%D8%AF%D9%88%D9%88%D9%85%DB%8C%D8%AF%D8%A7%D9%86%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:57:15+00:00"/>
    <meta property="og:title" content="اسبقیان خبر داد: ۱۲ آذر انتخابات ورزش های رزمی/ دوشنبه پایان ثبت نام دوومیدانی"/>
    <meta property="og:description" content="مدیرکل امور مشترک فدراسیون های ورزشی گفت: انتخابات فدراسیون ورزش های رزمی ۱۲ آذر برگزار می شود و پایان ثبت نام ریاست فدراسیون دو و میدانی چهارم آذر است."/>
  </head>
  <body>
    <article>
      <h1>اسبقیان خبر داد: ۱۲ آذر انتخابات ورزش های رزمی/ دوشنبه پایان ثبت نام دوومیدانی</h1>
      <address>
        <time datetime="2019-11-24T12:57:15+00:00">24 Nov 2019, 12:57</time>
      </address>
      <p>به گزارش <a href="https://www.mehrnews.com/">خبرگزاری مهر</a>، سید محمد شروین اسبقیان در گفتگو با پایگاه خبری وزارت ورزش و جوانان گفت: وقتی یک ملی پوش سابق در مقابل معاون ورزش حرفه ای و قهرمانی وزارت ورزش و جوانان پانزده رای بدست می آورد نشان از عدالت و سلامت در مجامع انتخاباتی دارد.</p>
      <p>مدیرکل امور مشترک فدراسیون های ورزشی ادامه داد: تاکید دکتر سلطانی فر به سلامت در انتخابات است که نمونه بارز آن در والیبال خود را نشان داد. اگر هم انتخاباتی عقب افتاد صرفا دو دلیل عمده دارد. یا بررسی استعلام ها از مراجع قانونی طول کشیده است یا تدبیر وزارت ورزش و جوانان بازگشت آرامش و ثبات به فدراسیون مورد نظر بوده تا بدون لطمات احتمالی شرایط انتخابات فراهم گردد.</p>
      <p>وی افزود: ثبات مدیریت در فدراسیون ها برای ما مهم است و لذا بزودی روز دوازدهم آذر ماه انتخابات فدراسیون ورزش های رزمی را برگزار می کنیم و ثبت نام ریاست فدراسیون دو و میدانی هم تا چهارم آذر به پایان می رسد. امروز سرپرست فدراسیون تنیس روی میز هم معرفی شد و همچنین ثبت نام از نامزدهای فدراسیون تنیس هم بزودی آغاز خواهد شد.</p>
      <p>اسبقیان در پایان گفت: سعی بر این است حتی الامکان از تصمیمات احساسی پرهیز و بر اساس نظر کارشناسی و خرد جمعی تصمیم گیری شود. دوره ریاست فدراسیون های موتور سواری و اتوموبیل رانی، ورزش های دانشگاهی و شطرنج هم تا پایان سال تمام می شود و بلافاصله با تعیین سرپرست مراحل انتخاباتی آن فدراسیون ها را پیگیری می کنیم.</p>
    </article>
  </body>
</html>