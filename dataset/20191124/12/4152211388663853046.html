<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/594309/%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F%E0%A7%87%E0%A6%B0-%E0%A6%A8%E0%A6%A8%E0%A7%8D%E0%A6%A6%E0%A6%A8-%E0%A6%95%E0%A6%BE%E0%A6%A8%E0%A6%A8%E0%A7%87%E0%A6%93-%E0%A6%85%E0%A6%B8%E0%A6%B9%E0%A6%BE%E0%A7%9F-%E0%A6%86%E0%A6%A4%E0%A7%8D%E0%A6%AE%E0%A6%B8%E0%A6%AE%E0%A6%B0%E0%A7%8D%E0%A6%AA%E0%A6%A3"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T12:41:00+00:00"/>
    <meta property="og:title" content="ক্রিকেটের নন্দন কাননেও অসহায় আত্মসমর্পণ"/>
    <meta property="og:description" content="গোলাপি বলে যেন গোলাপের মতো কাঁটায় বিদ্ধ বাংলাদেশ। ক্রিকেটের &amp;lsquo;নন্দন কানন&amp;rsquo; ইডেন গার্ডেনসে প্রথমবারের মতো গোলাপি বলে দিবা-রাত্রির টেস্ট খেলতে নেমেছিলেন মুশফিক-মুমিনুলরা। কিন্তু খেলতে আর পারলেন কই! ভারতের তিন পেসার ইশান্ত শর্মা, উমেশ যাদব ও মোহাম্মদ সামির বাউন্সারে বাংলাদেশের..."/>
  </head>
  <body>
    <article>
      <h1>ক্রিকেটের নন্দন কাননেও অসহায় আত্মসমর্পণ</h1>
      <address><time datetime="2019-11-24T12:41:00+00:00">24 Nov 2019, 12:41</time> by <a rel="author">রবিউল ইসলাম, কলকাতা থেকে</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/24/c1b59fce6070c9a53b05b4f201337e79-5dda795a6d46c.JPG"/>
        <figcaption>আরেকটি হতাশার ম্যাচ শেষে ফিরছেন বাংলাদেশের দুই ব্যাটসম্যান আল আমিন ও রাহী</figcaption>
      </figure>
      <p>
        <b>গোলাপি বলে যেন গোলাপের মতো কাঁটায় বিদ্ধ বাংলাদেশ। ক্রিকেটের ‘নন্দন কানন’ ইডেন গার্ডেনসে প্রথমবারের মতো গোলাপি বলে দিবা-রাত্রির টেস্ট খেলতে নেমেছিলেন মুশফিক-মুমিনুলরা। কিন্তু খেলতে আর পারলেন কই! ভারতের তিন পেসার ইশান্ত শর্মা, উমেশ যাদব ও মোহাম্মদ সামির বাউন্সারে বাংলাদেশের তিনজন ব্যাটসম্যানকে যেতে হয়েছে হাসপাতালে। রূপক অর্থে বাংলাদেশ দলও যেন হাসপাতালে ভর্তি!</b>
      </p>
      <p>আগের দিন হ্যামস্ট্রিং ইনজুরিতে পড়া মাহমুদউল্লাহ আজ ব্যাট হাতে নামতে পারেননি। ম্যাচ শেষে খুঁড়িয়ে খুঁড়িয়ে মাঠে নেমেছিলেন অবশ্য। রোহিত শর্মা এগিয়ে গিয়ে হাত ধরলেন, হয়তো খোঁজ নিলেন ইনজুরির। মাহমুদউল্লাহ রিটায়ার্ড হার্ট, তাই নবম উইকেটের পতন হতেই ১৯৫ রানে বাংলাদেশের দ্বিতীয় ইনিংস শেষ। ক্রিকেটের ঐতিহাসিক মাঠ থেকে ফিরতে হচ্ছে ইনিংস ও ৪৬ রানের হারের লজ্জা নিয়ে।</p>
      <p>ইডেন টেস্টকে ঘিরে উন্মাদনা ছিল অবিশ্বাস্য। পুরো কলকাতা শহরকে সাজানো হয়  গোলাপি রঙে। রাস্তাঘাট থেকে শুরু করে স্টেডিয়ামের চারপাশের হাই রাইজ বিল্ডিং গোলাপি আভায় হয়ে ওঠে রঙিন। কিন্তু মাঠে বাংলাদেশের পারফরম্যান্স একেবারেই বিবর্ণ। টানা দ্বিতীয় টেস্টে অসহায় আত্মসমর্পণ করা মুমিনুলদের নিয়ে ভারতের সমর্থকরা পর্যন্ত হতাশ।</p>
      <p>এই টেস্ট নিয়ে ছিল বিস্তর আলোচনা, প্রবল আগ্রহ। প্রথম চার দিনের সব টিকিট বিক্রি হয়ে যায় ম্যাচ শুরুর এক সপ্তাহ আগে। তবে দ্বিতীয় দিন শেষে বোঝা যাচ্ছিল, খেলা চতুর্থ দিনে গড়ানোর সম্ভাবনা প্রায় শূন্য। তাই আজ অর্থাৎ তৃতীয় দিনের সকাল থেকে গ্যালারি কানায় কানায় ভরা। এবং বিস্ময়করভাবে, ভারতীয়রা সমর্থন জানিয়েছেন বাংলাদেশকে! মুশফিকের এক একটি বাউন্ডারিতে গ্যালারি ফেটে পড়ছিল উল্লাসে। দর্শকরা মনে-প্রাণে চাইছিলেন খেলা যেন দ্রুত শেষ না হয়। কিন্তু তাদের আশা পূরণ হয়নি। মুশফিকের বিদায়ের পরই বোঝা যায়, লাঞ্চ পর্যন্ত খেলা গড়ানো মুশকিল। বাস্তবেও তাই হয়েছে। নবম ব্যাটসম্যান হিসেবে আল আমিন যখন আউট হলেন, তখনও প্রথম পানি পানের বিরতির সময় হয়নি। এরপর মাহমুদউল্লাহ তো নামতেই পারলেন না।</p>
      <p>ইন্দোরের মতো কলকাতার মাটিতেও এমন হারের জন্য ব্যাটসম্যানদের কাঠগড়ায় দাঁড়াতেই হবে। ভারতের কিংবদন্তি ওপেনার সুনীল গাভাস্কার তো এমন ব্যাটিং দেখে  ক্ষুব্ধ। আজ ম্যাচ শুরুর আগে পিচ রিপোর্টের সময় তিনি বলেছেন, ‘পিচ নিয়ে আসলে কিছু বলার নেই। বাংলাদেশ অর্ডিনারি দল, তাদের সামর্থ্য অর্ডিনারি, আত্মনিবেদনও অর্ডিনারি। পিচ যেমনই হোক, ম্যাচ দ্রুত শেষ হয়ে যাবে।’ গাভাস্কারের ভবিষ্যদ্বাণী পুরোপুরি সত্যি। তৃতীয় দিনের স্থায়ীত্ব ছিল মাত্র ৪৭ মিনিট।</p>
      <p>২০০০ সালে ভারতের বিপক্ষে অভিষেক টেস্ট খেলেছিল বাংলাদেশ। টেস্ট স্ট্যাটাস প্রাপ্তির ১৯ বছর পর প্রতিপক্ষ সেই একই। কিন্তু ফলও যে অপরিবর্তিত! বঙ্গবন্ধু জাতীয় স্টেডিয়ামে অভিষেক টেস্ট তা-ও পুরো চার দিন হয়েছিল। ইডেনে যে তৃতীয় দিন লাঞ্চের আগেই খেলা শেষ!</p>
      <p>পুরস্কার বিতরণী পর্ব শেষে বিসিবি প্রধান নাজমুল হাসান পাপন চলে এলেন বাংলাদেশের ড্রেসিং রুমের সামনে। সেখানে প্রধান কোচ রাসেল ডোমিঙ্গোর সঙ্গে কিছুক্ষণ কথা বললেন তিনি। আলোচনায় যোগ দিলেন বোর্ডের প্রধান নির্বাহী নিজামউদ্দিন চৌধুরীও। তিনজনের জরুরি বৈঠক কি আগামী দিনে বড় কোনও রদবদলের ইঙ্গিত দিচ্ছে?</p>
      <footer>/আরআই/এএআর/</footer>
    </article>
  </body>
</html>