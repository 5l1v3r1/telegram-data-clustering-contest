<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/category/main/motosport/viral/article/1417778/0-300-se-9-deyterolepta-apo-tin-lotus-evija-vid"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-24T12:02:00+00:00"/>
    <meta property="og:title" content="0-300 σε 9 δευτερόλεπτα από την Lotus Evija!!! (vid)"/>
    <meta property="og:description" content="Η Lotus Evija είναι το πρώτο πραγματικό hypercar που παρουσιάζει η Lotus. Και φυσικά είναι ηλεκτρικό με την εξωφρενική απόδοση των 2.000 ίππων από 4 κινητήρες των 500 ίππων, έναν σε κάθε τροχό και θα κοστίζει το απολύτως λογικό ποσό των 2.000.000 ευρώ. Τοποθετήστε παραγγελίες!"/>
  </head>
  <body>
    <article>
      <h6 class="kicker">Νέο ηλεκτρικό hypercar από τη Lotus με 2.000 άλογα!</h6>
      <h1>0-300 σε 9 δευτερόλεπτα από την Lotus Evija!!! (vid)</h1>
      <h2>Η Lotus Evija είναι το πρώτο πραγματικό hypercar που παρουσιάζει η Lotus. Και φυσικά είναι ηλεκτρικό με την εξωφρενική απόδοση των 2.000 ίππων από 4 κινητήρες των 500 ίππων, έναν σε κάθε τροχό και θα κοστίζει το απολύτως λογικό ποσό των 2.000.000 ευρώ. Τοποθετήστε παραγγελίες!</h2>
      <address><time datetime="2019-11-24T12:02:00+00:00">24 Nov 2019, 12:02</time> by <a rel="author" href="http://www.gazzetta.gr/taxonomy/term/31662" target="_blank">Γιώργος Βαρίνος</a></address>
      <p>Κυρίες και κύριοι το απόλυτο hypercar δεν έρχεται από την Εμίλια Ρομάνα ή το Τσουφενχάουζεν. Ούτε καν από το Σάρει ή εφόσον μιλάμε για ηλεκτρικό, από το Πάλο Άλτο. Έρχεται από το Χουάνγκζου και είναι απίστευτα γρήγορο, με σχεδόν απίστευτες επιδόσεις όπως... 0-300 χλμ./ώρα σε 9 μόλις δευτερόλεπτα.</p>
      <p>H Lotus μόλις κυκλοφόρησε το video της Evija και είναι προφανές πως ανοίγει την όρεξη σε πολλούς.</p>
      <figure>
        <iframe src="https://www.youtube.com/embed/qsxCX0KYYJw" width="640" height="360" data-service="Youtube" scrolling="no"/>
      </figure>
      <p>Το video που είναι ξεκάθαρο πως είναι τραβηγμένο στην Αγγλία δεν δείχνει πολλά, αλλά δείχνει πως το αυτοκίνητο είναι πραγματικό και βρίσκεται σε διαδικασίες εκτεταμένων δοκιμών. Η Evija καταφέρνει να εντυπωσιάσει μόνο με την ανάγνωση των τεχνικών χαρακτηριστικών της και θα γίνει το ισχυρότερο μοντέλο παραγωγής χάρη στην τρομακτική ισχύ που παράγουν οι τέσσερις ηλεκτροκινητήρες της. Ισχύς της τάξεως των 2.000 ίππων, μαζί με 1.700 Nm ροπή στρέψης!</p>
      <p>Τα 0-100 χλμ./ώρα θα έρχονται σε κάτω από τα 2 δευτερόλεπτα και η τελική ταχύτητα θα φτάνει τα 320 χλμ./ώρα (η Lotus την περιορίζει με ηλεκτρονικό κόφτη) σε 9 και κάτι δευτερόλεπτα! Η Evija είναι τετρακίνητη με μοτέρ 500 ίππων, για κάθε έναν τροχό. Η Lotus ισχυρίζεται πως η μπαταρία του αυτοκινήτου θα μπορεί να καλύψει έως και 400 χιλιόμετρα αυτονομίας και είναι το πρώτο μοντέλο στον κόσμο που θα υποστηρίζει φορτιστή των 800 kW. ακόμη και ακόμα δεν υπάρχουν τέτοιοι φορτιστές...</p>
      <p>Όταν φτάσουν στην αγορά αυτοί οι υπερφορτιστές η Evija θα φορτίζει από άδεια, στο 100% της μέσα σε μόλις εννέα λεπτά. Σήμερα που ο ισχυρότερος φορτιστής είναι στα 350 kW, μια πλήρης φόρτιση ολοκληρώνεται σε 18 λεπτά. Πρωταρχικός στόχος της Lotus με την εξέλιξη της Evija ήταν να μη «χαλάσει» ο χαρακτήρας της μάρκας με όλη αυτή την ισχύ. Ήθελαν δηλαδή να είναι απόλυτα διαχειρίσιμη στην πίστα για αυτό και εξελίχθηκε σαν ένα αγωνιστικό αυτοκίνητο. Πολλές ώρες εξέλιξης και δοκιμών για την ανάρτηση, τροχοί 21 ιντσών από μαγνήσιο με ελαστικά Pirelli Trofeo R, σύστημα πέδησης της AP Racing με carbon ceramic δίσκους και ειδικό σύστημα ψύξης για την μπαταρία για να μην υπάρχει κανένα πρόβλημα στη χρήση πίστας, που παραδοσιακά δεν είναι το «φόρτε» των ηλεκτρικών, για αυτόν ακριβώς το λόγο. Ακόμη κι έτσι πάντως η Lotus λέει ότι στο πρόγραμμα οδήγησης Track Mode, μπορεί να οδηγηθεί «τέζα» για επτά λεπτά.</p>
      <p>Αν ψάξετε λίγο παραπάνω στο φύλλο προδιαγραφών του αυτοκινήτου θα δείτε πίσω σπόιλερ με τεχνολογία DRS, διάφορα άλλα ενεργά αεροδυναμικά βοηθήματα και ένα εξελιγμένο μονοκόκ πλαίσιο από ανθρακόνημα με βάρος μόλις 129 κιλά. Το αποτέλεσμα είναι συνολικό βάρος στα 1.680 κιλά! Πάντως οι άνθρωποι της μάρκας λένε ότι η μελέτη που έχει γίνει στο αεροδυναμικό κομμάτι φτάνει στα όρια εξέλιξης ενός καθαρόαιμου αγωνιστικού και το επίπεδο έχει ξεφύγει πολύ από τα μοντέλα δρόμου, κάτι που φαίνεται απλά και μόνο αν κοιτάξουμε τις φωτογραφίες του αυτοκινήτου!</p>
      <p>Στα πιο εντυπωσιακά τεχνολογικά χαρακτηριστικά του αυτοκινήτου εκτός της απόδοσης, κρατάμε τις κάμερες που αντικαθιστούν τους εξωτερικούς καθρέπτες και αναδύονται αυτόματα με το ξεκλείδωμα του αυτοκινήτου και τα ειδικά laser εμπρός φωτιστικά σώματα που εξελίχθηκαν σε συνεργασία με την Osram και είναι τα πρώτα στον κόσμο που προσφέρουν την τεχνολογία σε όλες τις σκάλες φωτισμού. Όπως καταλαβαίνετε, όλα... παίζονται στο λογαριασμό. Η Lotus λέει ότι η νέα Evija είναι διαθέσιμη. Θα παραχθούν συνολικά 130 αντίτυπα για 130 τυχερούς, όμως για να ολοκληρωθεί η παραγγελία χρειάζεται μια προκαταβολή των 276.718€.</p>
      <p>Σκάστε 2 εκατομμυριάκια και το garage σας θα την περιμένει!</p>
    </article>
  </body>
</html>