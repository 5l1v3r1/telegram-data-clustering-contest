<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-torna-a-la-feina-amb-una-contundent-victoria-contra-el-deportivo-6-1/noticia/2965734/"/>
    <meta property="og:site_name" content="CCMA"/>
    <meta property="article:published_time" content="2019-11-24T12:07:57+00:00"/>
    <meta property="og:title" content="El Barça torna a la feina amb una contundent victòria contra el Deportivo (6-1)"/>
    <meta property="og:description" content="El conjunt de Lluís Cortés tornava a l'acció després de l'aturada per la vaga de les futbolistes amb una golejada contra l'equip revelació de la lliga."/>
  </head>
  <body>
    <article>
      <h1>El Barça torna a la feina amb una contundent victòria contra el Deportivo (6-1)</h1>
      <h2>El conjunt de Lluís Cortés tornava a l'acció després de l'aturada per la vaga de les futbolistes amb una golejada contra l'equip revelació de la lliga.</h2>
      <address><time datetime="2019-11-24T12:07:57+00:00">24 Nov 2019, 12:07</time> by <a rel="author">Joel Reguant</a></address>
      <figure>
        <img src="https://statics.ccma.cat/multimedia/jpg/2/7/1574600847772.jpg"/>
        <figcaption>(@FCBfemeni)</figcaption>
      </figure>
      <p>El Barça femení ha tornat a la feina a l'estadi Johan Cruyff amb una nova golejada, en aquest cas per 6-1 contra el<b> Deportivo Abanca,</b> l'equip revelació d'aquesta temporada.</p>
      <p>Les blaugranes han començat el partit molt endollades, obligant a la portera <b>Misa </b>a fer bones intervencions per evitar el primer gol de les de <b>Lluís Cortés</b>, fins que al minut 24, <b>Hansen</b>, amb una bona acció personal i una canonada ajustada al pal ha aconseguit obrir la llauna i pujar al marcador el primer gol de les locals.</p>
      <p>El Barça no ha afluixat, i al minut 32, <b>Jennifer Hermoso</b> ha aconseguit el segon gol, el seu onzè gol aquesta temporada, després d'una gran jugada de <b>Hansen </b>per banda dreta.</p>
      <p>Abans d'arribar al descans, <b>Mariona Caldentey</b> ha augmentat l'avantatge blaugrana anotant el tercer gol del partit, després d'una bona passada d'<b>Alèxia</b>. </p>
      <p>Ja a la segona part, <b>Hansen </b>ha firmat un hat-trick, marcant en només dos minuts de diferència dues noves dianes, i només tres minuts després, <b>Aitana Bonmatí</b> ha anotat el sisè, quan només s'havien disputat 7 minuts del segon temps.</p>
      <p>Amb el marcador a favor i el partit controlat,<b> Lluís Cortés</b> ha donat entrada a<b> Lieke Martens </b>i <b>Vicky Losada</b>, que reapareixien aquest diumenge després de les seves respectives lesions, i debutaven aquesta temporada amb el Barça.</p>
      <p>Ja a les acaballes del partit, <b>Tere </b>ha aconseguit el gol de l'honor per les gallegues, però els tres punts s'han quedat al Johan Cruyff, i així, el Barça ha recuperat el <b>liderat de la categoria,</b> després de la victòria d'ahir de l'Atlético per 3-0 contra l'Espanyol. </p>
      <p> </p>
    </article>
  </body>
</html>