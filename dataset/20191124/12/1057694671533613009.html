<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2050529/ethniko-asteroskopio-athinon-dinitika-epikindinos-o-girionis.html"/>
    <meta property="og:site_name" content="News.gr"/>
    <meta property="article:published_time" content="2019-11-24T12:10:16+00:00"/>
    <meta property="og:title" content="Εθνικό Αστεροσκοπείο Αθηνών: Δυνητικά επικίνδυνος ο «Γηρυόνης»"/>
    <meta property="og:description" content="Ισχυρά φαινόμενα από το βράδυ της Κυριακής και για 24 ώρες"/>
  </head>
  <body>
    <article>
      <h1>Εθνικό Αστεροσκοπείο Αθηνών: Δυνητικά επικίνδυνος ο «Γηρυόνης»</h1>
      <address>
        <time datetime="2019-11-24T12:10:16+00:00">24 Nov 2019, 12:10</time>
      </address>
      <h3>Ισχυρά φαινόμενα από το βράδυ της Κυριακής και για 24 ώρες</h3>
      <p>Η μεγάλη ένταση των αναμενόμενων φαινομένων και οι σημαντικές ποσότητες βροχής που θα πέσουν στο σύνολο της κακοκαιρίας «<b><a href="https://www.news.gr/tag/kakokeria-girionis">Γηρυόνη</a></b>ς», την καθιστούν δυνητικά επικίνδυνη και ικανή να δημιουργήσει προβλήματα, όπως προειδοποιεί η μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Σύμφωνα με τα νεότερα προγνωστικά στοιχεία, ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας.</p>
      <p>Η έντονη κακοκαιρία αναμένεται να επηρεάσει τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη. Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική.</p>
      <p>powered by Rubicon Project<br/>Σήμερα βροχές και σποραδικές καταιγίδες θα εκδηλωθούν στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>Από τις νυκτερινές ώρες της Κυριακής και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2050214/kategides-ferni-o-girionis.html"/>
        <a href="https://www.news.gr/ellada/article/2050144/pro-ton-pilon-i-kakokeria-girionis-pou-tha-ine-pio-ischira-ta-fenomena.html"/>
        <a href="https://www.news.gr/ellada/article/2050049/sakis-arnaoutoglou-gia-girionis-i-chora-mas-vadizi-olotachos-pros-fourioziko-chamilo.html"/>
      </related>
    </article>
  </body>
</html>