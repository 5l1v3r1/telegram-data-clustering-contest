<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641781/%D8%AD%D9%85%D9%84%D8%A7%D8%AA-%D8%AA%D8%B1%DA%A9%DB%8C%D9%87-%D9%85%D9%88%D8%AC-%D8%AC%D8%AF%DB%8C%D8%AF%DB%8C-%D8%A7%D8%B2-%D8%A2%D9%88%D8%A7%D8%B1%DA%AF%DB%8C-%D8%BA%DB%8C%D8%B1%D9%86%D8%B8%D8%A7%D9%85%DB%8C%D8%A7%D9%86-%D8%B3%D9%88%D8%B1%DB%8C-%D8%B1%D8%A7-%D8%B1%D9%82%D9%85-%D8%B2%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:17:00+00:00"/>
    <meta property="og:title" content="حملات ترکیه موج جدیدی از آوارگی غیرنظامیان سوری را رقم زد"/>
    <meta property="og:description" content="حملات شدید ارتش ترکیه و مزدورانش به ریف شمالی الرقه با موج گسترده آوارگی غیرنظامیان سوری همراه شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641781/%D8%AD%D9%85%D9%84%D8%A7%D8%AA-%D8%AA%D8%B1%DA%A9%DB%8C%D9%87-%D9%85%D9%88%D8%AC-%D8%AC%D8%AF%DB%8C%D8%AF%DB%8C-%D8%A7%D8%B2-%D8%A2%D9%88%D8%A7%D8%B1%DA%AF%DB%8C-%D8%BA%DB%8C%D8%B1%D9%86%D8%B8%D8%A7%D9%85%DB%8C%D8%A7%D9%86-%D8%B3%D9%88%D8%B1%DB%8C-%D8%B1%D8%A7-%D8%B1%D9%82%D9%85-%D8%B2%D8%AF">حملات ترکیه موج جدیدی از آوارگی غیرنظامیان سوری را رقم زد</a>
      </h1>
      <h2>حملات شدید ارتش ترکیه و مزدورانش به ریف شمالی الرقه با موج گسترده آوارگی غیرنظامیان سوری همراه شده است.</h2>
      <address><time datetime="2019-11-24T12:17:00+00:00">24 Nov 2019, 12:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>نیروهای ترکیه</b> و عناصر مسلح متحد آن طی ساعات گذشته با حملات توپخانه‌ای و راکتی <b>محله‌های مسکونی</b> شهرک «عین عیسی» در ریف شمالی رقه  را هدف گرفتند که با به بار آمدن خرابی و خسارت به اموال شهروندان و زیرساخت‌های این منطقه همراه بود.   بر اساس این گزارش، بیم اهالی عین عیسی از حملات تازه ترکیه در قتل عام آنها موجی از آوارگی مردم این منطقه را به راه انداخته است.   در حملات روز جمعه ترکیه و شبه نظامیان ترکمانی «ارتش آزاد» به ریف رأس العین شماری از غیرنظامیان کشته یا زخمی شدند.   منابع محلی گزارش دادند، نیروهای ترکیه در حال حاضر مشغول آماده کردن یک قطعه زمین با مساحت بین ۲۰۰ تا ۲۵۰ کیلومتر در چهار کیلومتری شرق شهر رأس العین هستند، جایی که دستگاه‌های مکانیزه نظامی ارتش ترکیه در حال  تراز کردن زمین و برداشتن خاکریزها هستند و احتمال می‌رود ترکیه می‌خواهد یک پایگاه یا مقر جدید برای نیروهای خود احداث کند.   سانا گزارش داد، در چارچوب تجاوز ترکیه به مردم و اموال آنها در مناطق مرزی شمال سوریه، منابع محلی ورود ده‌ها خانواده از خاک ترکیه به سمت شهر راس العین را تایید کردند در حالی که برخی از آنها لباس‌های افغانستانی که بین تروریست‌های داعش رایج است، بر تن داشته‌اند و بیشتر آنها در بخش جنوبی شهر ساکن شدند.   به گفته منابع محلی همچنین یک گروه تروریستی تحت فرمان نیروهای ترکیه دو شهروند اهل روستای المبارکیه منطقه ابوراسین را ربودند. این اقدام تروریست‌ها در راستای تجاوز مستمر ترکیه برای مجبور کردن اهالی به ترک خانه‌هایشان صورت می‌گیرد.   به گزارش سانا، نیروهای ترکیه از زمان حمله به خاک سوریه در نهم ماه گذشته میلادی دست به اقدامات تروریستی علیه ساکنان مناطق مرزی زده و زیرساخت‌ها در راس العین و تل ابیض را تخریب کردند که این امر منجر به آوارگی شمار زیادی غیرنظامی به سمت شهرهای الحسکه و القامشلی شده است.   خبرگزاری اسپوتنیک روسیه هم شب گذشته از درگیری‌های شدید بین ارتش سوریه و نیروهای دموکراتیک سوریه با ارتش ترکیه و شبه نظامیان ارتش آزاد در شمال اردوگاه عین عیسی واقع در یک کیلومتری غرب این شهر در شمال الرقه و در همجوار مسیر بین المللی (الحسکه-الرقه حلب) معروف به (M4) خبر داد و گفت: عبور و مرور در این مسیر به دلیل درگیری‌ها کاملا متوقف شده است.   به گزارش اسپوتنیک ارتش ترکیه و گروه‌های ترکمانی از صبح روز شنبه با سلاح سنگین و توپخانه و حملات پهپادی ریف غربی شهرک عین عیسی در ریف شمالی الرقه را بمباران می‌کنند و تاکنون چندین روستا از جمله الخالدیه، القریه، صیدا و الجدید القریبه را تحت کنترل خود درآوردند.   اسپوتنیک تایید کرد: منطقه مذکور در مرز شمال سوریه با ترکیه شاهد موج جدید آوارگی غیرنظامیان به سمت مناطق تحت کنترل ارتش سوریه است.   در عین حال یک منبع میدانی در گفت‌وگو با اسپوتنیک اخبار حاکی از عقب نشینی یگان های ارتش سوریه از شهرک عین عیسی را تکذیب کرد.   این منبع افزود: گشتی های پلیس نظامی روسیه هنوز در منطقه حضور دارند و اخبار حاکی از عقب نشینی آنها هم صحت ندارد.   به گفته منبع مذکور تعقیب و گریز بین شبه نظامیان طرفدار ترکیه با نیروهای دموکراتیک سوریه در محور اردوگاه عین عیسی همچنان ادامه دارد.</p>
    </article>
  </body>
</html>