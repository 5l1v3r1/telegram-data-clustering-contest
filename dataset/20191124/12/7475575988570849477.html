<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/genel/sehit-ogretmen-aybuke-yalcin-corumdaki-mezari-basinda-anildi-h699028.html"/>
    <meta property="og:site_name" content="61 SAAT"/>
    <meta property="article:published_time" content="2019-11-24T12:49:01+00:00"/>
    <meta property="og:title" content="Şehit öğretmen Aybüke Yalçın, Çorum'daki mezarı başında anıldı"/>
    <meta property="og:description" content="ÇORUM (AA) - Batman'daki terör saldırısında şehit olan 22 yaşındaki müzik öğretmeni Şenay Aybüke Yalçın, Çorum'un Osmancık ilçesinde bulunan kabri başında anıldı.Yalçın'ın Osmancık Şehitliği'ndeki kabri, 24 Kasım..."/>
  </head>
  <body>
    <article>
      <h1>Şehit öğretmen Aybüke Yalçın, Çorum'daki mezarı başında anıldı</h1>
      <h2>ÇORUM (AA) - Batman'daki terör saldırısında şehit olan 22 yaşındaki müzik öğretmeni Şenay Aybüke Yalçın, Çorum'un Osmancık ilçesinde bulunan kabri başında anıldı.Yalçın'ın Osmancık Şehitliği'ndeki kabri, 24 Kasım...</h2>
      <address>
        <time datetime="2019-11-24T12:49:01+00:00">24 Nov 2019, 12:49</time>
      </address>
      <p><b>ÇORUM</b> (AA) - <b>Batman</b>'daki terör saldırısında şehit olan 22 yaşındaki müzik öğretmeni Şenay Aybüke Yalçın, Çorum'un <b>Osmancık</b> ilçesinde bulunan kabri başında anıldı.</p>
      <p>Yalçın'ın Osmancık Şehitliği'ndeki kabri, 24 Kasım <b>Öğretmenler Günü</b> dolayısıyla, çeşitli sivil toplum kuruluşu temsilcilerinin yanı sıra öğretmen, öğrenci ve vatandaşlar tarafından ziyaret edildi.</p>
      <p>AK Parti Çorum Milletvekili Oğuzhan Kaya, şehit öğretmenin ailesi ve vatandaşlarla Yalçın'ın mezarını ziyaret etti. Aybüke öğretmenin mezarına çiçek bırakan Kaya ve beraberindekiler, dua etti.</p>
      <p>Kaya, burada yaptığı konuşmada, tüm eğitimcilerin Öğretmenler Günü'nü kutlayarak, "Şehidimize ve hayatını kaybeden tüm öğretmenlerimize rahmet diliyorum." dedi.</p>
      <p>Aybüke öğretmen için Osmancık Ülkü Ocakları tarafından da <b>anma</b> töreni düzenlendi.</p>
      <p>Program kapsamında Belediye Başkanı Ahmet Gelgör, Ülkü Ocakları Başkanı Osman Nazif Kolukısa, Türkiye Kamu-Sen ilçe başkanları, Belediye Meclisi üyeleri ve vatandaşlar, Yalçın'ın kabrine karanfil bıraktı. Kur'an-ı Kerim okunmasının ardından dua edildi.</p>
      <p>Kolukısa, yaptığı konuşmada, şehit Yalçın'a Allah'tan rahmet, ailesi ve eğitim camiasına başsağlığı diledi.</p>
      <p>Batman'ın Kozluk ilçesinde 9 Haziran 2016'da Belediye Başkanı Veysi Işık'ın aracına yönelik PKK'lı teröristlerce düzenlenen saldırıda, karne dağıtım töreninin ardından evine giden müzik öğretmeni Şenay Aybüke Yalçın ağır yaralanmış, kaldırıldığı Kozluk Devlet Hastanesinde şehit olmuştu.</p>
    </article>
  </body>
</html>