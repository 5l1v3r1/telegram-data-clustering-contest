<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T12:13:00+00:00"/>
    <meta property="og:title" content="طرح وام مستاجران تهیه شد"/>
    <meta property="og:description" content="ایسنا نوشت: بانک مسکن حدود شش ماه پیش از طرحی برای ارائه تسهیلات به مستاجران برای تامین ودیعه مسکن خبر داد که در گزارش این بانک دو شیوه برای اجرای آن در نظر گرفته شده بود که قرار بود با بررسی نهایی، ساز و کار اصلی این طرح مشخص شود."/>
  </head>
  <body>
    <article>
      <h1>طرح وام مستاجران تهیه شد</h1>
      <address>
        <time datetime="2019-11-24T12:13:00+00:00">24 Nov 2019, 12:13</time>
      </address>
      <p>طرح بانک مسکن برای تسهیلات اجاره‌بها به مستاجران که پیش از این ایراداتی از سوی بانک مرکزی به آن وارد شده بود، بار دیگر تهیه‌ شده و پس از تایید نهایی به بانک مرکزی ارسال خواهد شد.</p>
      <p>ایسنا نوشت: بانک مسکن حدود شش ماه پیش از طرحی برای ارائه تسهیلات به مستاجران برای تامین ودیعه مسکن خبر داد که در گزارش این بانک دو شیوه برای اجرای آن در نظر گرفته شده بود که قرار بود با بررسی نهایی، ساز و کار اصلی این طرح مشخص شود.</p>
      <p>راه‌اندازی صندوق حمایت از مستأجران به عنوان یکی از روش‌های اجرای این طرح در بانک مسکن بود که بنابر اعلام این بانک، منابع این صندوق بدون اتکا به منابع دولتی و از محل پس‌اندازهای مردمی تأمین خواهد شد و اعطای تسهیلات برای پرداخت تمام یا بخشی از ودیعه (مبلغ رهن) واحدهای مسکونی به مستأجران واجد شرایط و سپرده‌گذاران این صندوق انجام خواهد شد.</p>
      <p>روش دیگری که مورد بررسی و مطالعه قرار گرفت، افتتاح حساب برای متقاضیان به منظور استفاده از امکاناتی همچون دریافت سود سپرده‌گذاری با هدف توانمندسازی مالی به منظور افزایش توان پرداخت در بازار اجاره بود؛ به این معنا که مستأجران بتوانند با پس‌انداز کردن مبالغی در بانک مسکن و دریافت سود، توانمندی مالی بیشتری برای حضور در بازار اجاره کسب کنند.</p>
      <p>اما پس از مدتی ابوالقاسم رحیمی انارکی، مدیرعامل بانک مسکن به ایسنا گفت که این طرح آماده شده و به بانک مرکزی رفته، اما بانک مرکزی ایراداتی را به آن وارد کرده و به بانک مسکن بازگردانده تا این ایرادات برطرف شود.</p>
      <p>به گفته وی، یکی از مشکلات اصلی این پیش‌نویس نوع عقد در نظر گرفته شده برای تسهیلات بوده که بانک مسکن عقد مرابحه را در نظر گرفته، اما بانک مرکزی با آن مخالفت کرده است.</p>
      <p>بر این اساس در ماه‌های گذشته بانک مسکن مطالعات درباره این طرح را ادامه داده تا ایرادات آن را برطرف کند و بتواند با تصویب آن، طرح جدیدی را در این بانک به اجرا دربیاورد.</p>
      <p>در این زمینه مدیرعامل بانک مسکن در گفت‌وگو با ایسنا با بیان اینکه پیش‌نویس این طرح دوباره تهیه و ایرادات آن برطرف شده است، اظهار کرد: پس از تایید نهایی در بانک، به زودی این طرح به بانک مرکزی ارسال خواهد شد.</p>
      <p>وی افزود: در پیش‌نویس جدید طرح مکانیزم عمل را تغییر داده‌ایم که جزییات آن پس از نهایی‌شدن طرح اعلام خواهد شد.</p>
      <p>رحیمی انارکی از ارائه جزئیات بیشتر درباره این طرح خودداری و شیوه اجرای آن را به پس از تایید نهایی موکول کرد.</p>
    </article>
  </body>
</html>