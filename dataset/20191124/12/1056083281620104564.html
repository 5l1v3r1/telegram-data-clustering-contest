<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301734/%D8%B7%D8%B1%D8%AD-%D8%AC%D8%A7%D9%85%D8%B9-%D9%BE%D8%AF%D8%A7%D9%81%D9%86%D8%AF-%D8%BA%DB%8C%D8%B1%D8%B9%D8%A7%D9%85%D9%84-%D8%AF%D8%B1-%D8%AA%D9%85%D8%A7%D9%85-%D8%A7%D8%B3%D8%AA%D8%A7%D9%86-%D9%87%D8%A7-%D8%AA%D8%AF%D9%88%DB%8C%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:21:19+00:00"/>
    <meta property="og:title" content="طرح جامع پدافند غیرعامل در تمام استان‌ها تدوین می‌شود"/>
    <meta property="og:description" content="ایسنا/ایلام معاون بسیج و امور استان‌های سازمان پدافند غیرعامل کشور گفت: صیانت از زیرساخت‌ها و افزایش میزان تاب‌آوری آن‌ها، پاسخ به حوادث و صیانت از مردم در مواقع اضطراری را از مهمترین برنامه‌های این سازمان است."/>
  </head>
  <body>
    <article>
      <h6 class="kicker">معاون بسیج و امور استان‌های سازمان پدافند غیرعامل کشور:</h6>
      <h1>طرح جامع پدافند غیرعامل در تمام استان‌ها تدوین می‌شود</h1>
      <address><time datetime="2019-11-24T12:21:19+00:00">24 Nov 2019, 12:21</time> by <a rel="author">مجید کیان</a></address>
      <p>ایسنا/ایلام معاون بسیج و امور استان‌های سازمان پدافند غیرعامل کشور گفت: صیانت از زیرساخت‌ها و افزایش میزان تاب‌آوری آن‌ها، پاسخ به حوادث و صیانت از مردم در مواقع اضطراری را از مهمترین برنامه‌های این سازمان است.</p>
      <p>سردار «غلامعلی حیدری» در نشست شورای پدافند غیرعامل استان ایلام اظهار کرد: فضای سایبری و شبکه‌های مجازی در کنار فرصت‌ها و مزایایی که دارد تهدید نیز به شمار می‌روند چون دشمنان از طریق این فضای تبادل اطلاعات بر بستر اینترنت و شبکه‌های مجازی، در هر فرصتی سعی در تحریک مردم و ایجاد فاصله بین آنها و حاکمیت دارند.</p>
      <p>وی با بیان اینکه اینترنت ملی در یک هفته گذشته شان داد که توان لازم را برای ارائه خدمات به مردم دارد، گفت: دشمن بعد از ناامیدی از جنگ نظامی در فضای مجازی به جنگ ما آمده و  تلاش می‌کند بین مردم و حاکمیت فاصله ایجاد کند اما در این زمینه نیز با هوشیاری و دقت بالای امنیتی و سایبری ایران شکست خورد.</p>
      <p>حیدری گفت: دشمن همیشه با ترفندهای مختلف سعی داشته است ایران را به آشوب و ناآرامی بکشاند اما همواره هوشیاری مردم، مسئولان نظام، دستگاه های امنیتی، نظامی و از همه مهمتر تبعیت از فرمایش‌های رهبری هجمه‌های دشمنان خنثی و تهدیدها به فرصت تبدیل شده است.</p>
      <p>معاون بسیج و امور استان‌های سازمان پدافند غیرعامل کشور تصریح کرد: در حوزه نظامی هرگاه دشمن، ایران را تهدید به اقدام نظامی کرده پاسخی کوبنده، محکم و غیرقابل جبران دریافت کرده و اقتدار نظامی و دفاعی ایران اسلامی  ابهت دشمنان و استکبار جهانی را در هم شکسته است.</p>
      <p>وی گفت: در بعد نظامی هم دشمن با کارشکنی در برجام و خروج یک جانبه آمریکا از این معاهده معتبر بین‌المللی و عدم پایبندی غرب به تعهدهای برجامی سعی داشت ایران را به تسلیم و تحمیل معامله باخت - برد به نفع غرب کند که مسوؤلان ایرانی در مقابل با اقدام شجاعانه کاهش تعهدهای برجامی بار دیگر اقتدار پوشالی غرب را در جهان در هم کوبیدند.</p>
      <p>حیدری ادامه داد: مردم انقلابی ایران در آخرین اقدام خود در موضوع اغتشاش‌های بنزین به درستی راه و مسیر خود را از سودجویان و اغتشاشگران جدا کردند و با ورود به صحنه از آرمان‌های نظام و رهنمون‌های مقام معظم رهبری دفاع کردند.</p>
      <p>معاون بسیج و امور استان‌های سازمان پدافند غیرعامل کشور ادامه داد: طبق دستور رهبری کارگروه های اقتصادمقاومتی و راه های توسعه تولید ملی در تمام استان ها فعال است و به جای نگاه به خارج از کشور، به کارگیری ظرفیت‌های داخلی برای رونق تولید ملی در دستور کار مسئولان ارشد کشوری و استانی قرار دارد.</p>
      <p>وی با بیان اینکه تامین برق اضطراری برای مواقع حساس در تمام نقاط کشور از مهمترین مباحث در دستور کار سازمان پدافند غیرعامل است، گفت : صیانت از زیرساخت‌ها و افزایش میزان تاب‌آوری آن‌ها، پاسخ به حوادث و صیانت از مردم در مواقع اضطراری را از مهمترین برنامه‌های این سازمان است.</p>
      <p> حیدری بر برگزاری دوره‌های آموزشی برای اقشار جامعه به منظور آشنایی با مفاهیم پدافند غیرعامل و اهمیت و مزایای آن و احصای نقاط ضعف و تبدیل این نقاط به احسن در موضوع پدافند غیرعامل در سطح گسترده تاکید کرد و گفت: ایجاد طرح جامع پدافند غیرعامل توسط استان‌ها و برگزاری شوراهای پدافند غیرعامل با حضور کارگروه‌های مختلف به منظور تدوین و ارائه راهکارها و طرح‌های عمرانی و زیرساختی چندمنظوره و شناسایی نقاط قوت و ضعف از مهمترین اهداف سازمان پدافند غیرعامل است.</p>
      <p>انتهای پیام</p>
    </article>
  </body>
</html>