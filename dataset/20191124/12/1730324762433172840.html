<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243688/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T12:00:41+00:00"/>
    <meta property="og:title" content="ล้างโทษแบน! ‘ศุภชัย’ เฮ ส.บอลเคลียร์เอเอฟซีลงบู๊ศึก ยู23 เอเชียได้"/>
    <meta property="og:description" content="ศุภชัย ใจเด็ด กองหน้าทีมชาติไทย รุ่นอายุไม่เกิน 23 ปี สามารถออกสตาร์ทในนัดประเดิมสนาม รายการชิงแชมป์เอเชีย รอบสุดท้าย ที่จะพบกับ บาห์เรน หลังจาก สมาคมกีฬาฟุตบอลแห่งประเทศไทยฯ ทำการประสานกับ สมาพันธ์ฟุตบอลเอเชีย (เอเอฟซี) จนสามารถล้างโทษแบนได้สำเร็จ"/>
  </head>
  <body>
    <article>
      <h1>ล้างโทษแบน! ‘ศุภชัย’ เฮ ส.บอลเคลียร์เอเอฟซีลงบู๊ศึก ยู23 เอเชียได้</h1>
      <address><time datetime="2019-11-24T12:00:41+00:00">24 Nov 2019, 12:00</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p><b>ศุภชัย ใจเด็ด</b> กองหน้าทีมชาติไทย รุ่นอายุไม่เกิน 23 ปี สามารถออกสตาร์ทในนัดประเดิมสนาม รายการชิงแชมป์เอเชีย รอบสุดท้าย ที่จะพบกับ บาห์เรน หลังจาก สมาคมกีฬาฟุตบอลแห่งประเทศไทยฯ ทำการประสานกับ สมาพันธ์ฟุตบอลเอเชีย (เอเอฟซี) จนสามารถล้างโทษแบนได้สำเร็จ</p>
      <figure>
        <img src="https://www.thebangkokinsight.com/wp-content/uploads/2019/11/supachai2.jpg"/>
        <figcaption>
          <i>ภาพจาก : @changsuek</i>
        </figcaption>
      </figure>
      <p>ก่อนหน้านี้ แข้งวัย 20 ปี โดนใบแดงในรอบคัดเลือก ชิงแชมป์เอเชีย รุ่นอายุไม่เกิน 23 ปี ที่พบกับ เวียดนาม ทำให้ถูกคาดโทษแบนใน 2 นัดแรกของรอบแบ่งกลุ่มกับ บาห์เรน และ ออสเตรเลีย ตามลำดับ</p>
      <p>โดยนายพาทิศ ศุภะพงษ์ รองเลขาธิการฝ่ายต่างประเทศ อธิบายถึงการยกเลิกโทษแบนว่า “สมาคมกีฬาฟุตบอลแห่งประเทศไทยฯ ได้ส่งหนังสือประสานไปยัง สมาพันธ์ฟุตบอลเอเชีย ให้ทำการพิจารณาโทษแบนใหม่ โดยให้เหตุผลว่า เกมที่ทีมชาติไทยลงแข่งขันในรอบคัดเลือก ไม่ควรถือว่าเป็นแมตช์อย่างเป็นทางการ เนื่องจากเข้ารอบสุดท้ายแล้วโดยอัตโนมัติในฐานะเจ้าภาพ ดังนั้นผลการแข่งขัน จึงไม่ส่งผลต่อการเข้ารอบ”</p>
      <p>“ทางสมาพันธ์ฟุตบอลเอเชีย ได้ทำการผ่อนผัน และพิจารณาให้แมตช์กระชับมิตร 2 นัดที่ผ่านมาของ ทีมชาติไทย U23 ที่พบกับ จีน และ เมียนมา เป็นแมตช์ล้างใบแดงให้กับ ศุภชัย อันจะทำให้เจ้าตัวสามารถลงสนามในรอบแบ่งกลุ่ม ชิงแชมป์เอเชีย รอบสุดท้าย ได้ทันที”</p>
      <p>โดยขณะนี้<b> ศุภชัย ใจเด็ด</b> กำลังเก็บตัวร่วมกับทีมชาติไทย รุ่นอายุไม่เกิน 23 ปี ที่จะทำศึกซีเกมส์ ครั้งที่ 30 ณ ประเทศฟิลิปปินส์ ซึ่งจะประเดิมสนามพบกับ อินโดนีเซีย ในวันที่ 26 พฤศจิกายน 2562 เวลา 15.00 น. (ตามเวลาประเทศไทย) รีซาล เมโมเรียล สเตเดียม เมืองมะนิลา ประเทศฟิลิปปินส์ ถ่ายทอดสดทางช่อง 7</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243688%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244070/"/>
        <a href="https://www.thebangkokinsight.com/244158/"/>
        <a href="https://www.thebangkokinsight.com/244063/"/>
        <a href="https://www.thebangkokinsight.com/243896/"/>
      </related>
    </article>
  </body>
</html>