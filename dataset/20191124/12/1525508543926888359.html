<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779749/%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D8%AC%D8%A8%D8%B1%D8%A7%D9%86-%DA%A9%D9%85%D8%A8%D9%88%D8%AF-%D8%AA%D8%AE%D8%AA-%D9%87%D8%A7%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86%DB%8C-%D8%AF%D8%B1-%D8%A7%D8%B1%D8%AF%D8%A8%DB%8C%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:08:13+00:00"/>
    <meta property="og:title" content="رئیس دانشگاه علوم پزشکی اردبیل مطرح کرد؛ برنامه ریزی ویژه برای جبران کمبود تخت‌های بیمارستانی در اردبیل"/>
    <meta property="og:description" content="اردبیل - رئیس دانشگاه علوم پزشکی اردبیل گفت: به منظور جبران کمبود تخت‌های بیمارستانی و توسعه خدمات در استان اردبیل، احداث و بهره برداری از چندین پروژه درمانی در دستور کار قرار گرفته است."/>
  </head>
  <body>
    <article>
      <h1>رئیس دانشگاه علوم پزشکی اردبیل مطرح کرد؛ برنامه ریزی ویژه برای جبران کمبود تخت‌های بیمارستانی در اردبیل</h1>
      <address>
        <time datetime="2019-11-24T12:08:13+00:00">24 Nov 2019, 12:08</time>
      </address>
      <p>به گزارش <a href="http://www.mehrnews.com/">خبرنگار مهر</a>، قدرت اخوان اکبری ظهر یکشنبه در نشست با اعضای هیئت علمی دانشگاه علوم پزشکی استان اردبیل عنوان کرد: انجام برنامه ریزی‌های ویژه برای جبران کمبود تخت‌های بیمارستانی اردبیل در دستور کار قرار گرفته تا با بهره برداری از مراکز مورد نیاز شاهد ارتقای خدمات درمانی باشیم.</p>
      <p>به گفته وی از جمله برنامه‌های مهم درنظر گرفته شده در این بخش می‌توان به بهره برداری از چهار هزار تخت درمانی تا سال ۱۴۰۴ در استان اردبیل اشاره کرد.</p>
      <p>رئیس دانشگاه علوم پزشکی استان اردبیل ادامه داد: احداث بیمارستان هزار تختخوابی با مشارکت قرارگاه خاتم نیز از جمله دیگر برنامه‌هایی بوده که می‌تواند به ارتقای زیرساخت‌ها و مراکز درمانی استان کمک کند.</p>
      <p>وی از برنامه ریزی برای احداث بیمارستان ۵۰۰ تختخوابی زنده یاد «نجف‌زاده» در اردبیل خبر داد و یادآور شد: راه اندازی بیمارستان شهدا در شهرستان پارس آباد و توسعه بیمارستان شهرستان مشگین‌شهر از دیگر برنامه‌های موجود در این بخش است.</p>
      <p>اخوان اکبری از افزایش میزان مراجعه شهروندان استان به مراکز آموزشی درمانی استان اردبیل خبر داد و افزود: طبق آخرین آمار احصا شده به صورت سالیانه بیش از دو میلیون ویزیت در این مراکز به ثبت می‌رسد.</p>
      <p>وی راه اندازی رشته‌های دستیاری و توجه به تربیت نیروهای تحصصی و مهارتی را از جمله مهمترین اولویت‌های آموزشی دانشگاه علوم پزشکی اردبیل یاد کرد و ادامه داد: ارتقای تجهیزات و امکانات آموزشی با بهره گیری از ظرفیت ویژه اساتید و گروه‌های مرتبط نیز در اولویت برنامه‌های آموزشی قرار گرفته است.</p>
    </article>
  </body>
</html>