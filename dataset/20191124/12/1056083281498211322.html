<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301753/%D8%A7%D9%86%D8%A8%D8%A7%D8%B4%D8%AA-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AF%D8%B1-%D8%B1%D8%B4%D8%AA%D9%87-%D8%AA%D8%AC%D8%B1%D8%A8%DB%8C-%D8%B2%D9%86%DA%AF-%D8%AE%D8%B7%D8%B1-%D8%A8%D8%B1%D8%A7%DB%8C-%D9%86%D8%B8%D8%A7%D9%85-%D8%A2%D9%85%D9%88%D8%B2%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:41:31+00:00"/>
    <meta property="og:title" content="انباشت دانش‌آموز در رشته تجربی زنگ خطر برای نظام آموزشی"/>
    <meta property="og:description" content="ایسنا/اردبیل معاون سیاسی و امنیتی استاندار اردبیل گفت: گرایش اغلب دانش‌آموزان به رشته تجبی و انباشت دانش‌آموز در این رشته زنگ خطر را برای آموزش و پرورش به صدا درآورده است."/>
  </head>
  <body>
    <article>
      <h6 class="kicker">معاون استاندار اردبیل تاکید کرد</h6>
      <h1>انباشت دانش‌آموز در رشته تجربی زنگ خطر برای نظام آموزشی</h1>
      <address><time datetime="2019-11-24T12:41:31+00:00">24 Nov 2019, 12:41</time> by <a rel="author">سمیه درازی</a></address>
      <p>ایسنا/اردبیل معاون سیاسی و امنیتی استاندار اردبیل گفت: گرایش اغلب دانش‌آموزان به رشته تجبی و انباشت دانش‌آموز در این رشته زنگ خطر را برای آموزش و پرورش به صدا درآورده است.</p>
      <p>بهروز ندایی در جلسه شورای آموزش و پرورش استان اردبیل اظهار کرد: با گذشت 40 سال از انقلاب اسلامی ایران 400 سال عقب‌ماندگی علمی ایران جبران شده و آمریکا که به دنبال جذب نخبه‌های کشور ماست، این موفقیت ما را برنمی‌تابد.<br/>وی با اشاره به اینکه نخبه‌پروری و رسیدن به جایگاه علمی برتر جهان اصلی‌ترین هدفگذاری آمریکاست، خاطرنشان کرد: طبق آمار ارائه شده از سوی مراکز معتبر علمی دنیا ایران جزو کشورهای برتر علمی با سیاستی مستقل است.<br/>معاون سیاسی و امنیتی استاندار اردبیل به تولید محصول استراتژیک فولاد بتنی در ایران اشاره کرد و گفت: ما جزو هفت کشور برتر منطقه در دستیابی به انواع علوم هستیم که شالوده تمام این موفقیت‌ها در آموزش و پرورش ریخته شده است.<br/>ندایی آموزش و پرورش را از ارکان اصلی پیشرفت کشور اعلام کرد و افزود: برگزاری جلسات مرتب شورای آموزش و پرورش سبب می‌شود تا زمینه بررسی دقیق و راهگشایی در حل مشکلات و معضلات فراهم آمده و تمام تلاشمان بر این است تا ایرادات و اشکالات در این حوزه رفع شود.<br/>وی در بخش دیگری از سخنان خود انباشت دانش‌آموز در رشته تجربی را زنگ خطری برای نظام آموزشی دانست و بیان کرد: باید با برنامه‌ریزی مناسب دانش‌آموزان به سمت رشته‌های فنی و کاردانش سوق دهیم تا در مقاطع حساس که کشور نیاز به رشته‌های فنی و کاربردی دارد مشکلی ایجاد نشود.<br/>به گزارش ایسنا، ندایی عدم حضور اعضای شورای آموزش و پرورش را در این جلسه بی‌توجهی به آئین‌نامه‌های شورا دانست و خاطرنشان کرد: هر مدیری که سه جلسه پشت سر هم در جلسه شورای آموزش و پرورش شرکت نکند، اسامی آنها اعلام شده و با وزیر مربوطه در این خصوص وارد مذاکره می‌شویم تا فردی دیگر را به جای آنها برای حضور در جلسات شورای آموزش و پرورش معرفی کند.<br/>انتهای پیام</p>
    </article>
  </body>
</html>