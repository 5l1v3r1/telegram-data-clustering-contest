<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641796/%D8%A2%D9%85%D8%A7%D8%B1-%D8%B4%D9%88%DA%A9%D9%87%E2%80%8C%DA%A9%D9%86%D9%86%D8%AF%D9%87-%D8%A7%D8%B2-%D9%88%D8%B6%D8%B9%DB%8C%D8%AA-%D9%86%D8%A7%DA%AF%D9%88%D8%A7%D8%B1-%D9%86%D9%88%D8%B2%D8%A7%D8%AF%D8%A7%D9%86-%D9%88-%DA%A9%D9%88%D8%AF%DA%A9%D8%A7%D9%86-%DB%8C%D9%85%D9%86%DB%8C-%D8%AF%D8%B1-%D9%BE%DB%8C-%DB%B5-%D8%B3%D8%A7%D9%84-%D8%AC%D9%86%DA%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:42:00+00:00"/>
    <meta property="og:title" content="آمار شوکه‌کننده از وضعیت ناگوار نوزادان و کودکان یمنی در پی ۵ سال جنگ"/>
    <meta property="og:description" content="وزارت بهداشت یمن اعلام کرد، در هر ده دقیقه یک کودک یمنی به دلیل سوءتغذیه می‌میرد و نبود خدمات بهداشتی منجر به مرگ شش نوزاد در هر دو ساعت می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/641796/%D8%A2%D9%85%D8%A7%D8%B1-%D8%B4%D9%88%DA%A9%D9%87%E2%80%8C%DA%A9%D9%86%D9%86%D8%AF%D9%87-%D8%A7%D8%B2-%D9%88%D8%B6%D8%B9%DB%8C%D8%AA-%D9%86%D8%A7%DA%AF%D9%88%D8%A7%D8%B1-%D9%86%D9%88%D8%B2%D8%A7%D8%AF%D8%A7%D9%86-%D9%88-%DA%A9%D9%88%D8%AF%DA%A9%D8%A7%D9%86-%DB%8C%D9%85%D9%86%DB%8C-%D8%AF%D8%B1-%D9%BE%DB%8C-%DB%B5-%D8%B3%D8%A7%D9%84-%D8%AC%D9%86%DA%AF">آمار شوکه‌کننده از وضعیت ناگوار نوزادان و کودکان یمنی در پی ۵ سال جنگ</a>
      </h1>
      <h2>وزارت بهداشت یمن اعلام کرد، در هر ده دقیقه یک کودک یمنی به دلیل سوءتغذیه می‌میرد و نبود خدمات بهداشتی منجر به مرگ شش نوزاد در هر دو ساعت می‌شود.</h2>
      <address><time datetime="2019-11-24T12:42:00+00:00">24 Nov 2019, 12:42</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> <b>وزارت بهداشت یمن</b> طی مراسمی، آماری شوکه‌کننده از وضعیت فاجعه‌بار نوزادان و کودکان یمنی به دلیل پنج سال جنگ ائتلاف سعودی ارائه داد.</p>
      <p>به گزارش <a href="https://www.bultannews.com/">بولتن نیوز</a> به نقل از فارس، بر اساس گزارش شبکه «المسیره»، وزارت بهداشت یمن اعلام کرد، پنج میلیون کودک یمنی از سوءتغذیه رنج می‌برند که بیشتر آنها زیر سن پنج سال قرار دارند؛ ۳۰ درصد از بیمارانی که برای درمان نیاز به سفر به خارج دارند، کودک هستند و دهها نفر از آنها می‌میرند.</p>
      <p>این <b>وزارت‌خانه</b> افزود،بیش از دو میلیون کودک در طول پنج سال جنگ به وبا مبتلا شده‌اند که حدود ۴۰۰ هزار نفر آنها فوت کرده‌اند. از هر هزار کودک زیر پنج سال، ۶۵ نفر به دلیل همین بیماری‌ها جان خود را از دست می‌دهند.</p>
      <p>وزارت بهداشت یمن تصریح کرد، در هر ده دقیقه یک کودک یمنی به دلیل سوءتغذیه می‌میرد و نبود خدمات بهداشتی منجر به مرگ شش نوزاد در هر دو ساعت می‌شود.</p>
      <p>دکتر «ماجده خطیب» مدیر بیمارستان زنان و کودکان «السبعین» هم اعلام کرد: به دلیل کمبود دارو و امکانات ضعیف در زمینه تجهیزات پزشکی به دلیل محاصره و حملات، ۳۲۵۴ کودک در بخش‌های مختلف بیمارستان فوت کرده‌اند.</p>
      <p>وی گفت، بیمارستان السبعین چندین بار بمباران شده و همین موضوع باعث آسیب به ساختمان و دستگاه‌های پزشکی و خسارتهای مادی زیادی شده است.</p>
      <p>الخطیب ادامه داد، بیمارستان مذکور فاقد دستگاه تنفس مصنوعی برای کودکان است و به دلیل ادامه حملات و محاصره یمن، امکان تهیه این دستگاه وجود ندارد.</p>
      <p>وی گفت، جهان در حالی روز جهانی کودکان رو جشن می‌گیرد که قبرستان‌های یمن مملو از کودکان و بیمارستان‌های آن مملو از کودکان مجروح و بیمار است.</p>
      <p>«محمد علی الحوثی» رئیس کمیته عالی انقلاب یمن و عضو شورای عالی سیاسی این کشور روز شنبه (دیروز) از نهادهای بین‌المللی به دلیل «سوء استفاده از پول‌های کشورهای کمک‌کننده» به شدت انتقاد کرد.</p>
      <p>الحوثی سازمان‌های بین‌المللی مستقر در یمن را به بازی با پول‌های کشورهای کمک‌کننده به این کشور متهم کرد و گفت که این نهادهای بین‌المللی مخالف تخصیص این پول‌ها به مردم یمن هستند</p>
      <p>«یوسف الحاضری»، سخنگوی وزارت بهداشت یمن هم به شبکه المسیره این کشور گفت:‌ «بیش از ۳۲۰ بیمار در یمن هست که به دلیل محاصره و بسته بودن فرودگاه صنعاء امکان سفر به خارج برای مداوا را ندارند»</p>
    </article>
  </body>
</html>