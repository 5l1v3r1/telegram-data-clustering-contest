<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/votantii-fantoma-sectii-de-vot-cu-zero-votanti-in-bucuresti-exemplu-intr-o-casa-din-sectorul-3-se-inghesuie-3-256-de-alegatori.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T12:50:06+00:00"/>
    <meta property="og:title" content="Votanții fantomă. Secții de vot cu zero votanți în București. Exemplu: într-o casă din sectorul 3 ”se înghesuie” 3.256 de alegători"/>
    <meta property="og:description" content="În secțiile de vot din câteva școli și grădinițe din București, unde prezența la vot e aproape de zero, observatorii au identificat sute sau chiar mii de"/>
  </head>
  <body>
    <article>
      <h1> Votanții fantomă. Secții de vot cu zero votanți în București. Exemplu: într-o casă din sectorul 3 ”se înghesuie” 3.256 de alegători </h1>
      <address><time datetime="2019-11-24T12:50:06+00:00">24 Nov 2019, 12:50</time> by <a rel="author">Andreea Pavel</a></address>
      <p>În secțiile de vot din câteva școli și grădinițe din București, unde prezența la vot e aproape de zero, observatorii au identificat sute sau chiar mii de persoane care ar trebui să locuiască în același apartament, conform datelor existente la Evidența Populației. G4Media.ro a identificat un astfel de caz, pe Strada Mihail Târnoveanu, nr. 58A, unde ”se înghesuie” 3256 de persoane într-o casă cu un etaj. Niciunul dintre aceștia nu se prezentase la urne până la ora 10:00.</p>
      <p>Care este explicația acestui fenomen? Cei mai mulți dintre ”votanții-fantomă” sunt cetățeni din Republica Moldova care au primit cetățenia română și apoi au plecat în străinătate, potrivit surselor oficiale consultate de G4Media.ro. Pentru a primi cetățenia română, ai aveau nevoie de rezidență în România și au fost ajutați de rețele specializate, care le oferă găzduire fictivă în case unde, pe hârtie, apar ca rezidenți, sute de astfel de cetățeni.</p>
      <p>Rezultatul? Pe listele permanente ale mai multor secții din capitală figurează mii de alegători care nu vor merge la urne, iar absența lor va produce o prezență extrem de mică în secțiile respective, uneori chiar spre zero.</p>
      <p>Un exemplu este cel al secției 643 din sectorul 3, acolo unde, deși pe listele permanente figurează 3256 de alegători, în turul întâi s-au prezentat la urne doar 16 dintre aceștia, iar alți 9 alegători au votat pe liste suplimentare, înregistrându-se astfel o prezență de 0,75%.</p>
      <figure>
        <img src="https://cdn.g4media.ro/wp-content/uploads/2019/11/prezenta-vot-sectii-fantoma-turul-1.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezenta-vot-sectii-fantoma-turul-1.jpg"/>
      </figure>
      <p>
        <i>Prezența la vot în ”secțiile-fantomă” în turul întâi al alegerilor prezidențiale din 10 noiembrie 2019</i>
      </p>
      <p>Unul dintre observatorii secției 643 a declarat pentru G4Media.ro că cei 3256 de alegători înscriși pe listele permanente figurează că ar locui la un singur număr de stradă: ”În secția noastră avem pe liste un singur număr de stradă, la peste 3000 de locuitori, dacă vă imaginați ce înseamnă asta. Practic, cei 3000 și ceva de oameni ar trebui să locuiască toți pe Strada Mihail Târnoveanu, nr. 58A”.</p>
      <p>În mod normal, cele 3256 de persoane ar avea nevoie de 21 de blocuri de câte 10 etaje, cu 5 apartamente pe etaj, pentru a putea locui în medie 3 adulți/apartament. Pe hârtie, cele 3256 de persoane ”locuiesc” într-o casă cu un singur etaj. Până la ora 10:00, niciunul dintre cei peste 3000 de înscriși pe listele secției 643 nu se prezentase la vot.</p>
      <figure>
        <img src="https://cdn.g4media.ro/wp-content/uploads/2019/11/strada-mihail-tarnoveanu-nr-58-A-bucuresti-votanti-fantoma.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/strada-mihail-tarnoveanu-nr-58-A-bucuresti-votanti-fantoma.jpg"/>
      </figure>
      <p>
        <i>Strada Mihail Târnoveanu, nr. 58A, singura adresă care figurează pe listele unei întregi secții din București:</i>
        <i> 3256 de persoane ar trebui să locuiască în casa din imagine. </i>
      </p>
      <p>Și la secția 653, din sectorul 3 al Capitalei, figurează 2576 alegători înscriși pe listele permanente, însă dintre aceștia, în turul întâi, au votat doar 4 și alți 8 pe listele suplimentare, înregistrându-se o prezență de 0,46%.</p>
      <figure>
        <img src="https://cdn.g4media.ro/wp-content/uploads/2019/11/prezenta-vot-sectii-fantoma-turul-2.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezenta-vot-sectii-fantoma-turul-2.jpg"/>
      </figure>
      <p>
        <i>La ora 09:00, în mai multe secții din sectorul 3, niciun alegător nu se prezentase la urne, </i>
        <i>deși pe listele permanente figurează mii de persoane cu drept de vot.</i>
      </p>
    </article>
  </body>
</html>