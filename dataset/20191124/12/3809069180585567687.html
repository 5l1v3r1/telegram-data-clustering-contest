<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418117/ampel-fereira-sto-myalo-mas-einai-mono-i-ael-kai-ohi-o-olympiakos-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T12:48:00+00:00"/>
    <meta property="og:title" content="Αμπέλ Φερέιρα: «Στο μυαλό μας είναι μόνο η ΑΕΛ και όχι ο Ολυμπιακός» (vid)"/>
    <meta property="og:description" content="Ο Πορτογάλος τεχνικός μίλησε στο PAOK TV για τον αποψινό αγώνα με τους «βυσσινί» όπου ο Δικέφαλος με νίκη θα πιάσει τον Ολυμπιακό στην κορυφή της βαθμολογίας."/>
  </head>
  <body>
    <article>
      <h1>Αμπέλ Φερέιρα: «Στο μυαλό μας είναι μόνο η ΑΕΛ και όχι ο Ολυμπιακός» (vid)</h1>
      <h2>Ο Πορτογάλος τεχνικός μίλησε στο PAOK TV για τον αποψινό αγώνα με τους «βυσσινί» όπου ο Δικέφαλος με νίκη θα πιάσει τον Ολυμπιακό στην κορυφή της βαθμολογίας.</h2>
      <address><time datetime="2019-11-24T12:48:00+00:00">24 Nov 2019, 12:48</time> by <a rel="author" href="http://www.gazzetta.gr/reporter/stavros-sountoulidis" target="_blank">Σταύρος Σουντουλίδης</a></address>
      <p>Στο μυαλό των παικτών του ΠΑΟΚ πρέπει να είναι αποκλειστικά και μόνο ο σημερινός αγώνας με την ΑΕΛ, όπως υποστήριξε στις δηλώσεις του ο Αμπέλ Φερέιρα.</p>
      <p>Ο Ολυμπιακός ακολουθεί της αποψινής αναμέτρησης στο γήπεδο της Τούμπας και ΔΕΝ επιτρέπεται να είναι στο μυαλό ούτε των ποδοσφαιριστών, ούτε του προπονητή, ούτε του κόσμου που θα βρεθεί σε λίγες ώρες στις κερκίδες…</p>
      <p>
        <b>Πιο αναλυτικά όσα είπε ο Αμπέλ Φερέιρα:</b>
      </p>
      <p>«Ο στόχος μας παραμένει ο ίδιος, να βελτιωνόμαστε συνεχώς στις ομαδικές διεργασίες στις 4 φάσεις του παιχνιδιού. Να έχουμε προσήλωση και σταθερότητα στην δουλειά μας γιατί ξέρουμε τις ευθύνες που έχουμε καθώς και τους στόχους μας. Για αυτό πρέπει να προπονούμαστε πάντα σκληρά, σοβαρά και με ποιότητα. Αυτό έχουν κάνει ως τώρα οι παίχτες και αυτό θα συνεχίσουμε να κάνουμε και θα εκμεταλλευτούμε όλα τα παιχνίδια για να βελτιώσουμε την ομάδα».</p>
      <p><b>Για τους Βαρέλα – Μαουρίσιο – Βιεϊρίνια, ανέφερε ότι:</b> «Για την ομάδα μας όλοι οι παίκτες είναι σημαντικοί και είναι λογικό να τους θέλουμε όλους στην διάθεση μας. Οπότε οι παίχτες αυτοί μας δίνουν πιο πολλές λύσεις, κάνουν την ομάδα πιο ανταγωνιστική εσωτερικά, είναι παίχτες ποιότητας και αυτό θέλουμε. Ένα σύνολο δυνατό και ενωμένο όπου όλοι παλεύουν για μια θέση βασικού και που όλοι ξέρουν ότι πρέπει να δουλέψουν σκληρά προς όφελος της ομάδας. Αυτό έχει γίνει ως τώρα, οπότε οι παίχτες αυτοί προσθέτουν στο υπάρχον υλικό και φωνάζουν στον προπονητή ότι είναι εδώ όποτε τους χρειαστεί για να παίξουν».</p>
      <p><b>Για το ματς με την ΑΕΛ και αυτό που ακολουθεί με Ολυμπιακό:</b> «Πράγματι, είναι πολύ σημαντικό να κερδίζουμε τους αγώνες μας, αλλά στο μυαλό μου και σε αυτό των παιχτών, ο στόχος μας είναι πάντα το επόμενο ματς καθώς και η καθημερινή μας δουλειά. Από την αρχή της σεζόν θέλουμε να επικεντρώνουμε την ενέργεια και την προσήλωση μας πάντα στον επόμενο αντίπαλο, όπως τώρα με την Λάρισα και πριν με τον ΟΦΗ και έτσι προετοιμαζόμαστε. Εβδομάδα την εβδομάδα, παιχνίδι το παιχνίδι, όλοι να παλεύουν για τον κοινό στόχο, που είναι να μπούμε δυνατά στο ματς και τα παιχνίδια που έρχονται είναι δύσκολα για εμάς και για τους αντιπάλους μας, αλλά για μας το πιο σημαντικό είναι η καθημερινή μας δουλειά και ο επόμενος αντίπαλος, τώρα η Λάρισα. Πρέπει να μπούμε δυνατά και επιθετικά και από το πρώτο μέχρι το τελευταίο λεπτό να κυνηγήσουμε την νίκη».</p>
      <p><b>Για το τι περιμένει από την ΑΕΛ:</b> «Πάνω από όλα να πούμε ότι είναι μια ομάδα που είναι σε πολύ καλύτερη μοίρα σε σχέση με την περασμένη σεζόν. Μια ομάδα που βρίσκεται στην 6η θέση, μια ομάδα με καλή αγωνιστική ταυτότητα και καλό προπονητή και παίχτες, άρα σίγουρα θα θέλει να μας δημιουργήσει δυσκολίες. Είμαστε έτοιμοι για αυτήν, την έχουμε μελετήσει καλά, αλλά όπως είπα και πριν, παίζουμε στην έδρα μας, δίπλα στους φιλάθλους μας, και έχουμε ένα ξεκάθαρο στόχο, να μπούμε από το πρώτο λεπτό για να κάνουμε το παιχνίδι μας, να παίξουμε καλά και να κερδίσουμε».</p>
      <p><b>Για τα σημεία – κλειδιά της αναμέτρησης, είπε:</b> «Θα αντιμετωπίσουμε μια ομάδα που παίζει με αμυντική 5άδα, σε ένα 5-3-2 και πρέπει να διατηρήσουμε την ταυτότητά μας, να ψάξουμε τους χώρους που θα μας αφήσει ο αντίπαλος, να είμαστε γρήγοροι στην κυκλοφορία μας αλλά το σημαντικότερο όπως προείπα θα είναι η ικανότητα να μπούμε στο ματς με μεγάλη ένταση και επιθετικότητα για την νίκη. Αυτό έχουμε κάνει ως τώρα, αυτό θα συνεχίσουμε να κάνουμε για να βελτιώσουμε το παιχνίδι μας. Και θέλουμε να βρίσκουμε απέναντι μας καλές ομάδες για να μας τεστάρουν. Η Λάρισα σίγουρα θα μας βάλει δύσκολα, και αυτό θα είναι μια ακόμα πρόκληση, μια ακόμα ευκαιρία για να βελτιωθούμε και για να γίνει αυτό θα πρέπει να παίξουμε με καλές ομάδες όπως την Κυριακή (σ.σ. σήμερα) στο γήπεδο μας με την Λάρισα».</p>
      <figure>
        <iframe src="https://www.youtube.com/embed/hcxgZ_LRwjg" width="640" height="360" data-service="Youtube" scrolling="no"/>
      </figure>
    </article>
  </body>
</html>