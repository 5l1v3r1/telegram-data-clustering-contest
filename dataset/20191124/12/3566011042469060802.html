<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549661.html/%D9%87%D8%B1-%D8%A2%D9%86%DA%86%D9%87-%D8%A8%D8%A7%DB%8C%D8%AF-%D8%AF%D8%B1%D8%A8%D8%A7%D8%B1%D9%87-%D8%B1%D9%85%D8%B2-%D8%AF%D9%88%D9%85-%D9%BE%D9%88%DB%8C%D8%A7-%D8%A8%D8%AF%D8%A7%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T12:19:00+00:00"/>
    <meta property="og:title" content="هر آنچه باید درباره رمز دوم پویا بدانید"/>
    <meta property="og:description" content="رمز دوم پویا از ابتدای دی‌ماه اجباری می‌شود و همه بانک‌ها موظفند که این طرح را اجرا کنند، اما برای برخی مردم در این باره هنوز ابهاماتی وجود دارد."/>
  </head>
  <body>
    <article>
      <h1>هر آنچه باید درباره رمز دوم پویا بدانید</h1>
      <address>
        <time datetime="2019-11-24T12:19:00+00:00">24 Nov 2019, 12:19</time>
      </address>
      <p>رمز دوم پویا از ابتدای دی‌ماه اجباری می‌شود و همه بانک‌ها موظفند که این طرح را اجرا کنند، اما برای برخی مردم در این باره هنوز ابهاماتی وجود دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  آنطور که بانک مرکزی اعلام کرده استفاده از رمز دوم پویا در تراکنش‌های بدون حضور کارت بانکی از ابتدای دی‌ماه اجباری می‌شود و در واقع رمز دوم‌های قدیمی برای این عملیات کاربرد ندارند، اما برخی بانک‌ها این موضوع را زودتر آغاز کرده‌اند.</p>
      <p>تمامی عملیات بانکی که تاکنون از طریق رمز دوم یا همان رمز اینترنتی انجام می‌شد، از ابتدای دی‌ماه دیگر با رمز قبلی قابل انجام نیست و مشتریان بانک‌ها برای استفاده از این خدمات باید از رمز دوم پویا یا یک‌بار مصرف استفاده کنند.   رمز دوم پویا یا یک‌بار مصرف رمزهایی هستند که در جریان پرداخت‌های اینترنتی و سایر پرداخت‌های بدون حضور کارت، به عنوان رمز مشتری وارد می‌شوند و قرار است که با جایگزینی آن‌ها به جای رمز دوم‌های ثابت، مدت زمان اعتبار هر رمز 60 ثانیه باشد و پس از آن فاقد اعتبار است و باید رمز جدیدی دریافت شود.   در حال حاضر دو روش برای دریافت رمز دوم پویا وجود دارد که این دو روش شامل استفاده از اپلیکیشن‌های بانکی و پیامک می‌شود که انتخاب آن به عهده مشتری است، اما دریافت این رمز از هر دو روش نیازمند یک‌بار تایید اطلاعات هویتی است.   مشتریان بانکی برای فعال‌سازی رمز دوم پویا می‌توانند از سه طریق مراحل احراز هویت و تایید شماره تلفن همراه خود را انجام دهند که مورد اول مراجعه حضوری به شعبه، دوم خودپردازهای بانکی و سوم از طریق اینترنت بانک بانک‌هایی است که احراز هویت دو مرحله‌ای داشته باشند.   البته در خودپردازها و اینترنت‌بانک، مشریان تنها می‌توانند شماره همراه خود را تایید کنند و برای تغییر شماره تلفن همراه نیاز است که به شعب بانکی مراجعه کنند.   بر اساس تاکید بانک مرکزی بانک‌ها اجازه دریافت هیچ‌گونه هزینه‌ای از مردم برای فعال‌سازی یا ارسال پیامک به آن‌ها ندارند و این طرح برای مشتریان بانک هیچ هزینه‌ای نخواهد داشت، از سوی دیگر بانک‌ها باید هزینه ارسال پیامک به اپراتورها را پرداخت کنند و پیامک ارسال‌شده هزینه‌ای برای مشتریان نخواهد داشت که بانک مرکزی در حال رایزنی با اپراتورها برای کاهش قیمت ارسال پیامک است.   ایران اولین کشوری نیست که طرح رمز دوم پویا را ایجاد می‌کند، البته برخی کشورها این طرح را روی کد cvv 2 و برخی دیگر آن را شبیه به ایران بر بستر رمز اینترنتی اعمال می‌کنند، بانک مرکزی نیز برای اینکه بانک‌ها در ابزارهای خود کوچک‌ترین تغییر را داشته باشند و با توجه به اینکه مردم با سیستم رمز اینترنتی آشنایی بیشتری داشتند، این طرح را به جای cvv 2 روی همان رمز دوم اجرا کرده است.   البته گفته می‌شود که در برخی بانک‌ها ارائه این خدمات به مشتریان کمی با مشکل همراه است و کارمندان ترجیح می‌دهند مشتریان را به سمت استفاده از اپلیکیشن‌ها سوق دهند یا اینکه تا زمان اجرای طرح، آن‌ها را از راه‌اندازی رمز دوم پویا دور نگه دارند که بانک مرکزی در این باره قرار است امروز نامه‌ای را با تاکید بر نظارت بر اجرای صحیح این طرح ارسال کند.   بانک مرکزی آخرین فرصت برای اجرای اجباری طرح رمز دوم یک‌بار مصرف را از ابتدای دی‌ماه اعلام کرده، اما هر کدام از بانک‌ها که این طرح را به صورت اجباری زودتر از قبل اجرا کنند، بانک مرکزی با آن‌ها مخالفت نخواهد کرد.   در همین راستا برخی از بانک‌ها پیش از موعد اعلام شده، اجرای اجباری این طرح را اعلام کرده و با اطلاع‌رسانی پیامکی از مشتریان خود خواسته‌اند که برای فعال‌سازی رمز دوم پویا اقدام کنند.   طرح رمز دوم پویا فعلا برای کارت‌های برداشت و اعتباری انجام می‌شود و سایر کارت‌ها از جمله بن‌کارت‌ها و کارت‌های هدیه با روال سابق کارشان ادامه خواهد یافت.   بر اساس آمار پلیس فتا، در حال حاضر حدود 800 پرونده در روز در این پلیس ثبت می‌شود که بخش قابل توجهی از آن مربوط به پرونده‌های فیشینگ است.   بانک مرکزی نیز رقم تراکنش‌های بین‌بانکی و و درون بانکی بدون حضور کارت را در طول روز حدود 30 میلیون اعلام کرده است.   منبع: ایسنا انتهای پیام/</p>
    </article>
  </body>
</html>