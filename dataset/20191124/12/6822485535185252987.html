<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T12:24:00+00:00"/>
    <meta property="og:title" content="جزئیات خسارات وارده به جایگاه‌های سوخت در اغتشاشات"/>
    <meta property="og:description" content="صالحی رئیس انجمن جایگاه­داران سوخت کشور در گفتوگو با خبرنگار اقتصادی خبرگزاری فارس درباره میزان خسارات وارده به جایگاه­های بنزین در کشور در جریان نارآرامی­های هفته گذشته که به بهانه افزایش قیمت بنزین صورت گرفت، گفت: در سال 1397 کشور با تورم افسارگسیخته روبرو شد و این روند در سال جاری نیز ادامه پیدا کرد. در همین اثنا شوک افزایش قیمت بنزین به ملت وارد شد. در نتیجه این تصمیم در نرخ اول (سهمیه ای) بنزین، قیمت 50 درصد و در نرخ دوم سه برابر افزایش بها داشتیم؛ در حالی که سبد درآمدی مردم هیچ تغییر نکرده بود و طبق آمار بانک مرکزی و سازمان آمار حدود 49 تا 50 درصد تورم در کشور وجود داشت."/>
  </head>
  <body>
    <article>
      <h1>جزئیات خسارات وارده به جایگاه‌های سوخت در اغتشاشات</h1>
      <address>
        <time datetime="2019-11-24T12:24:00+00:00">24 Nov 2019, 12:24</time>
      </address>
      <p>رئیس انجمن جایگاه­داران سوخت کشور با اشاره به خسارات وارده به جایگاه های سوخت در جریان اغتشاشات هفته گذشته گفت: متاسفانه بیش از ۱۰۰ واحد مجاری عرضه سوخت در کل کشور صدمه دید. برخی از این صدمات به حدی بود که جایگاه را از مدار خارج کرد.</p>
      <p>صالحی رئیس انجمن جایگاه­داران سوخت کشور در گفتوگو با خبرنگار اقتصادی خبرگزاری فارس درباره میزان خسارات وارده به جایگاه­های بنزین در کشور در جریان نارآرامی­های هفته گذشته که به بهانه افزایش قیمت بنزین صورت گرفت، گفت: در سال 1397 کشور با تورم افسارگسیخته روبرو شد و این روند در سال جاری نیز ادامه پیدا کرد. در همین اثنا شوک افزایش قیمت بنزین به ملت وارد شد. در نتیجه این تصمیم در نرخ اول (سهمیه ای) بنزین، قیمت 50 درصد و در نرخ دوم سه برابر افزایش بها داشتیم؛ در حالی که سبد درآمدی مردم هیچ تغییر نکرده بود و طبق آمار بانک مرکزی و سازمان آمار حدود 49 تا 50 درصد تورم در کشور وجود داشت.</p>
      <p>وی افزود: بنابراین افزایش قیمت بنزین شوک بزرگی به مردم وارد کرد در حالی که سه روز قبل از این مساله، وزیر نفت در پاسخ به خبرنگاری اعلام کرد بحث افزایش قیمت شایعه است و مجلس هم اجازه این کار را به دولت نداده است. سخنگوی دولت هم روز 23 آبان گفت قرار است هفته آینده جلسه‌­ای برگزار و تصمیم نهایی گرفته شود. در این فضا انرژی به عنوان اعتراض همگانی در جامعه آزاد شد و شوربختانه چون مسئولین باز هم آمادگی این وضعیت را نداشتند هجمه­‌هایی صورت گرفت.</p>
      <p>رئیس انجمن جایگاه­داران سوخت کشور تصریح کرد: در میانه این اعتراضات به مکان­هایی که هیچگونه تقصیر و کوتاهی نداشتند، صدمات جدی وارد شد از جمله به جایگاه­های بنزین. این در حالی است که جایگاه‌داران در تمام شرایط بحرانی کشور از جمله سیل، زلزله و حتی جنگ در صف اول خدمت‌­رسانی هستند. متاسفانه بیش از 100 واحد مجاری عرضه سوخت در کل کشور صدمه دید. برخی از این صدمات به حدی بود که جایگاه را از مدار خارج کرد. برای مثال در استان اصفهان بیش از 22 جایگاه، در استان فارس بیش از 22 جایگاه، در تهران بیش از 21 جایگاه، در استان کردستان بیش از 6 جایگاه، در مریوان 5 جایگاه، در استان لرستان بیش از 6 جایگاه و در استان خوزستان 12 جایگاه دچار آسیب جدی شدند و بسیاری از آنها کاملا از بین رفتند.</p>
      <p>صالحی تاکید کرد: صدمات به حدی است که فکر نمی­کنم تا چند ماه آینده این جایگاه­ها بتوانند به مدار برگردند. واقعیت این است که انتقاد هم باید دارای دانش علمی و اخلاقیاتی باشد. یعنی هم وجدان علمی می­خواهد و هم وجدان اخلاقی. این انتقاد به مسئولین از وزارت نفت بخصوص شرکت ملی پخش فرآورده­های نفتی تا نیروهای امنیتی و حفاظتی، وارد است که نتوانستند در روزهای اول اعتراضات نیروی کافی در جایگاه­ها مستقر کنند تا مانع این اتفاقات شوند. حتی به جایگاه­داران صدمات روانی هم وارد شد.</p>
      <p>وی ادامه داد: یکی از جایگاه­هایی که در کرمانشاه آسیب دید برای ما بود که البته ما بعد از دو سه روز آن را مجدد راه­اندازی کردیم و الان با نزدیک به 100 درصد توان به مدار برگشتیم. اما دوربین‌­های مداربسته نشان می­دهد حمایت و حفاظت کافی از جایگاه­ها نشد.</p>
      <p>صالحی در مورد مبلغ خسارات وارده گفت: در حال حاضر ما در حال جمع‌­آوری گزارش هستیم. برای همین منظور از کانون کارشناسان در استان­های مختلف کمک گرفتیم تا در سه بخش ابنیه و ساختمان، لوازم و تجهیزات اداری و تاسیسات جایگاه‌ها ارزیابی صورت بگیرد. چون باید سه کارشناس در این موارد نظر دهند، بیان میزان خسارات کمی زمان­بر خواهد بود. اما در تلاش هستیم تا بتوانیم رقم واقعی و نزدیک به واقعیت میزان خسارات را پیدا کنیم.</p>
    </article>
  </body>
</html>