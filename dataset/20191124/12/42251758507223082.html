<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Americki-fudbal/NFL/a315502-Umesto-proslave-tacdauna-lopta-na-poklon-slepoj-majci.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T12:12:00+00:00"/>
    <meta property="og:title" content="Umesto proslave tačdauna - lopta na poklon slepoj majci"/>
    <meta property="og:description" content="Dok drugi igrači u NFL ostvarenje tačdauna obeležavaju različitim proslavama, vajd risiver Hjuston Teksansa Diandre Hopkins to čini poklanjajući loptu svojoj slepoj majci na tribinama."/>
  </head>
  <body>
    <article>
      <h1>Umesto proslave tačdauna - lopta na poklon slepoj majci</h1>
      <h2>Dok drugi igrači u NFL ostvarenje tačdauna obeležavaju različitim proslavama, vajd risiver Hjuston Teksansa Diandre Hopkins to čini poklanjajući loptu svojoj slepoj majci na tribinama.</h2>
      <address><time datetime="2019-11-24T12:12:00+00:00">24 Nov 2019, 12:12</time> by <a rel="author">Bojan Marinković</a></address>
      <figure>
        <img src="https://sportklub.rs/Picture/88576/jpeg/hopkins.jpg"/>
        <figcaption>
          <cite>Tim Warner/Getty Images</cite>
        </figcaption>
      </figure>
      <p>Tu tradiciju Hopkins je nastavio i u prethodnoj utakmici protiv Indijanapolis Koltsa.</p>
      <p>Posle ostvarenog tač-dauna, otrčao je do tribina i loptu dao svojoj majci Sabrini Grinli, koja je izgubila vid pre 17 godina, ali uprkos tome podržava sina na utakmicama i proslavlja njegove uspehe.</p>
      <figure>
        <iframe data-src="https://twitter.com/espn/status/1197717919251206145?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Grinli je ostala bez vida 2002. godine, kad joj je jedna devojka prosula kiselinu po licu verujući da je dečko vara sa njom.</p>
      <p>Taj napad je lako mogao da se završi i na najgori mogući način, pošto su joj doktori spasli život tek posle nekoliko nedelja provedenih u indukovanoj komi.</p>
      <p>"<i>Prvo što sam pomislila dok sam ležala bilo je 'Zašto bi me neko polio vrelom vodom?'. Međutim, nekoliko trenutaka kasnije shvatila sam da to nije bila voda, pošto je koža počelo da mi pada sa lica, sa vrata takođe, grudi, leđa...</i>", izjavila je svojevremeno <b>Grinli</b>.</p>
      <p>Odlazak na utakmice svog sina u početku nije bilo lak.</p>
      <p>"<i>Znala sam da me želi tamo, stalno je to govorio, ali mi je bilo teško da idem na utakmice zbog toga kako sam izgledala. Ipak, vremenom sam uspela da se izborim sa slepilom, ožiljcima i ismevanjem okoline. Sve to mi je dalo dodatnu snagu</i>", dodala je ona.</p>
      <p>Hopkins ima 27 godina i od 2013. igra za Teksanse. U međuvremenu je tri puta učestvovao u Pro Boulu, a u dva navrata izabran je u All-pro tim.</p>
    </article>
  </body>
</html>