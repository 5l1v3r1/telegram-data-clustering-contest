<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815908"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T12:11:00+00:00"/>
    <meta property="og:title" content="Мартин Стоев: Надявам се младите ни надежди да ни класират за Олимпийските игри в Париж 2024"/>
    <meta property="og:description" content="Преди дни официално бе потвърдено от европейската конфедерация ЦЕВ, че България е домакин на зоналния турнир от европейските квалификации, а юноши ..."/>
  </head>
  <body>
    <article>
      <h1>Мартин Стоев: Надявам се младите ни надежди да ни класират за Олимпийските игри в Париж 2024</h1>
      <address><time datetime="2019-11-24T12:11:00+00:00">24 Nov 2019, 12:11</time> by <a rel="author">SPORTAL.BG</a></address>
      <p>
        <i>Преди дни официално бе потвърдено от европейската конфедерация ЦЕВ, че България е домакин на зоналния турнир от европейските квалификации, а юноши под 18 години който ще се проведе от 10 до 12 януари в столичната зала „Христо Ботев“. С това младите ни национали имат голям шанс да се класират директно на Евроволей 2020 за юноши под 18 години и след сребърните отличия през тази години отново да се борят за медали. Добрата новина дойде на фона на случващото се в родния волейбол, в които Инициативен комитет поиска смяна на ръководството на БФВолейбол и всички последвали събития. Селекционерът на младите национали <b>Мартин Стоев</b> изрази голямото си задоволство, че София ще е домакин на предстоящата евроквалификация, което ще даде предимство на нашите момчета по пътя към класиране на европейското първенство 2020. Мартин Стоев даде специално интервю за <b>BGvolleyball.com</b>, в което говори за предстоящия турнир, подготовката на националите, както и за обстановката в българския волейбол в момента.</i>
      </p>
      <p>
        <b>Започвате пътя си към класиране на Европейското първенство 2020 за юноши </b>
        <b>U18 </b>
        <b>отново от зала „Христо Ботев“, където през настоящата година станахте балкански шампион и спечелихте сребърните медали на Евроволей 2019 за юноши </b>
        <b>U17</b>
        <b>. Вашият коментар?</b>
      </p>
      <p>Както аз, така и момчетата – всички сме доволни, че сме домакини на този изключително важен турнир за класиране на Европейското първенство 2020. Както е казано „у дома и стените помагат“. Ние вече го изпитахме по време на Балканиадата и Евроволей 2019, когато страхотната ни публика изпълни трибуните на залата и ни оказа невероятна подкрепа. Момчетата се почувстваха окрилени и дадоха всичко от себе си в трудните двубои. Да играеш с националната фланелка пред родни фенове е и чест, и задължение. Момчетата го показаха, като оставиха сърцата си на терена и стигнахме до златен и сребърен медал. Благодарни сме на феновете и се надявам през януари това пак да се получи. Искам да изкажа благодарност на федерацията, че отново ни осигури това домакинство. Надявам се да спечелим турнира и да се класираме от първия път на европейското първенство 2020.</p>
      <p>
        <b> </b>
      </p>
      <p>
        <b>Съперници на европейската квалификация са Сърбия, Турция и Румъния. Познати отбори, две години подред играете с тях, побеждавате ги и ставате балкански шампион. Може ли с нещо да ви изненадат като развитие за последните шест месеца?</b>
      </p>
      <p>Да, може. При юношите в тази възраст всичко е възможно. Все още растат, променят се. Това ще е един хубав тест за всички отбори, да видим кой как се е развил през изминалото време.  Иначе съперниците ги познаваме добре, имаме по няколко мача срещу тях. Но винаги може да има известни промени  - някой да се е отказал, да са се появили нови таланти. Най-важното е ние да гледаме нашите момчета, да работим с тях и да направим всичко възможно да напредват във всякакъв аспект на играта.</p>
      <figure>
        <img src="https://img2.sportal.bg/uploads/galery/2019_07/bul_pol/images/170207_KBON6039.jpg"/>
      </figure>
      <p>
        <b>
          <a href="https://www.sportal.bg/galery.php?category=&amp;galery=19550&amp;image_id=638067#0">@@@</a>
        </b>
      </p>
      <p>
        <b>Кой определяте като главен съперник на България в тази квалификация?</b>
      </p>
      <p>Ако съдим по европейското първенство, отборът на Турция ще ни бъде главният съперник за първото място. Но не трябва да се подценяват и другите два отбора. Сърбия има хубав и ръстов състав. При тях е въпрос на време кога ще заиграят по-силно.<b> </b></p>
      <p>
        <b>Къде и кога ще се проведе подготовката?</b>
      </p>
      <p>Подготовката започва един ден след Коледа. Мачовете в българските първенства приключват на 22 декември. Хубаво е състезателите да имат 2-3 дни почивка. Да минат коледните празници и живот и здраве на 27 декември започваме. Лагерът е в София. С федерацията по волейбол вече всичко е обсъдено и договорено за провеждането на подготовката.</p>
      <p>
        <b>Контроли предвиждат ли се?</b>
      </p>
      <p>Контроли трудно, защото освен тези четири отбора другите балкански страни няма да играят квалификации. Но ще търсим варианти да поканим някой отбор в зала „Христо Ботев“. Ще направим опити да поканим страни, които участват в другите зонални квалификации от Европа.</p>
      <p>
        <b>Появиха се твърдения, че федерацията е във фалит. Вие имате ли някакви опасения, че това може да се отрази на подготовката ви?</b>
      </p>
      <p>Не нямам притеснения. Специално нашият отбор – юноши под 17 години през изминалата година беше обезпечен изцяло. Имахме на разположение 40 дни за подготовка. Нищо не ни липсваше по отношение на възстановяване, медикаменти, храна и др. Дори от БФВолейбол купиха два чисто нови буса, които се използваха и от нашия отбор, за да може да се придвижваме по-бързо из София, защото знаете един голям автобус колко по-трудно се придвижва и улиците и то по време на трафик. Също така за тази предстояща квалификация не е ставало на въпрос дали има проблем за каквото и да било. Не съм запознат с финансовото състояние на федерацията, но мога да кажа за нашия отбор, че до този момент всичко е на ниво. Нищо не ни липсва и всички задължения към треньорски щаб и всички, които участват в процеса по подготовката са изплатени.</p>
      <p>
        <b>Инициативният комитет заявява, че волейболът е в жесток спад в момента. Вашият коментар?</b>
      </p>
      <p>Аз не знам какво имат точно имат предвид от Инициативния комитет, но според мен се визира мъжкия национален отбор. Защото специално тези млади момчета – националите до 17 години и до 19 години, последните две-три години се представят отлично. Не случайно благодарение на техните резултати - Пламен Христов и състезателите до 19 години са 6-ти на европейското, 6-ти на младежкия олимпийски фестивал и 7-ми на световно, както и нашият голям успех  - вицешампионска титла на европейското първенство и два пъти балкански шампиони, успяхме да се изкачим на първо място в европейската ранглиста. <b>При подрастващите мога да кажа, че сме на едни отлични позиции в Европа</b>.</p>
      <p>Историята посочва, че най-големият спад на волейбола ни е през периода 1998 - 2003 година. В тези години година имаше много лош период за българския волейбол, в който тогава не играехме в Лигата на нациите. След това се получи най-лошото класиране на европейско първенство – тоест не се класирахме – това бе 2005 година.</p>
      <figure>
        <img src="https://img2.sportal.bg/uploads/galery/2019_07/1234final/images/IOCH8042.jpg"/>
      </figure>
      <p>
        <a href="https://www.sportal.bg/galery.php?category=&amp;galery=19556&amp;image_id=638367#1">@@@</a>
      </p>
      <p>След това започна прогресът на този отбор с много бърза инерция и бърз възход. От 14 позиция в световната ранглиста през 2008 година, <b>след олимпийските игри в Пекин стигнахме до 4 място.</b> Искам да припомня, че в основата на този отбор бе Левски Сиконко. В един момент от 20 играчи в разширения състав на националния отбор 14 бяха от Левски.</p>
      <p>И апетитът идва с яденето… Държавата успя да построи зали,  в които вече можехме да приемаме големи международни форуми и Българската федерация по волейбол се възползва от това нещо и ние бяхме свидетели на уникални домакинства според мен.</p>
      <figure>
        <img src="https://img2.sportal.bg/uploads/galery/2019_07/bul_tur_3_2/images/172418_IMG_0762.jpg"/>
      </figure>
      <p>
        <a href="https://www.sportal.bg/galery.php?category=&amp;galery=19532&amp;image_id=637235#24">@@@</a>
      </p>
      <p>Имахме три олимпийски квалификации в България – две през 2012 година и една през 2019 година. Бяхме домакини на Европейско първенство през 2015 година. Приехме съдомакинство на Световно първенство за мъже през 2018 година. Приехме финали на Лигата на нациите в София през 2012 година.</p>
      <p>Така че за един период от 10 години ние успяхме да организираме най-големите международни форуми в България. Но за жалост не можахме да се възползваме от тях. Не можахме не защото сме нямали пари, или организацията е била слаба, а защото  не успяхме на спортно-техническо ниво. Тоест отборът не игра добре и затова не се представихме добре. Тук не става въпрос за финанси, условия – всичко беше прекрасно, както и тази невероятна публика, която имахме и която заслужаваше повече. Просто тимът ни не успя да се реализира.</p>
      <p>
        <b>Появиха се твърдения, че домакинствата не носят нищо.</b>
      </p>
      <p>Може би именно това се визира с тези твърдения. Ако бяхме спечелили един два медала, тогава щеше да е обратното – щеше да се казва, че домакинствата са много полезни и дават голямо развитие. При подрастващите виждате, че е обратното. Двете ни домакинства при юношите ни донесоха един златен и един сребърен медал. Така че не смятам, че има проблем с домакинствата, както и че има спад във волейбола като цяло – със сигурност това се отнася за мъжкия национален отбор.</p>
      <figure>
        <img src="https://img2.sportal.bg/uploads/galery/2019_07/bul_tur_3_2/images/184946_IMG_1506.jpg"/>
      </figure>
      <p>
        <b>
          <a href="https://www.sportal.bg/galery.php?category=&amp;galery=19532&amp;image_id=637256#1">@@@</a>
        </b>
      </p>
      <p>
        <b>Сред критиките е, че не се работи добре с подрастващите.</b>
      </p>
      <p>Ако не се работи добре с подрастващите – това е на клубно ниво, не е на ниво национални отбори. Всеки клуб си работи индивидуално и самостоятелно. Мисля, че за да имаме в момента две перспективни поколения от момчета родени от 2001 до 2004 година. Според мен, явно все пак се работи добре, защото тези момчета се представят на добро спортно-техническо ниво и имат успехи.</p>
      <p>
        <b>Имате ли ли притеснения че при евентуална смяна на ръководството може да не сте повече национален селекционер?</b>
      </p>
      <p>Не. Аз притеснения нямам. Ако има някой друг треньор, който смята, че може да направи повече от мен – да заповяда.</p>
      <figure>
        <img src="https://img2.sportal.bg/uploads/galery/2019_07/bul_tur_3_2/images/184946_IMG_0986.jpg"/>
      </figure>
      <p>
        <a href="https://www.sportal.bg/galery.php?category=&amp;galery=19532&amp;image_id=637246#35">@@@</a>
      </p>
      <p>Моите притеснения са насочени в друга насока. Ние на Олимпиадата в Токио 2020 най-вероятно няма да отидем. Но силно се надявам този набор, който аз водя 2003/2004, както и селекцията, която води Пламен Христов - 2001/2002 година, след пет години да даде сериозен резултат. Тези момчета, след които има много талантливи и перспективни състезатели тогава ще са се превърнали в мъже. Надявам се те да ни заведат в Париж.</p>
      <figure>
        <img src="https://img2.sportal.bg/uploads/galery/2019_07/1234final/images/IOCH8912.jpg"/>
      </figure>
      <p>
        <a href="https://www.sportal.bg/galery.php?category=&amp;galery=19556&amp;image_id=638483#88">@@@</a>
      </p>
      <p>Затова, пак повтарям, ако някой смята, че може да направи повече от това, което аз съм направил, да заповяда.  Аз съм спечелил 6 медала за България, от които един като състезател и пет като треньор. Ако някой има увереността, че е по-дъбър нека заповяда.<b> </b></p>
      <p>
        <b>Някои от Инициативния комитет търсил ли ви е за да бъдете привлечени към каузата?</b>
      </p>
      <p>Владо Николов ми звъня да ми каже, че ще се пробват да бутнат Данчо Лазаров, това е. Аз му казах, че няма да се присъединя и нищо не искам да подписвам. Аз се водя на работа в Българска федерация по волейбол и не може, след като един човек те е назначил на работа ти да искаш да го сваляш. Не виждам никакъв резон.</p>
      <figure>
        <img src="https://img2.sportal.bg/uploads/galery/2019_07/bul_rom_3_0/images/172404_KBON0893.jpg"/>
      </figure>
      <p>
        <b>
          <a href="https://www.sportal.bg/galery.php?category=&amp;galery=19524&amp;image_id=636766#51">@@@</a>
        </b>
      </p>
      <p> </p>
      <p>
        <b>Самият Владо Николов също беше на работа във федерацията…</b>
      </p>
      <p>Единственият, който е бил винаги опозиция на тази федерация, това е бил винаги Сашо Попов. Всички останали, които са в инициативния комитет са работели или са в ръководството на федерацията, тъй е под някаква форма са били в тази федерация.</p>
      <p>
        <b>Тук обаче стигаме до момент, в който се намесва и държавата, в лицето на Спортния министър…</b>
      </p>
      <p>Аз смятам, че хората от волейбола трябва сами да си решат бъдещето и кой ще управлява федерацията. Държавата няма място да се намесва в една структура, която е самостоятелна. Да, тя подпомага и субсидира спорта, но аз смятам, че сумата, с която държавата субсидира федерацията е много малка 2 милиона и половина. Това е бюджетът на един средно европейски клубен отбор. Така че волейболните хора трябва сами да си решат и да си управляват волейболната федерация.</p>
      <figure>
        <img src="https://img2.sportal.bg/uploads/galery/2019_07/1234final/images/IOCH9098.jpg"/>
      </figure>
      <p>
        <b>
          <a href="https://www.sportal.bg/galery.php?category=&amp;galery=19556&amp;image_id=638497#102">@@@</a>
        </b>
      </p>
      <p>
        <b>Как виждаш бъдещето и оптимист ли си?</b>
      </p>
      <p>Естествено, оптимист съм. Имаме млади и перспективни момчета от наборите от 2001 до 2004 година. Вярвам и живея с мисълта, че продължаваме да изграждаме таланти във волейбола.  Надявам се, че именно тези момчета след четири години, всички да са живи и здрави че ще ни закарат до Игрите в Париж 2024 и България отново ще бъде сред най-силните нации в света на олимпийско ниво.</p>
    </article>
  </body>
</html>