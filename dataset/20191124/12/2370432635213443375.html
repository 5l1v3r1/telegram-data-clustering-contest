<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T12:34:54+00:00"/>
    <meta property="og:title" content="«Κανένα παιδί μόνο»: Αυτό είναι το σχέδιο της κυβέρνησης για τα ασυνόδευτα προσφυγόπουλα"/>
    <meta property="og:description" content="Παρέμβαση για τη φροντίδα των ασυνόδευτων παιδιών που βρίσκονται στην Ελλάδα με το πρόγραμμα «Κανένα παιδί μόνο» έκανε ο Κυριάκος Μητσοτάκης"/>
  </head>
  <body>
    <article>
      <h6 class="kicker">Μητσοτάκης: Δίνουμε σύνθημα της ανθρωπιάς</h6>
      <h1>«Κανένα παιδί μόνο»: Αυτό είναι το σχέδιο της κυβέρνησης για τα ασυνόδευτα προσφυγόπουλα</h1>
      <h2>Παρέμβαση για τη φροντίδα των ασυνόδευτων παιδιών που βρίσκονται στην Ελλάδα με το πρόγραμμα «Κανένα παιδί μόνο» έκανε ο Κυριάκος Μητσοτάκης</h2>
      <address><time datetime="2019-11-24T12:34:54+00:00">24 Nov 2019, 12:34</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Facebook 0</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Twitter</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">LinkedIn</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Περισσότερα</a>
        </li>
      </ul>
      <p>Παρέμβαση για τη φροντίδα των ασυνόδευτων παιδιών που βρίσκονται στην Ελλάδα με το πρόγραμμα «Κανένα παιδί μόνο» έκανε ο Κυριάκος Μητσοτάκης.</p>
      <p>Ο πρωθυπουργός σημείωσε πως θα αναλάβει προσωπικά την φροντίδα των παιδιών αυτών και σημείωσε πως θα κυνηγήσει το κράτος αμείλικτα όσους εκμεταλλεύονται αυτά τα παιδιά.</p>
      <p>Ο κ. Μητσοτάκης δήλωσε: «Όλοι αναγνωρίζουμε την εθνική πρόκληση του Μεταναστευτικού που αντιμετωπίζει η χώρα μας. Γνωστά είναι, επίσης, τα προβλήματα στα νησιά μας και οι οργανωμένες πρωτοβουλίες της κυβέρνησης, με τη συμπαράσταση όλων των Ελλήνων. Όπως φανερές είναι και οι μεγάλες ευθύνες των γειτόνων μας, αλλά και της Ευρώπης. Για ένα πρόβλημα ευρωπαϊκό, που εκδηλώνεται στα ανατολικά όρια της ηπείρου μας.</p>
      <p>Υπάρχει, ωστόσο, και μία πληγή του Προσφυγικού που μπορούμε να κλείσουμε αμέσως και μόνοι μας. Μας το επιβάλλει ο πολιτισμός, η ανθρωπιά, η ευαισθησία, η ίδια η παράδοσή μας. Μιλώ για την προστασία των ανήλικων παιδιών που βρέθηκαν εδώ ασυνόδευτα. Χωρίς κανέναν δίπλα τους και χωρίς ελπίδα μπροστά τους. Δεν πρέπει να τα αφήσουμε να χαθούν μέσα στην εκμετάλλευση και στο έγκλημα.</p>
      <p>Οι μικρές ψυχές του κόσμου δεν μπορεί να γίνονται θύματα των ενόχων του κόσμου. Γι’ αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο Γραφείο του Πρωθυπουργού.</p>
      <figure>
        <iframe src="https://www.youtube.com/embed/JsViGEZXAW0" width="640" height="360" data-service="Youtube" scrolling="no"/>
      </figure>
      <p>Φυσικά, θα συνεργαστούμε με την Ευρωπαϊκή Ένωση και διεθνείς οργανισμούς. Με ιδρύματα, μη κυβερνητικές οργανώσεις και φορείς που ενδιαφέρονται. Όλοι μαζί, τώρα, θα πετύχουμε περισσότερα.</p>
      <p>Ξεκινώ με μία αυστηρή προειδοποίηση: Όσοι εγκληματίες τολμούν να βασανίζουν και να εμπορεύονται παιδιά, να ξέρουν ότι το κράτος θα τους κυνηγήσει αμείλικτα. Και θα τους τιμωρήσει χωρίς οίκτο, σώζοντας τα αθώα πλάσματα από τα χέρια τους.</p>
      <p>Και συνεχίζω με το σχέδιό μας: Ταχύτατα θα συγκροτηθούν δομές φιλοξενίας για τα 4.000 παιδιά που σήμερα βιώνουν άθλιες συνθήκες. Η κάθε δομή θα στεγάζει μικρές ομάδες, που θα τρέφονται και θα ζουν όπως απαιτεί η τρυφερή ηλικία τους. Με τη βοήθεια δασκάλων, γιατρών και ψυχολόγων και με τη θαλπωρή που, δυστυχώς, δεν έχουν από τους γονείς τους.</p>
      <p>Πρωταγωνιστές στην προσπάθειά μας θα είναι δύο πραγματικοί εκπρόσωποι της Κοινωνίας των Πολιτών: Ως Εθνική Συντονίστρια διάλεξα μία γυναίκα με παιδεία, γνώση και μεγάλη πείρα στην αντιμετώπιση του ανθρώπινου πόνου, την Ειρήνη Αγαπηδάκη. Στο πλευρό της, ένας σταθερός υποστηρικτής του Κράτους Δικαίου και της ανθρώπινης αξιοπρέπειας, ο γνωστός συγγραφέας Απόστολος Δοξιάδης. Η Ελλάδα δίνει σήμερα πρώτη το σύνθημα της ανθρωπιάς: Κανένα παιδί μόνο!»</p>
      <p>
        <b>Η δήλωση Ειρήνης Αγαπηδάκη:</b>
      </p>
      <p>«Ευχαριστώ τον Πρωθυπουργό για την τιμή που μου έκανε να με εμπιστευτεί σε ένα τόσο δύσκολο και ευαίσθητο ζήτημα. Έχω βαθιά επίγνωση των δυσκολιών και των προκλήσεων, αλλά έχω και εμπιστοσύνη στους έλληνες πολίτες ότι αυτή η προσπάθεια θα βρει μία θέση στην καρδιά τους».</p>
      <p>
        <b>Η δήλωση του Απόστολου Δοξιάδη:</b>
      </p>
      <p>«Είναι καθοριστικό ότι τονίστηκε η σημασία της Κοινωνίας των Πολιτών, γιατί ως τώρα είχαμε μάθει, στην Ελλάδα, να βλέπουμε το κράτος από τη μία και τους πολίτες απέναντι, ουσιαστικά. Η Κοινωνία των Πολιτών ακριβώς γεφυρώνει αυτό το χάσμα, άλλοτε απαιτώντας κι άλλοτε συνεργαζόμενη δημιουργικά με το κράτος, όχι με φωνασκίες αλλά με συνεργασίες. Στο σχέδιο του Πρωθυπουργού, το «Κανένα παιδί μόνο», νομίζω μπορεί να φανεί πολύ καθοριστικά η μεγάλη σημασία που μπορεί να παίξει. Όσο κι αν δεν είναι αυτονόητο, με την ολοκλήρωση του προγράμματος «Κανένα παιδί μόνο» η Ελλάδα θα δώσει ένα μάθημα πολιτισμού στην Ευρώπη, γιατί πιστεύω ότι καμία άλλη ευρωπαϊκή χώρα δεν έχει συνολικά αντιμετωπίσει το πρόβλημα των ασυνόδευτων με τον τρόπο που θα γίνει».</p>
      <h3>Τι περιλαμβάνει το σχέδιο</h3>
      <p>Σύμφωνα με το Μαξίμου ενεργοποιείται συνολικό σχέδιο για την προστασία και τη φροντίδα των ασυνόδευτων παιδιών που έχουν φτάσει στη χώρα μας μέσω των προσφυγικών-μεταναστευτικών ροών και ζουν υπό άθλιες συνθήκες. Στόχος είναι η μεταφορά 2.500 ασυνόδευτων ανηλίκων που βρίσκονται σε καταυλισμούς όπως η Μόρια και 1.300 που αγωνίζονται να επιβιώσουν εκτός οργανωμένων κέντρων σε δομές μακροχρόνιας φιλοξενίας, οι οποίες θα ειδικεύονται στην πολύπλευρη παροχή της φροντίδας που απαιτούν τα παιδιά.</p>
      <p>Παράλληλα, το κράτος δρομολογεί ένα πλέγμα μέτρων ώστε να θωρακιστούν τα δικαιώματα των παιδιών και να τιμωρηθούν παραδειγματικά τα κυκλώματα που τα εκμεταλλεύονται, εκθέτοντάς τα -μεταξύ άλλων- σε καταναγκαστική εργασία και σεξουαλική κακοποίηση.</p>
      <p>Κάθε νέα δομή θα φιλοξενεί μικρό αριθμό ανηλίκων και θα καλύπτει τις ανάγκες των παιδιών για στέγη, τροφή, εκπαίδευση, πρόσβαση σε φαρμακοϊατρική περίθαλψη, ψυχολογική στήριξη και στοργή. Θα προσφέρει επίσης τις απαραίτητες νομικές υπηρεσίες στα ασυνόδευτα παιδιά που έχουν συγγενείς σε άλλες ευρωπαϊκές χώρες και θέλουν να επανενωθούν με την οικογένειά τους.</p>
      <p>Ήδη λειτουργούν περίπου 60 τέτοιου τύπου δομές στη χώρα μας και φιλοξενούν περίπου 1.200 παιδιά, κυρίως με πρωτοβουλία μη κυβερνητικών οργανώσεων ή του Διεθνούς Οργανισμού Μετανάστευσης.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Facebook 0</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Twitter</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">LinkedIn</a>
        </li>
        <li>
          <a href="https://www.eleftherostypos.gr/politiki/491895-kanena-paidi-mono-ayto-einai-to-sxedio-tis-kybernisis-gia-ta-asynodeyta-prosfygopoula/#">Περισσότερα</a>
        </li>
      </ul>
    </article>
  </body>
</html>