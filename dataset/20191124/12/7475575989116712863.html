<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/genel/van-depreminde-sehit-olan-ogretmen-oktay-turkoglu-anildi-h699022.html"/>
    <meta property="og:site_name" content="61 SAAT"/>
    <meta property="article:published_time" content="2019-11-24T12:12:40+00:00"/>
    <meta property="og:title" content="Van Depremi'nde şehit olan öğretmen Oktay Türkoğlu anıldı"/>
    <meta property="og:description" content="AMASYA (AA) - Amasya'nın Taşova ilçesinde, Van Depremi'nde enkaz altında kalarak şehit olan öğretmen Oktay Türkoğlu, kabri başında anıldı.24 Kasım Öğretmenler Günü'nde, Van Zübeyde Hanım İlköğretim Okulunda zihinsel engelliler..."/>
  </head>
  <body>
    <article>
      <h1>Van Depremi'nde şehit olan öğretmen Oktay Türkoğlu anıldı</h1>
      <h2>AMASYA (AA) - Amasya'nın Taşova ilçesinde, Van Depremi'nde enkaz altında kalarak şehit olan öğretmen Oktay Türkoğlu, kabri başında anıldı.24 Kasım Öğretmenler Günü'nde, Van Zübeyde Hanım İlköğretim Okulunda zihinsel engelliler...</h2>
      <address>
        <time datetime="2019-11-24T12:12:40+00:00">24 Nov 2019, 12:12</time>
      </address>
      <p><b>AMASYA</b> (AA) - Amasya'nın <b>Taşova</b> ilçesinde, <b>Van Depremi</b>'nde enkaz altında kalarak şehit olan öğretmen <b>Oktay Türkoğlu</b>, kabri başında anıldı.</p>
      <p>24 Kasım <b>Öğretmenler Günü</b>'nde, Van Zübeyde Hanım İlköğretim Okulunda zihinsel engelliler öğretmeni olarak görev yaparken 23 Ekim 2011'de meydana gelen depremde eşi Emel Türkoğlu ile hayatını kaybeden Oktay Türkoğlu'nu meslektaşları yine unutmadı.</p>
      <p>Türkoğlu'nun yakınları, İlçe Milli Eğitim Müdürü Mustafa Tümer ve öğretmenler, Türkoğlu'nun Doğu Mahallesi Mezarlığı'ndaki kabri başında bir araya gelerek dua okudu.</p>
      <p>Tümer, burada yaptığı konuşmada, "Bundan tam 8 yıl önce bir doğal afet sonucu görevi başında hayatını kaybeden öğretmen arkadaşımızın Öğretmenler Günü'nü kutlamaya geldik. Bizim inancımıza göre görevi başında hayatını kaybeden polisimiz, askerimiz ve öğretmenimiz şehittir." dedi.</p>
      <p>Öğretmenliğin sadece dört duvar arasında değil hayatın içinde olan bir meslek olduğunu ifade eden Tümer, öğretmenliğin ölümsüz bir meslek olduğunu dile getirdi.</p>
      <p>Tümer, <b>şehit öğretmen</b> Oktay Türkoğlu, memleketi Konya'nın Akşehir ilçesinde toprağa verilen eşi Emel Çiler Türkoğlu ile tüm şehit öğretmenler için Allah'tan rahmet diledi.</p>
    </article>
  </body>
</html>