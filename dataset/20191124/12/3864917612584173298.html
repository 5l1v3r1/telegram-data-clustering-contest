<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824349-vantazivka-z-39-trupami-se-odnomu-pidozruvanomu-visunuli-zvinuvacenna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T12:13:00+00:00"/>
    <meta property="og:title" content="Вантажівка з 39 трупами: ще одному підозрюваному висунули звинувачення"/>
    <meta property="og:description" content="Британська поліція висунула звинувачення громадянину Північної Ірландії за підозрою у причетності до загибелі 39 в'єтнамців, тіла яких були виявлені у жовтні в автоконтейнері у Ессексі."/>
  </head>
  <body>
    <article>
      <h1>Вантажівка з 39 трупами: ще одному підозрюваному висунули звинувачення</h1>
      <h2>Британська поліція висунула звинувачення громадянину Північної Ірландії за підозрою у причетності до загибелі 39 в'єтнамців, тіла яких були виявлені у жовтні в автоконтейнері у Ессексі.</h2>
      <address>
        <time datetime="2019-11-24T12:13:00+00:00">24 Nov 2019, 12:13</time>
      </address>
      <p>Про це пише <a href="https://news.sky.com/story/essex-lorry-deaths-man-charged-with-human-trafficking-11869012">Sky News</a>.</p>
      <p>"Чоловіка звинувачують у торгівлі людьми у справі загибелі 39 в'єтнамців виявлених у вантажівці в Ессексі", - йдеться у повідомленні.</p>
      <p>Зазначається, що 23-річного Крістофера Кеннеді, якого заарештували у п’ятницю, звинувачують у змові з метою організувати поїздку людей задля подальшої експлуатації та змові з метою сприяння вчиненню порушення закону про імміграцію Великої Британії.</p>
      <p>Кеннеді має з'явитися в суді у понеділок.</p>
      <p>Як повідомлялося, у жовтні поліцейські виявили в індустріальному парку у британському місті Грейсе (Ессекс) автоконтейнер із 39 тілами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823490-vantazivka-z-39-trupami-zatrimali-se-odnogo-pidozruvanogo.html">Вантажівка з 39 трупами: затримали ще одного підозрюваного</a>
      </blockquote>
      <p>У цій справі було заарештовано трьох людей: 38-річних чоловіка та жінку з Уоррінгтона (Чешир) та 48-річного чоловіка з Північної Ірландії. Вони є підозрюваними в незаконному перевезенні людей та ненавмисному <a href="https://www.ukrinform.ua/tag-vbivstvo">вбивстві</a>. Пізніше суд звільнив їх під заставу до наступного місяця.</p>
      <p>Суд Великої Британії залишив під вартою щонайменше до 25 листопада водія вантажівки, в якій виявили 39 тіл громадян В'єтнаму.</p>
      <p>
        <i>Фото: Sky News</i>
      </p>
    </article>
  </body>
</html>