<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301720/%DA%A9%D9%86%DA%AF%D8%B1%D9%87-%D9%85%D9%84%DB%8C-%D8%B9%D9%84%D9%85-%D8%AE%D9%88%D8%A7%D8%A8-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D9%85%D8%B4%D9%87%D8%AF-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:05:19+00:00"/>
    <meta property="og:title" content="کنگره ملی علم خواب در دانشگاه علوم پزشکی مشهد برگزار می‌شود"/>
    <meta property="og:description" content="ایسنا/خراسان رضوی کنگره ملی علم‌خواب ۲۷ الی ۲۹ آذر ماه به میزبانی دانشگاه علوم پزشکی مشهد برگزار خواهد شد."/>
  </head>
  <body>
    <article>
      <h1>کنگره ملی علم خواب در دانشگاه علوم پزشکی مشهد برگزار می‌شود</h1>
      <address><time datetime="2019-11-24T12:05:19+00:00">24 Nov 2019, 12:05</time> by <a rel="author">بیتا سخایی</a></address>
      <p>ایسنا/خراسان رضوی کنگره ملی علم‌خواب ۲۷ الی ۲۹ آذر ماه به میزبانی دانشگاه علوم پزشکی مشهد برگزار خواهد شد.</p>
      <p>مهناز امینی، دبیر علمی کنگره ملی علم خواب، اظهار کرد: این کنگره شامل محورهای بی‌خوابی، کم‌خوابی، پرخوابی، نارکولپسی خواب، اختلالات ریتم سیرکادین ،اختلالات خواب و مشاغل ،اختلالات تنفسی حین خواب، خواب در کودکان، خواب در سالمندان، اختلالات حرکتی حین خواب، سندروم پای بی‌قرار، پاراسومنیا، خواب در بیماری‌های طبی و جراحی خواب در بیماری‌های روان‌پزشکی، علوم اعصاب شناختی و خواب، نقش طب مکمل و تلفیقی در خواب ،کاربرد انفورماتیک پزشکی در اختلالات خواب، کاربرد فناوری در اختلالات خواب، اختراعات در حوزه علم خواب است.</p>
      <p>وی افزود:  هر انسان حدود ۲۵ سال از عمر خود را در خواب می‌گذراند. تا چند دهه قبل از خواب به‌عنوان یک مرحله منفعل از زندگی یاد می‌شد، اما امروزه مشخص شده است که بسیاری از جنبه‌های جسمی و روانی انسان در خواب ساخته یا بازسازی می‌شود، به همین علت در سال‌های اخیر توجه به علم‌خواب و اختلالات آن به‌صورت روزافزونی در دنیا گسترش یافته است.</p>
      <p>دبیر علمی کنگره ملی علم خواب، خاطرنشان کرد: به منظور توجه بیشتر به مقوله علمی خواب، دانشگاه علوم پزشکی مشهد با همکاری دانشگاه‌های تراز اول کشور، کنگره ملی علم‌خواب را با حضور اساتید، دانشجویان و علاقمندان رشته‌های وابسته برگزار می‌کند.</p>
      <p>گفتنی است این کنگره به همت دانشگاه علوم پزشکی مشهد و با همکاری مرکز تحقیقات بیماری‌های ریه و مرکز تحقیقات علوم رفتاری دانشگاه و همچنین با مساعدت دانشکده مهندسی دانشگاه فردوسی مشهد و دانشگاه بین المللی امام رضا (ع) برگزار می‌شود.</p>
      <p>انتهای پیام</p>
    </article>
  </body>
</html>