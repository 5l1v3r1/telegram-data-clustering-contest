<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807107/%D8%B2%DB%8C%D8%B3%D8%AA-%D8%AA%D8%B9%D9%88%DB%8C%D9%82%DB%8C-%D8%A7%D9%86%D8%B3%D8%A7%D9%86%E2%80%8C%D9%87%D8%A7%DB%8C-%D8%AF%D8%B1-%D8%AD%D8%A7%D9%84-%D9%85%D8%B1%DA%AF-%D8%B1%D8%A7-%D8%A8%D9%87-%D8%B2%D9%86%D8%AF%DA%AF%DB%8C-%D8%A8%D8%B1-%D9%85%DB%8C%E2%80%8C%DA%AF%D8%B1%D8%AF%D8%A7%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="با هدف درمان جراحت‌های شدید؛ زیست تعویقی، انسان‌های در حال مرگ را به زندگی بر می‌گرداند"/>
    <meta property="og:description" content="گروهی از محققان در آمریکا برای نخستین بار یک انسان را در حالت زیست تعویقی قرار دادند تا جان او را نجات دهند."/>
  </head>
  <body>
    <article>
      <h1>با هدف درمان جراحت‌های شدید؛ زیست تعویقی، انسان‌های در حال مرگ را به زندگی بر می‌گرداند</h1>
      <h2>گروهی از محققان در آمریکا برای نخستین بار یک انسان را در حالت زیست تعویقی قرار دادند تا جان او را نجات دهند.</h2>
      <address>
        <time datetime="2019-11-24T12:30:00+00:00">24 Nov 2019, 12:30</time>
      </address>
      <p>به گزارش گروه فناوری خبرگزاری دانشجو، پزشکان برای نخستین بار یک انسان را در حالت زیست تعویقی قرار دادند. این عملیات بخشی از آزمایشی است که در آمریکا و با هدف ترمیم جراحات سختی انجام می‌شود که در غیر اینصورت مرگ انسان را در پی خواهند داشت.<br/><br/>دکتر ساموئل تیشرمن در دانشکده پزشکی دانشگاه مریلند و همکارانش حداقل یک بیمار را در حالت زیست تعویقی قرار دادند. البته او فاش نکرده چه تعداد انسان در نتیجه استفاده از این شیوه نجات یافته اند.<br/><br/>روش مذکور که EPR یا «احیا و مراقبت اضطراری» نام دارد و برای درمان افرادی استفاده شده که با ترومای شدید مانند زخمی شدن در اثر اصابت گلوله یا چاقو خوردن به مرکز درمانی دانشگاه مریلند در بالتیمور ارجاع داده شده بودند. به طور معمول ضربان قلب چنین افرادی متوقف می‌شود و بیش از نصف خون بدن آن‌ها از دست می‌رود. فقط امکان انجام عملیات طی چند دقیقه وجود داشت و شانس زنده ماندن افراد مذکور به طور معمول کمتر از ۵ درصد است.<br/><br/>روش EPR شامل سرد کردن بدن انسان تا دمای ۱۰ تا ۱۵ درجه سانتیگراد به وسیله جایگزین کردن یک محلول یخی نمکی به جای خون فرد است.<br/><br/>فعالیت مغزی بیمار در این وضعیت به طور کامل متوقف می‌شود. در مرحله بعد فرد از سیستم سرمایشی جدا شده و بدن (که در غیر اینصورت مرده به حساب می‌آید) به اتاق عمل فرستاده می‌شود.<br/><br/>تیم پزشکی ۲ ساعت فرصت دارند تا جراحت‌های فرد را درمان کنند، زیرا پس از این مدت زمان بدن آن‌ها گرم و تپش قلب آن‌ها آغاز می‌شود. به گفته تیشرمن او امیدوار است نتایج کامل این تحقیق را تا پایان ۲۰۲۰ میلادی اعلام کند.<br/><br/>دمای معمول بدن انسان حدود ۳۷ درجه سانتیگراد است. در چنین دمایی بدن انسان به طور مداوم نیازمند اکسیژن است تا انرژی تولید کند. هنگامیکه تپش قلب متوقف می‌شود خون دیگر به سلول‌ها اکسیژن نمی‌رساند. بدون اکسیژن مغز انسان فقط ۵ دقیقه نجات می‌یابد و پس از آن صدمات جبران ناپذیری به وقوع می‌پیوندد. اما کاهش دمای بدن و مغز واکنش‌های شیمیایی سلول‌ها را کندتر می‌کند در نتیجه آن‌ها به اکسیژن کمتری نیاز خواهند داشت.<br/><br/>تیشرمن تصمیم داشت ۱۰ نفری که روش EPR روی آن‌ها انجام شده با ۱۰ فرد دیگری مقایسه کند که واجد شرایط استفاده از این درمان هستند. اما در واقع تیم پزشکی مورد نظر در زمان ورود افراد به بیمارستان حاضر نبود.<br/><br/>سازمان غذا و داروی آمریکا نیز این آزمایش را تایید کرد است.</p>
    </article>
  </body>
</html>