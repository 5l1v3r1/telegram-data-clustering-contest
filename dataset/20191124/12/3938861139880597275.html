<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_advokat-rodin-geroyiv-nebesnoyi-sotni-goloduye-3-dobi-do-neyi-priyednalisya-dvoye-aktivistiv/939624"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T12:41:00+00:00"/>
    <meta property="og:title" content="Адвокат родин героїв Небесної сотні голодує 3 доби. До неї приєдналися двоє активістів"/>
    <meta property="og:description" content="Адвокат родин героїв Небесної сотні Євгенія Закревська голодує вже 3 доби проти недопущення зупинки розслідування справ Майдану. &quot;Три дні #НемаєСлідства у #СправахМайдану 23.11.2019. Мінус 1,9 кг з початку голодування. Сьогодні порівняла кількість слідчих УСР станом на 1.07.2019 і станом ..."/>
  </head>
  <body>
    <article>
      <h1>Адвокат родин героїв Небесної сотні голодує 3 доби. До неї приєдналися двоє активістів</h1>
      <address><time datetime="2019-11-24T12:41:00+00:00">24 Nov 2019, 12:41</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939624_w_300.jpg?v=0"/>
        <figcaption>Адвокат додала, що 22 листопада оголосили голодування проти знищення Справ Майдану також активісти Михайло Шекета і Микола Колорович із Мукачева Фото: Історична правда</figcaption>
      </figure>
      <p>Адвокат родин героїв Небесної сотні <b>Євгенія Закревська</b> голодує вже 3 доби проти недопущення зупинки розслідування справ Майдану.</p>
      <p>"Три дні #НемаєСлідства у #СправахМайдану 23.11.2019. Мінус 1,9 кг з початку голодування. Сьогодні порівняла кількість слідчих УСР станом на 1.07.2019 і станом на 20.11.2019 - з 67 лишилось 25. Шанси на продовження розслідування #СправМайдану худнуть разом зі мною", - написала Закревська у Facebook.</p>
      <p>Адвокат додала, що 22 листопада оголосили голодування проти знищення Справ Майдану також активісти <b>Михайло Шекета</b> і <b>Микола Колорович</b> із Мукачева.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_sencov-zaklikav-ukrayinciv-pidtrimati-advokatku-u-spravah-majdanu-yaka-ogolosila-goloduvannya/939453"/>
      </related>
      <p>Закревська закликала писати, телефонувати, тегати знайомих депутатів і вимагати від них скликання позачергового засідання ВР і розгляду поправки №318 до законопроєкту №2116 про удосконалення діяльності ДБР.</p>
      <blockquote>Адвокат родин героїв Небесної сотні Євгенія Закревська оголосила голодування, вимагаючи <a href="https://gazeta.ua/articles/life/_rozsliduvannya-zlochiniv-proti-majdanu-galmuye-vzhe-nova-vlada-advokat/939452">прийняття ВР поправки, яка дозволить продовжити розслідування справ Майдану після втрати 20 листопада Генпрокуратурою слідчих функцій</a>. Розслідуванням справ Майдану займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформовано. У вересні в ГПУ створили департамент процесуального керівництва у кримінальних провадженнях про злочини, скоєні у зв'язку з масовими протестами у 2013–2014 роках, до нього ввійшли три відділи. До кінця листопада більшу частину справ про події на Євромайдані мали передати для розслідування до ДБР, а також СБУ, Нацполіцію і НАБУ. У ГПУ повідомляли, що співробітникам управління спеціальних розслідувань запропонували або перейти на роботу в ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану. 15 листопада Рада почала розглядати законопроєкт №2116 про внесення змін до Закону України "Про Державне бюро розслідувань" щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</blockquote>
    </article>
  </body>
</html>