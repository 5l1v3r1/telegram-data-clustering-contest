<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-rumuniyi-prohodit-drugiy-tur-viboriv-prezidenta-330723_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T12:14:00+00:00"/>
    <meta property="og:title" content="У Румунії проходить другий тур виборів президента"/>
    <meta property="og:description" content="За прогнозом аналітиків, у другому турі переможе чинний президент."/>
  </head>
  <body>
    <article>
      <h1>У Румунії проходить другий тур виборів президента</h1>
      <h2>За прогнозом аналітиків, у другому турі переможе чинний президент.</h2>
      <address>
        <time datetime="2019-11-24T12:14:00+00:00">24 Nov 2019, 12:14</time>
      </address>
      <p>У <a href="https://dt.ua/WORLD/vibori-prezidenta-rumuniyi-do-drugogo-turu-viyshli-chinniy-glava-derzhavi-y-eksprem-yerka-329164_.html"><b>Румунії</b></a> сьогодні проходить другий тур президентських виборів. Громадяни країни обирають між чинним головою держави Клаусом Йоганнісом та колишньою прем'єр-міністеркою Віорікою Денчіле. У першому турі Йоганніс набрав 36 відсотків голосів виборців, а Денчіле – 24 відсотки. За прогнозом аналітиків, у другому турі переможе чинний президент, пише <a href="https://www.dw.com/uk/%D1%83-%D1%80%D1%83%D0%BC%D1%83%D0%BD%D1%96%D1%97-%D0%BE%D0%B1%D0%B8%D1%80%D0%B0%D1%8E%D1%82%D1%8C-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0/a-51388974">DW</a>.</p>
      <p>Йоганніс займає проєвропейську позицію, його партія прийшла до влади на початку листопада, коли уряду на чолі із Денчіле оголосили вотум недовіри. Уряду закидали некомпетентність, брак державних інвестицій і недостатнє використання наявних коштів Європейського Союзу.</p>
      <p><a href="https://dt.ua/WORLD/u-rumuniyi-zatverdili-kabmin-na-choli-z-orbanom-328465_.html"><b>Новий прем'єр-міністр Румунії Людовік Орбан</b></a> сподівається на переобрання Йоганніса, щоб продовжити курс чинного президента на боротьбу із корупцією.</p>
      <p>У статті для <b>DT.UA</b> Олександра Давимука із Національного інституту стратегічних досліджень пише про те, що сім останніх років Румунія перебувала у вирі політичних інтриг та протестних рухів населення. Одне з проблемних питань у державі, яке вже давно вийшло за межі виключно політичного контексту і проникло в усі сфери життя суспільства, — корупція. Детальніше про ситуацію у країні читайте в матеріалі <a href="https://dt.ua/international/rumuniya-vimagaye-chistoti-ruk-313830_.html"><b>"Румунія вимагає чистоти рук"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5kdy5kZS8lRDAlQjMlRDAlQkUlRDAlQkIlRDAlQkUlRDAlQjIlRDAlQkQlRDAlQjAvcy05ODc0">Deutsche Welle (Українська редакція)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>