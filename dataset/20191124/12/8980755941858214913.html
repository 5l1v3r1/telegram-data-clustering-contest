<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/ronaldo-puo-anche-riposare-alle-magie-ci-pensa-dybala-31799"/>
    <meta property="og:site_name" content="il BiancoNero"/>
    <meta property="article:published_time" content="2019-11-24T12:35:00+00:00"/>
    <meta property="og:title" content="Ronaldo può anche riposare: alle magie pensa Dybala"/>
    <meta property="og:description" content="Ieri, in quel di Bergamo, a Maurizio Sarri è stato consegnato un messaggio assolutamente preciso. E non soltanto a lui. Anche a chi stava in tribuna, come Pavel Nedved, e a pochi minuti dalla fine"/>
  </head>
  <body>
    <article>
      <h1>Ronaldo può anche riposare: alle magie pensa Dybala</h1>
      <address><time datetime="2019-11-24T12:35:00+00:00">24 Nov 2019, 12:35</time> by <a rel="author">Marco Bernardini</a></address>
      <p>Ieri, in quel di Bergamo, a Maurizio Sarri è stato consegnato un messaggio assolutamente preciso. E non soltanto a lui. Anche a chi stava in tribuna, come Pavel Nedved, e a pochi minuti dalla fine della gara contro l’Atalanta <b>non ha potuto fare a meno di balzare in piedi come se fosse stato colpito da una scossa elettrica e di esultare a pugni chiusi al pari di un tifoso della curva</b>. Difficile, anzi praticamente impossibile, rimanere indifferenti alla prodezza compiuta da Paulo <b>Dybala</b> il quale con il terzo sigillo, dopo quelli del Pipita, sigillava una partita davvero ostica per la Juventus.</p>
      <p>Una performance, quella del campione argentino, che arrivava al termine di una prestazione addirittura sontuosa per gli interi novanta minuti e impreziosita, a vantaggio dello spettacolo, da magie tecniche assortite oltreché da un comportamento molto simile a quello dei lottatori puri quasi impensabile per un giocatore provvisto di un talento artistico eccezionale ma non certamente del vigore fisico di un macho. <b>Eppure l’uomo che, sotto la pioggia e con i garretti minacciati da avversari non certo teneri, aveva dimostrato di essere la guida della squadra era proprio Dybala.</b></p>
      <p>A questo punto del percorso e visto che non si è trattato di un evento episodico, <b>Maurizio Sarri farà una cosa molto buona e utile riconsiderando quelle che sono state le sue intenzioni iniziali e offrendo al giocatore argentino tutta la fiducia e la stima che, ormai dall’inizio della stagione, sta dimostrando di meritare</b>. Se ancora il tecnico bianconero dovesse avere dubbi residui circa l’indispensabilità in campo di Dybala, sarà sufficiente che vada a rivedere il filmato relativo al minuto sessantasette della partita di Bergamo. <b>Dybala il quale salta tre avversari come birilli mancando di un pelo tocco decisivo. Una scena decisamente maradoniana.</b></p>
      <p>Sicuramente alla sinfonia argentina, esaltata dagli acuti di Higuain ovvero dell’altro “sopportato” in casa Juventus, <b>avrà in qualche modo assistito anche Cristiano Ronaldo</b>. Sanissimo per la nazionale portoghese, ma mutuabile e mutuato per la causa bianconera dopo aver visto almeno in televisione i suoi compagni e soprattutto quello che lui un giorno in privato ebbe a definire “un giocatorino” (ovviamente Dybala) essendo persona intelligente avrà capito che alla Juventus non c’è spazio per un solo extraterrestre o per atteggiamenti da intoccabile.<b> CR7 deve farsene una ragione</b>. Se così non fosse potrà continuare a riposare.</p>
    </article>
  </body>
</html>