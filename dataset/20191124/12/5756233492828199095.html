<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623136/%D8%AA%D9%87%D8%AF%DB%8C%D8%AF-%D9%88-%D8%A2%D8%B2%D8%A7%D8%B1-%D8%AA%D8%A7%D9%88%D8%A7%D9%86-%D8%B4%D9%87%D8%A7%D8%AF%D8%AA-%D8%B4%D8%A7%D9%87%D8%AF%D8%A7%D9%86-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:40:00+00:00"/>
    <meta property="og:title" content="تهدید و آزار، تاوان شهادت شاهدان علیه ترامپ"/>
    <meta property="og:description" content="&quot;شهادتهای علنی شاهدان در کنگره آمریکا در دو هفته گذشته در ارتباط با تحقیقات برای استیضاح دونالد ترامپ جزئیاتی جدید و زیانبار را درباره تعاملات دولت ترامپ با اوکراین مطرح ساخت، اما شاهدانی که در این مدت به کنگره رفتند و همین طور مردم آمریکا مجبور به پرداخت تاوان به خاطر این آگاهی هستند.&quot;"/>
  </head>
  <body>
    <article>
      <h1>تهدید و آزار، تاوان شهادت شاهدان علیه ترامپ</h1>
      <h2>/گزارش - پایگاه هیل/</h2>
      <address>
        <time datetime="2019-11-24T12:40:00+00:00">24 Nov 2019, 12:40</time>
      </address>
      <p>
        <i>"شهادتهای علنی شاهدان در کنگره آمریکا در دو هفته گذشته در ارتباط با تحقیقات برای استیضاح دونالد ترامپ جزئیاتی جدید و زیانبار را درباره تعاملات دولت ترامپ با اوکراین مطرح ساخت، اما شاهدانی که در این مدت به کنگره رفتند و همین طور مردم آمریکا مجبور به پرداخت تاوان به خاطر این آگاهی هستند."</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پایگاه هیل در گزارشی درباره پیامدهای اتفاقات دو هفته گذشته در ارتباط با جلسات علنی روند تحقیقات برای استیضاح دونالد ترامپ، رئیس جمهور آمریکا از جمله شرح ارعاب و حملات علیه شاهدانی که شهادت داده‌اند می‌نویسد:</p>
      <p>«شاهدانی که به یکباره در جریان این تحقیقات در معرض انظار عمومی قرار گرفتند، متحمل اذیت و آزار، تهدید و حمله به شخصیتشان شده‌اند.</p>
      <p>کسانی که شهادت داده‌اند، شرح چنین حملاتی علیه خود را هم در جلسات استماع علنی دو هفته گذشته و هم در جلسات قبلی که در پشت درهای بسته برگزار شده بودند، مطرح ساخته‌ و تجاربشان در ارتباط با رسوایی اوکراین را بیان کرده‌اند.</p>
      <p>خود دونالد ترامپ توئیتهای منفی درباره برخی از این شاهدان فرستاده و آنها را با لفظ "از اول ضد ترامپ" (در شرح آن دسته از اعضای سابق و فعلی دولتش که در شهادتها علیه وی صحبت کردند) توصیف کرده و کیفیت خدمات و وفاداری آنها به خود را زیر سوال برده است.</p>
      <p>او به شکلی قابل توجه علیه ماری یووانویچ،سفیر سابق آمریکا در اوکراین که ماه مه گذشته توسط او از سمتش کنار گذاشته شد، در زمانی که او در کنگره شهادت می‌داد توئیت فرستاد.</p>
      <p>ترامپ در این توئیتش نوشت: "هرجا که پای ماری یووانویچ رسیده وضع خراب شده، کارش را با سومالی شروع کرد. وضعیت آنجا چطور است؟ او سپس به سرعت به اوکراین رفت؛ جایی که رئیس جمهور جدیدش در دومین گفتگوی تلفنی با من علیه او صحبت کرد. این حق مطلق رئیس جمهور آمریکا است که سفیرانش را منصوب کند."</p>
      <p>یووانویچ این توئیت را "بسیار مرعوب کننده" دانسته و گفت: من نمی‌توانم درباره آنچه که رئیس جمهور سعی در انجامش دارد صحبت کنم اما فکر می‌کنم تاثیر آن مرعوب کننده باشد.</p>
      <p>دموکراتها ترامپ را متهم کرده‌اند به اینکه با این توئیت به ارعاب شاهدان دست زده و این احتمال هست که اظهارنظرهای ترامپ در زمان اجرای بند مربوط به استیضاح وی به عنوان فاکتور و سند و مدرک مطرح شوند.</p>
      <p>ترامپ اما از این توئیت خود دفاع کرده و گفت: من حق صحبت کردن دارم. من هم همانطور که بقیه مردم حق آزادی بیان دارند این حق را دارم.</p>
      <p>یووانویچ تنها شاهدی نبوده که اینگونه مورد حمله و انتقاد کاخ سفید قرار گرفته است.</p>
      <p>پیش از این کاخ سفید در یک توئیت دیگر، وفاداری و قضاوتهای سرهنگ آلکساندر ویندمن، متخصص امور اوکراین در شورای امنیت ملی آمریکا را در زمان ایراد شهادتش در کنگره زیر سوال برده بود. ترامپ پیش از آن ویندمن را با لفظ "از اول ضد ترامپ" توصیف کرده بود.</p>
      <p>او این لفظ را برای جنیفر ویلیامز، یک دستیار مایک پنس، معاون ترامپ که چند روز پیش به صورت علنی در جریان تحقیقات برای استیضاح علیه رئیس جمهور آمریکا صحبت کرد هم به کار برده است. هم ویلیامز و هم ویندمن به این صحبت ترامپ علیه خودشان واکنش متقابل نشان دادند.</p>
      <p>ویلیامز شهادت داد، هر چند که "تعریف رسمی" لفظ "از اول ضد ترامپ" را نمی‌داند اما خودش این توصیف را قبول ندارد و "انتظار نداشته که کسی او را این طور معرفی کند".</p>
      <p>حملات لفظی رئیس جمهور آمریکا در توئیتر باعث مطرح شدن این انتقاد شده که چنین حملاتی از سوی وی می‌تواند کسانی که هدف حمله او قرار گرفته‌اند را به خطر بیندازد.</p>
      <p>اخیرا ارتش آمریکا بر اساس گزارش وال استریت ژورنال اقداماتی را در جهت حفاظت از ویندمن اتخاذ کرده و برای منتقل کردن او و خانواده‌اش به مکانی امن اظهار آمادگی کرده است.</p>
      <p>فیونا هیل، یک مقام ارشد سابق شورای امنیت ملی کاخ سفید هم در شهادتهایش گفته که در فضای مجازی هدف آزار و اذیت قرار گرفته است.</p>
      <p>او در شهادتهایش اظهار کرد: ما باید راه‌هایی برای مبارزه با این وضعیت پیدا کنیم و متاسفانه این وضعیت می‌تواند منجر به مسائلی شود که می‌توانند مورد سواستفاده دشمنان ما قرار بگیرند.</p>
      <p>هیل همچنین گفت، که او و چند مقام دیگر هدف تئوری های توطئه ای بعضا یهودی‌ستیزانه و با مطرح کردن نام جورج سوروس، سرمایه‌دار میلیاردر مشهور آمریکایی قرار گرفته‌اند.</p>
      <p>گوردون ساندلند، سفیر آمریکا در اتحادیه اروپا و یک حامی مالی برجسته حزب جمهوریخواه نیز تبدیل به یکی از شاهدان و چهره‌های کلیدی تحقیقات برای استیضاح ترامپ شده است. او که در زمان آغاز ریاست جمهوری ترامپ یک میلیون دلار به او کمک کرده، به همراه شاهدان دیگر، صحبتهایی جنجالی درباره تماس تلفنی ماه ژوئیه ترامپ با همتای اوکراینی‌اش که سرآغاز رسوایی مربوط به اوکراین و تحقیقات برای استیضاح بوده، مطرح کرده‌اند.</p>
      <p>او هم در روزهای اخیر در پاسخ به این سوال که آیا خودش و تجارتش به دلیل شهادتهایش در روند تحقیقات برای استیضاح ترامپ با تهدید و تلافی‌جویی روبرو شده گفت: "موارد زیادی وجود داشته‌اند."</p>
      <p>او گفت: بی‌شمار ایمیل تهدید آمیز برای همسر من فرستاده شده است و اموال ما هدف بایکوت و تحریم قرار گرفته است.</p>
      <p>روند مربوط به استیضاح ترامپ بعد از شکایت یک عامل ناشناس جامعه اطلاعاتی آمریکا از "صحبتهای نگران‌کننده" ترامپ در گفتگوی تلفنی ماه ژوئیه با ولودیمیر زلنسکی رئیس جمهور اوکراین و تقاضایش از زلنسکی برای تحقیقات درباره جو بایدن و پسرش کلید زده شد.</p>
      <p>با این حال مارک زید، وکیل این عامل افشاگر جامعه اطلاعاتی آمریکا هشدار داد، موکلش باید همچنان به سبب حفظ امنیتش ناشناس بماند.»</p>
    </article>
  </body>
</html>