<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013062/%DB%B4%DB%B3-%D8%AF%D8%B1%D8%B5%D8%AF-%D8%AA%D9%87%D8%B1%D8%A7%D9%86%DB%8C-%D9%87%D8%A7-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D9%86%DA%AF%D8%B1%D9%81%D8%AA%D9%86%D8%AF-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%A8%DB%8C%D8%B4%D8%AA%D8%B1%DB%8C%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T12:22:36+00:00"/>
    <meta property="og:title" content="۴۳ درصد تهرانی‌ها بسته معیشتی نگرفتند/ سیستان و بلوچستان بیشترین دریافتی یارانه را داشت/ فرصت ۱۰ روزه برای اعتراض به عدم دریافت یارانه"/>
    <meta property="og:description" content="سخنگوی ستاد شناسایی حمایت معیشتی با بیان اینکه، مهلت ۱۰ روزه برای اعتراض به عدم پرداخت یارانه حمایتی در نظر گرفته شده، گفت: ۴۳ درصد تهرانی از صف دریافت یارانه معیشتی کنار گذاشته شدند."/>
  </head>
  <body>
    <article>
      <h1>۴۳ درصد تهرانی‌ها بسته معیشتی نگرفتند/ سیستان و بلوچستان بیشترین دریافتی یارانه را داشت/ فرصت ۱۰ روزه برای اعتراض به عدم دریافت یارانه</h1>
      <h2>سخنگوی ستاد شناسایی حمایت معیشتی:</h2>
      <address>
        <time datetime="2019-11-24T12:22:36+00:00">24 Nov 2019, 12:22</time>
      </address>
      <p>
        <i>سخنگوی ستاد شناسایی حمایت معیشتی با بیان اینکه، مهلت ۱۰ روزه برای اعتراض به عدم پرداخت یارانه حمایتی در نظر گرفته شده، گفت: ۴۳ درصد تهرانی از صف دریافت یارانه معیشتی کنار گذاشته شدند.</i>
      </p>
      <p>به گزارش مشرق، حسین میرزایی سخنگوی ستاد شناسایی حمایت معیشتی درباره مشکلی که در سامانه #۶۳۶۹* ایجاد شده است، گفت: ۱۰ روز مهلت برای ثبت کدملی برای سرپرست خانوار قرار دادیم، بنابراین به هیچ‌وجه جای نگرانی وجود ندارد.</p>
      <blockquote>بیشتر بخوانید:<br/><a href="https://www.mashreghnews.ir/news/1013027/%D8%AE%D8%A7%D9%86%D9%88%D8%A7%D8%B1-%DB%B2-%D9%86%D9%81%D8%B1%D9%87-%D8%A7%DB%8C-%DA%A9%D9%87-%DB%8C%D8%A7%D8%B1%D8%A7%D9%86%D9%87-%DB%B5-%D9%86%D9%81%D8%B1%D9%87-%DA%AF%D8%B1%D9%81%D8%AA-%D8%B9%DA%A9%D8%B3">خانوار ۲ نفره‌ای که یارانه ۵ نفره گرفت +عکس<br/></a><a href="https://www.mashreghnews.ir/news/1012989/%D8%A7%D9%82%D8%B4%D8%A7%D8%B1-%DA%A9%D9%85-%D8%AF%D8%B1%D8%A2%D9%85%D8%AF-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C">اقشار کم‌درآمد، جاماندگان از دریافت کمک معیشتی</a></blockquote>
      <p>وی با بیان اینکه، تاکنون حدود ۹۰ هزار درخواست رسیدگی ثبت شده و درخواست‌ها دائما در حال افزایش است و بیشتر موارد به اپراتورهای ایرانسل، رایتل و شاتل مربوط می‌شود، گفت: بر این اساس با هماهنگیهای انجام شده با اپراتور اول، تلاش می‌کنیم تا پایان روز جاری مشکلات ایجاد شده در خصوص خطوط این اپراتور و سامانه اعتراض بر طرف شود.</p>
      <p>
        <b>* حدود نصف تهرانی ها که یارانه نقدی می گیرند مشمول یارانه حمایتی نشدند</b>
      </p>
      <p>وی گفت: بر اساس دور اول بررسی وسع خانوارها حدود ۵۷ درصد از تهرانیهای یارانه بگیر مشمول دریافت حمایت معیشتی دولت شده‌اند.</p>
      <p>
        <b>*سیستان و بلوچستان در بین استان ها، بیشترین دریافتی یارانه معیشتی را داشته است</b>
      </p>
      <p>میرزایی گفت: بر اساس آمارها سیستان و بلوچستان با ۸۲.۱ درصد خانوارهای یارانه بگیر، خراسان شمالی با ۷۹.۲ درصد، خراسان جنوبی با ۷۸.۴ درصد، گلستان با ۷۸ درصد و لرستان با ۷۷.۷ درصد بیشترین سهم از دریافت حمایت معیشتی در بین یارانه بگیران را داشته‌اند.</p>
      <p>وی افزود، این درحالی است که استان تهران، با ۵۷.۲ درصد، البرز با ۶۳.۶ درصد، یزد با ۶۴.۹ درصد، اصفهان با ۶۵.۹ درصد و بوشهر با ۶۶.۸ درصد از یارانه بگیران  یارانه معیشتی جدید را دریافت کرده اند.</p>
      <p>
        <b>* هیچ کسی که یارانه نقدی نمی گرفته مشمول یارانه حمایتی نشده است</b>
      </p>
      <p>این مقام مسئول در واکنش به گزارشهای مردمی با این مضمون که برخی از کسانی که یارانه نقدی دریافت نمی‌کردند اما یارانه جدید دریافت کرده‌اند، گفت: چنین موضوعی صحت نداشته و تا کنون هیچ یک از افرادی که یارانه نمی‌گرفتند در صف دریافت حمایت معیشتی قرار نگرفته‌اند.</p>
      <p>میرزایی همچنین در پاسخ به پرسشی در خصوص خانوارهایی که بیش از تعداد افراد خانوار یارانه حمایتی دریافت کرده‌اند،‌گفت: برای بررسی این موارد بایستی کد ملی افراد دریافت و به صورت موردی این ابهامات بررسی شود. اما به طور کلی یک نکته را می‌توان بیان کرد که با فوت، ازدواج و زاد  و ولد ساختار خانواده تغییر می‌کند، از طرف دیگر در فاصله ارسال اطلاعات بین پلیس به علاوه ۱۰ تا سازمان هدفمندی یارانه‌ها یک بازه زمانی وجود دارد که ممکن است تغییر اطلاعات خانوار را زمان بر تر کند.</p>
      <p>وی افزود، موارد خاص زیاد این چنینی به ستاد حذف یارانه اعلام می‌شود که تا زمانی که با کد ملی این موارد چک نشود نمی‌توان اظهار نظر دقیق داشت.</p>
      <p>
        <b>*اعتراض به عدم دریافت یارانه حمایتی حتما باید با شماره موبایل به نام سرپرست باشد</b>
      </p>
      <p>این مقام مسئول با بیان اینکه، برای بررسی اعتراضها حتما بایستی شماره تلفن به نام سرپرست خانوار باشد، گفت: هر پیامکی که ارسال می‌شود به منزله ابلاغ رسمی به سرپرست خانوار می‌باشد.</p>
      <p>میرزایی همچنین گفت: در روزهای آینده جزییات آزمون وُسع و دلایل حذف و برقراری یارانه معیشتی اعلام خواهد شد.</p>
      <p>منبع: تسنیم</p>
    </article>
  </body>
</html>