<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301741/%DB%B2%DB%B0%DB%B0%DB%B0-%D8%B1%D9%88%D8%B3%D8%AA%D8%A7%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C-%D8%AF%D8%B1-%D8%AD%D8%A7%D8%B4%DB%8C%D9%87-%D8%B1%D9%88%D8%AF%D8%AE%D8%A7%D9%86%D9%87-%D9%87%D8%A7-%D8%A7%DB%8C%D8%AC%D8%A7%D8%AF-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:28:46+00:00"/>
    <meta property="og:title" content="۲۰۰۰ روستای آذربایجان غربی در حاشیه رودخانه ها ایجاد شده اند"/>
    <meta property="og:description" content="ایسنا/آذربایجان غربی معاون امور عمرانی استاندار آذربایجان غربی گفت: برای جلوگیری از سیلاب در فصل بارش ماههای پایانی سال ، لایروبی و مهندسی رودخانه ها باید با جدیت انجام شود."/>
  </head>
  <body>
    <article>
      <h6 class="kicker">معاون امور عمرانی استاندار:</h6>
      <h1>۲۰۰۰ روستای آذربایجان غربی در حاشیه رودخانه ها ایجاد شده اند</h1>
      <address><time datetime="2019-11-24T12:28:46+00:00">24 Nov 2019, 12:28</time> by <a rel="author">المیرا عسگری زاده</a></address>
      <p>ایسنا/آذربایجان غربی معاون امور عمرانی استاندار آذربایجان غربی گفت: برای جلوگیری از سیلاب در فصل بارش ماههای پایانی سال ، لایروبی و مهندسی رودخانه ها باید با جدیت انجام شود.</p>
      <p>آیدین رحمانی در بیست و هفتمین جلسه شورای حفاظت از منابع آب استان که امروز در استانداری برگزار شد، به اقدامات جهادگونه در خصوص لایروبی رودخانه ها در ابتدای سال اشاره  کرد و اظهار کرد: مدیریت و برنامه ریزی خوب ابتدای سال در خصوص مواجهه با سیلابها باعث شد با وجود خسارتهایی که در تعدادی از استانهای کشور به وقوع پیوست، خوشبختانه بخاطر کار و مدیریت جهادی در آذربایجان غربی، مشکل چندانی بوجود نیامد. </p>
      <p>وی یکی از علت های مهم و اصلی در جلوگیری از سیلابهای احتمالی را لایروبی حریم و بستر رودخانه ها عنوان کرد و افزود: لایروبی رودخانه ها از موضوعات مرتبط و هم با مدیریت بحران استان است و ضروریت تمامی دستگاه های عضو شورای مدیرت بحران استان نسبت به این موضوع حساس باشند و تمامی امکانات لازم را برای ادامه لایروبی بستر رودخانه ها بکار ببندند. </p>
      <p>معاون امور عمرانی استاندار آذربایجان غربی با اشاره به اینکه حدود  ۲۰۰۰ روستا در استان در حاشیه رودخانه ها ایجاد شده اند، گفت: این امر خود مستلزم شناسایی مناطق سیل خیز، برنامه ریزی و مدیریت و مهندسی و لایروبی به موقع رودخانه ها است تا در فصل بارندگی ها از خطرات احتمالی سیلاب در این مناطق جلوگیری شود.</p>
      <p>رحمانی خطاب به فرمانداران و مدیران بخش آب شهرستانها نیز گفت: با تشکیل شورای آب در شهرستانها، انجام مطالعات لازم و اولویت بندی پروژه های مربوط به بخش آب، اقدامات و برنامه ریزی های لازم را در شهرستانها در خصوص پیشگیری از سیلاب انجام دهند.</p>
      <p>به گزارش ایسنا، وی تجاوز به حریم رودخانه ها در بروز سیلاب را بسیار مهم دانست و اضافه کرد: تجاوز به بستر و حریم رودخانه ها موضوعی است که باید بیش از پیش مد نظر قرار گیرد و با متجاوزان به حریم رودخانه ها و برهم زننده اکوسیستم، برخورد قانونی صورت گیرد.</p>
      <p>انتهای پیام</p>
    </article>
  </body>
</html>