<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623127/%D8%B9%D8%B6%D9%88-%D8%AC%D8%A8%D9%87%D9%87-%D9%BE%D8%A7%DB%8C%D8%AF%D8%A7%D8%B1%DB%8C-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D8%A8%D9%87-%D9%84%DB%8C%D8%B3%D8%AA-%D9%85%D8%B4%D8%AA%D8%B1%DA%A9-%D9%86%D9%85%DB%8C%E2%80%8C%D8%B1%D8%B3%D9%86%D8%AF%D8%A8%D8%B1%D8%AE%DB%8C-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D9%88%D8%B3%D8%B7-%D9%84%D8%AD%D8%A7%D9%81-%D9%85%DB%8C%E2%80%8C%D8%AE%D9%88%D8%A7%D8%A8%D9%86%D8%AF-%DA%A9%D9%87-%D9%87%D9%85-%D8%A7%DB%8C%D9%86-%D9%88%D8%B1%DB%8C-%D8%A8%D8%A7%D8%B4%D9%86%D8%AF-%D9%87%D9%85-%D8%A2%D9%86-%D9%88%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:19:00+00:00"/>
    <meta property="og:title" content="عضو جبهه پایداری: اصولگرایان به لیست مشترک نمی‌رسند/برخی اصولگرایان وسط لحاف می‌خوابند که هم این وری باشند هم آن وری"/>
    <meta property="og:description" content="فعال سیاسی همسو با جبهه پایداری گفت: اگر در اصولگرایی عده ای به روش گذشته بنشینند برای دیگران نفر انتخاب کنند، این شدنی نیست و نتیجه بخش نخواهد بود چون بالاخره افرادی با پتانسیل قوی هستند که نقطه نظرات سنتی را درباره اجماع اصولگرایان قبول ندارند."/>
  </head>
  <body>
    <article>
      <h1>عضو جبهه پایداری: اصولگرایان به لیست مشترک نمی‌رسند/برخی اصولگرایان وسط لحاف می‌خوابند که هم این وری باشند هم آن وری</h1>
      <address>
        <time datetime="2019-11-24T12:19:00+00:00">24 Nov 2019, 12:19</time>
      </address>
      <p>
        <i>فعال سیاسی همسو با جبهه پایداری گفت: اگر در اصولگرایی عده ای به روش گذشته بنشینند برای دیگران نفر انتخاب کنند، این شدنی نیست و نتیجه بخش نخواهد بود چون بالاخره افرادی با پتانسیل قوی هستند که نقطه نظرات سنتی را درباره اجماع اصولگرایان قبول ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صدای همگرایی در جریان اصولگرایی بلند است اما پایداری ها رویکرد دوگانه از خود نشان می دهند. از یک طرف اعلام کردند که دنبال دادن لیست جداگانه نیستند اما از طرف دیگر نیز زیر بار پیوستن به مکانیزم شورای ائتلاف نیروهای انقلاب (اصولگرایان) نمی روند.</p>
      <p>بیژن نوباوه که در مجلس با فهرست جبهه پایداری وارد مجلس شد، معتقد است: در اصولگرایی نیز اگر یکسری افرادی که هیچ نقش مثبتی در مجلس نداشتند و اساسا فعال نبودند بخواهند دوباره بیایند؛ اصلا به درد جامعه ما نمی خورند.</p>
      <p>گفتگو با بیژن نوباوه را در ادامه بخوانید:</p>
      <p>
        <b>شما سه دوره نامزد انتخابات مجلس شورای اسلامی بودید و این فضای رقابت سیاسی را تجربه کردید، در انتخابات مجلس هفتم، هشتم و دهم اصولگرایان به لیست واحد در تهران رسیدند، به نظر شما این دوره نیز اصولگرایان در تهران به لیست واحد می رسند؟</b>
      </p>
      <p>طبق سنوات گذشته احتمالا نخواهد بود. این دوره شاید متفاوت باشد چون یک مقدار مسئله فرق می کند. بالاخره افرادی با پتانسیل قوی هستند که نقطه نظرات سنتی را درباره اجماع اصولگرایان قبول ندارند. اگر به روش گذشته عدهای بنشینند برای دیگران نفر انتخاب کنند، این شدنی نیست و نتیجه بخش نخواهد بود.</p>
      <p>
        <b>این افرادی که می گویید برخلاف سنتی ها ظرفیت رأی بالایی دارند، منظورتان جبهه پایداری است یا مجموعه های دیگر را هم شامل می شود؟</b>
      </p>
      <p>جبهه پایداری هم جزء اینهاست. خیلی افراد هستند که ظرفیت شان بالاترین است ولی در جریان اصولگرایی وقتی بحث می شود رفتارها با آنها خوب نیست بنابراین آنها ممکن است خودشان ظرفیت جدا شوند و حرف داشته باشند. البته ممکن هم هست که به نتیجه برسند ولی اینکه الان صحبت می شود دوباره به شکل سنتی اجماع می شود، من می گویم خیر فکر نمی کنم.</p>
      <p>در اصولگرایی اگر یکسری افرادی که هیچ نقش مثبتی در مجلس نداشتند و اساسا فعال نبودند بخواهند دوباره بیایند؛ اصلا به درد جامعه ما نمیخورند. بسیاری از این افراد وسط لحاف می خوابند که هم این وری باشند و هم آن وری. اصولگرایی زمانی موفق است که افراد زبده، انقلابی و کاریزماتیک را مورد حمایت قرار دهد تا آنها برای حفظ منافع مردم تمام تلاش خود را به کار گیرند.</p>
      <p>
        <b>شما مورد وثوق بودن نیروهای انقلاب نزد جامعه صحبت کردید، امروز ائتلافی هم که شکل گرفته همین عنوان را دارد «شورای ائتلاف نیروهای انقلاب». از اردوگاه نیروهای انقلاب اگر بخواهد دو لیست دربیاید با اشتراکات خواهد بود یا خیر؟</b>
      </p>
      <p>نمی گویم اینها شورای نیروهای انقلاب هستند یا نیستند؛ اینکه یکی اسمی برای خودش می گذارد، این طور نیست که همه قبولش کنند. واقعیت آن است که بسیاری از اینها صلاحیت این اسم ها را ندارند چون انقلابی و کاریزماتیک نیستند و زحمت جامعه را زیاد می کنند. مجلس باید کاریزماتیک باشد به طوری که تحت هیچ شرایطی منافع ملی را هدر ندهد و از بین نبرد. بزرگان اصلاحات هر آدم فاقد صلاحیتی را وارد کردند، بعد خودشان فهمیدند مجلس جای این بازی ها نبود. حالا هم اگر اصولگرایی بیاید که کاریزماتیک نباشد یا بی حال باشد فقط بخواهد آهسته بیاید و آهسته برود به درد کشور نمی خورد.</p>
      <p>
        <b>*در زمان انتخابات مجلس نهم یادم است که اشتراکاتی بین لیست پایداری و اصولگرایان وجود داشت، اگر قرار است امروز نیز لیست های جداگانه ای داده شود این اشتراکات وجود خواهد داشت؟</b>
      </p>
      <p>قطعا باید اشتراکات داشته باشند و اشتراکات هم هست ولی اینکه جمعی برای خودشان تصمیم بگیرند که فلانی بیاید و فلانی نیاید، اشتباه بزرگی است که چندین دفعه مرتکب شدند و الان هم دارند مرتکب می شوند. معتقدم اگر دوباره روش های ناموفق گذشته استفاده شود، هیچ کدام از نظرسنجی ها را هم قبول نکنند و به مردم دروغ بگویند قطعا شکست می خورند چون بعضی افراد که مورد وثوق این آقایان نیستند اما به اندازه همه ۲۵ نفری که آنها نشستند تصمیم گرفتند رأی دارند.</p>
    </article>
  </body>
</html>