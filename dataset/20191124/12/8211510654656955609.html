<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/karma-automotive-revero-gts-fisker-gt-salone-los-angeles-mild-hybrid-469020.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T12:00:47+00:00"/>
    <meta property="og:title" content="Karma Automotive Revero GTS"/>
    <meta property="og:description" content="L'azienda cino-americana che ha rilevato quella che fu la Fisker ha aggiornato il suo modello di punta, presentata a Los Angeles"/>
  </head>
  <body>
    <article>
      <h1>Karma Automotive Revero GTS</h1>
      <h2>L'azienda cino-americana che ha rilevato quella che fu la Fisker ha aggiornato il suo modello di punta, presentata a Los Angeles</h2>
      <address><time datetime="2019-11-24T12:00:47+00:00">24 Nov 2019, 12:00</time> by <a rel="author">Lorenzo Moro</a></address>
      <p>Accanto all’interessante <b>concept car SC2</b> (evoluzione della SC1 vista a inizio anno a Shangai), <b>Karma Automotive</b> ha portato al Salone di Los Angeles anche la usa nuova <b>Revero GTS,</b> versione rinnovata e potenziata della già nota Revero GT.</p>
      <blockquote>
        <a href="https://www.formulapassion.it/automoto/mondoauto/karma-automotive-sc2-concept-los-angeles-porsche-taycan-tesla-468348.html">Karma Automotive, a Los Angeles la SC2</a>
      </blockquote>
      <p>Destinata ad entrare in produzione nei primi mesi del 2020, la nuova Revero GTS è il classico bolide elettrificato (la Revero è una plug-in hybrid, sotto la sinuosa carrozzeria ci sono due motori elettrici e un<b> piccolo tre cilindri turbo di origine BMW, lo stesso della i8</b>), caratterizzato, come ormai consuetudine per questo tipo di auto, da una accelerazione incredibile: la nuova Revero GTS è infatti capace di coprire lo<b> 0-100 in appena 3,9 secondi</b>, ben 9 decimi meglio della “sorella” GT. Discorso diverso per la velocità massima, che è di appena 209km/h.</p>
      <p>Rispetto alla GT, le modifiche sono un po’ su tutti i fronti: sia estetiche con nuovi dettagli in <b>fibra di carbonio</b> che negli interni, ora caratterizzati da un nuovo sistema audio proprietario con tecnologia Soloscape. Nuovo anche il volante, caratterizzato da una serie di pulsanti dotati di <b>feedback aptico</b>, stessa tecnologia che nei prossimi mesi vedremo sul joypad della prossima PlayStation 5.</p>
      <p>Sotto la carrozzeria non ci sono novità di sorte, il powertrain rimane quello della GT e solo l’autonomia riceve un piccolo upgrade: la GTS è in grado di raggiungere i<b> 580km di cui 130 percorribili in modalità 100% elettrica</b>. Diverso anche il prezzo, che nella GTS sale a ben 149.950 dollari, 14.950 in più rispetto alla Revero GT.</p>
      <footer>RIPRODUZIONE RISERVATA</footer>
    </article>
  </body>
</html>