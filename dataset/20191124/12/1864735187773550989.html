<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/van-basten-frase-nazista-1.4903467"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T12:39:54+00:00"/>
    <meta property="og:title" content="Olanda, Van Basten nella bufera per frase nazista nel fuorionda"/>
    <meta property="og:description" content="L'ex attaccante si è lasciato sfuggire &quot;Sieg Heil&quot;, l'espressione nazista che significa &quot;saluto alla vittoria&quot;. Poi si è scusato: &quot;Una battuta che mi è uscita male&quot;. Imbarazzo in studio"/>
  </head>
  <body>
    <article>
      <h1>Olanda, Van Basten nella bufera per frase nazista nel fuorionda</h1>
      <h2>L'ex attaccante si è lasciato sfuggire "Sieg Heil", l'espressione nazista che significa "saluto alla vittoria". Poi si è scusato: "Una battuta che mi è uscita male". Imbarazzo in studio</h2>
      <address><time datetime="2019-11-24T12:39:54+00:00">24 Nov 2019, 12:39</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4903520.1574599194!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Marco Van Basten</figcaption>
      </figure>
      <p>Roma, 24 novembre 2019 -<b> Marco Van Basten </b>finisce nella <b>bufera in Olanda</b> per un<b> fuorionda nazista.</b> L'ex attaccante,<b> ai microfoni di Fox Sports</b> dove commentava la gara dell'Ajax contro l'Heracles alla Johan Cruijff Arena, come riportato dai maggiori quotidiani olandesi, a un certo punto si è lasciato sfuggire "<b>Sieg Heil"</b>. E' accaduto al termine dell'intervista dell'allenatore tedesco Frank Wormuth alla guida dell'Heracles. L'ex giocatore di Ajax e Milan ha utilizzato<b> l'espressione nazista </b>che significa <b>"saluto alla vittoria"</b>, probabilmente pensando che il suo microfono fosse chiuso. Parole infelici proprio nel giorno in cui il calcio olandese voleva mandare un<b> segnale forte contro il razzismo</b>. <b>Van Basten si è subito scusato</b> dicendo che "si è trattata solo di una battuta che mi è uscita male. Non volevo scioccare nessuno".</p>
      <p>Quando Van Basten ha detto "Sieg Heil" nello studio è <b>calato l'imbarazzo</b>. Sui social, nel giro di pochi istanti, sono stati in molti a protestare e a chiedere spiegazioni a Van Basten che, nello scusarsi, ha spiegato: "Il mio intento era solo quello di scherzare sul tedesco di Hans. La mia è stata solo una <b>battuta infelice</b> e me ne scuso". C'è stata però l'mmediata presa di posizione di uno dei responsabili della versione olandese del canale Fox Sports, che ha ovviamente preso le distanze dalla frase pronunciata da Van Basten in diretta televisiva: "Quella di Marco è stata<b> un'osservazione inappropriata</b>. Non solo oggi che volevamo mandare un segnale contro il razzismo e le discriminazioni, lo sarebbe stata sempre". Non è ancora chiaro se per Van Basten ci saranno conseguenze di qualche tipo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>