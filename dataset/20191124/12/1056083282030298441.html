<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301754/%D8%B1%D8%B4%D8%AF-%D8%AF%D9%88%D8%A8%D8%A7%D8%B1%D9%87-%D9%85%D8%B9%D8%A7%D9%85%D9%84%D8%A7%D8%AA-%D9%85%D8%B3%DA%A9%D9%86-%D8%AF%D8%B1-%D9%BE%D8%A7%DB%8C%DB%8C%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:41:42+00:00"/>
    <meta property="og:title" content="رشد دوباره معاملات مسکن در پاییز"/>
    <meta property="og:description" content="دومین رشد ماهیانه تعداد معاملات مسکن شهر تهران در دومین ماه از فصل پاییز رقم خورد؛ مطابق آمار، آبان ماه امسال معاملات ملک در پایتخت ۱۷ درصد نسبت به مهرماه افزایش یافته اما کارشناسان چشم‌انداز افزایش قیمت برای بازار مسکن متصور نیستند."/>
  </head>
  <body>
    <article>
      <h1>رشد دوباره معاملات مسکن در پاییز</h1>
      <address><time datetime="2019-11-24T12:41:42+00:00">24 Nov 2019, 12:41</time> by <a rel="author">مجید انتظاری</a></address>
      <p>دومین رشد ماهیانه تعداد معاملات مسکن شهر تهران در دومین ماه از فصل پاییز رقم خورد؛ مطابق آمار، آبان ماه امسال معاملات ملک در پایتخت ۱۷ درصد نسبت به مهرماه افزایش یافته اما کارشناسان چشم‌انداز افزایش قیمت برای بازار مسکن متصور نیستند.</p>
      <p>به گزارش ایسنا، آمار نشان می‌دهد در آبان ماه ۱۳۹۸ بالغ بر ۴۷۴۵ فقره معامله ملک در شهر تهران انجام شده که نسبت به ماه قبل ۱۷ درصد افزایش و نسبت به ماه مشابه سال قبل ۴۸ درصد کاهش نشان می‌دهد. در بخش  اجاره نیز در آبان ماه امسال ۱۰ هزار و ۱۳۲ اجاره‌نامه در پایتخت به امضا رسیده که نسبت به  ماه قبل و ماه مشابه سال قبل به  ترتیب  ۲۱ و ۱۷ درصد کاهش یافته است.</p>
      <p>آمار به دست آمده از اتحادیه مشاوران املاک حاکی از آن است که با وجود افزایش ماهیانه معاملات در تهران، در کل کشور قراردادهای خرید و فروش با ثبات ماهیانه همراه بود. آبان ماه ۱۳۹۸ در کل کشور ۲۷ هزار و ۹۵۹ قرارداد خرید و فروش ملک منعقد شده که نسبت به ماه قبل ۰.۸ درصد و نسبت به ماه مشابه  سال قبل ۴۰ درصد کاهش یافت. هم‌چنین در آبان ماه سال جاری ۳۶ هزار و ۸۸۸ قرارداد اجاره در کل کشور به امضا رسیده که نسبت به مهرماه امسال ۲۱ درصد و نسبت به آبان ماه پارسال ۸ درصد کاهش نشان می‌دهد.</p>
      <p>اما رشد ۱۷ درصدی ماهیانه معاملات مسکن شهر تهران در شرایطی اتفاق افتاده که مهرماه نیز <b><a href="https://www.isna.ir/news/98080200894/">بر اساس آمار اتحادیه</a></b> دقیقا به همین میزان شاهد افزایش ۱۷ درصدی معاملات در شهر تهران نسبت به شهریورماه بودیم و قیمت نیز بر اساس شاخص بانک مرکزی افزایش اندک ۰.۴ درصد و بر اساس اعلام وزارت راه و شهرسازی ۰.۹ درصد نسبت به شهریورماه را نشان داد. کارشناسان علت افزایش نسبی قرادادهای خرید و فروش ملک در پایتخت در دو ماه اخیر را پایان یافتن ماه‌های محرم و صفر عنوان می‌کنند. با این حال اغلب آنها معتقدند کسادی معاملات تا پایان سال ادامه خواهد داشت و افزایش قیمت رخ نمی‌دهد.</p>
      <p>رشد معاملات مسکن در پاییز در شرایطی رقم خورده که معمولا با پایان فصل تابستان، خرید و فروش ملک کاهش پیدا می‌کند. با این حال نوسانات ماهیانه در شرایط کسادی اتفاق غیرمعمولی نیست و در بسیاری از بازارها رخ می‌دهد. کاهش معاملات به کمتر  از ۵۰۰۰ فقره در تهران شرایط رکودی را رقم زده که طی شش سال گذشته بی‌سابقه بوده است. گفته می‌شود آمار ۲۷۸۷ فقره معامله مسکن شهر تهران در شهریورماه امسال بر اساس گزارش بانک مرکزی، پایین‌ترین میزان قرادادهای خرید و فروش از سال ۱۳۶۶ بوده است. لذا افزایش نسبی معاملات نسبت به شهریورماه نمی‌تواند تحول آن‌چنانی در بازار مسکن محسوب شود. مضافا این‌که قیمت‌ها در مناطق مصرفی شهر تهران نسبت به شهریورماه امسال ۲ تا ۱۲ درصد کاهش یافته است.</p>
      <p>
        <b>قیمت خانه بالا نمی‌رود</b>
      </p>
      <p>پروانه اصلانی، مدیرکل دفتر اقتصاد مسکن وزارت راه و شهرسازی در گفت‌وگو با ایسنا اظهار کرد: دلیل افزایش کمتر از یک درصدی قیمت مسکن شهر تهران در مهرماه نسبت به شهریورماه، عمدتا به افزایش معاملات منطقه ۱ برمی‌گردد که در ماه‌های قبل از آن معاملات و قیمت در این منطقه افت محسوسی داشت؛ بنابراین <b><a href="https://www.isna.ir/news/98090301079/">بعید است که قیمت خانه در ماه‌های آینده افزایش یابد؛</a></b> مگر این‌که تحولات پیش‌بینی نشده‌ای در اقتصاد کلان پیش بیاید.</p>
      <p>
        <b>نرخ سوخت تاثیری بر قیمت مسکن ندارد</b>
      </p>
      <p>هم‌چنین مهدی سلطان‌محمدی کارشناسان بازار مسکن می‌گوید: نوسانات بازار مسکن بیشتر در چرخه‌های رونق و رکود اتفاق می‌افتد که هم‌اکنون وارد چرخه رکودی شده‌ایم؛ لذا <b><a href="https://www.isna.ir/news/98082516572/">افزایش نرخ سوخت تاثیری بر قیمت مسکن نخواهد داشت.</a></b></p>
      <p>مهدی سلطان‌محمدی به ایسنا گفت: افزایش قیمت بنزین طبیعتا در هزینه حمل و نقل اثرگذار خواهد بود. اگر در مواد غذایی تاثیر می‌گذارد به این دلیل است که بخشی از هزینه مواد غذایی مربوط به حمل و نقل است. شاید افزایش اندکی در قیمت کالاهای مصرفی ایجاد شود اما با توجه به این‌که نرخ گازوئیل افزایش نیافته تاثیر افزایش قیمت بنزین روی قیمت کالاها از جمله مصالح ساختمانی چندان زیاد نخواهد بود.</p>
      <p>انتهای  پیام</p>
      <related>
        <h4>اخبار مرتبط</h4>
        <a href="https://www.isna.ir/news/98062411552/%D8%B1%DB%8C%D8%B2%D8%B4-%D8%B3%D8%B1%D8%A7%D8%B3%D8%B1%DB%8C-%D9%85%D8%B9%D8%A7%D9%85%D9%84%D8%A7%D8%AA-%D9%85%D8%B3%DA%A9%D9%86"/>
        <a href="https://www.isna.ir/news/98082012968/%D9%BE%DB%8C%D8%B4-%D8%A8%DB%8C%D9%86%DB%8C-%D9%88%D8%B6%D8%B9%DB%8C%D8%AA-%D8%A8%D8%A7%D8%B2%D8%A7%D8%B1-%D9%85%D8%B3%DA%A9%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84"/>
        <a href="https://www.isna.ir/news/98072719798/%D9%85%D8%B9%D8%A7%D9%85%D9%84%D8%A7%D8%AA-%D9%85%D8%B3%DA%A9%D9%86-%D8%A8%D9%87-%DA%A9%D9%81-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
        <a href="https://www.isna.ir/news/98082818562/%D9%81%D8%B5%D9%84-%D8%B3%D8%B1%D8%AF-%D9%85%D8%B3%D8%AA%D8%A7%D8%AC%D8%B1%D8%A7%D9%86-%D8%A7%D8%B2-%D8%B1%D8%A7%D9%87-%D8%B1%D8%B3%DB%8C%D8%AF"/>
      </related>
    </article>
  </body>
</html>