<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507859"/>
    <meta property="og:site_name" content="0404"/>
    <meta property="article:published_time" content="2019-11-24T12:01:11+00:00"/>
    <meta property="og:title" content="השר דרעי החליט להעביר לשר אחר לקבל ההחלטה על המשך תפקידו של רון קובי בטבריה"/>
    <meta property="og:description" content="בעקבות הימשכות ההליך המשפטי בבג&quot;ץ וכדי למנוע עיכוב מיותר שפוגע בתפקוד עיריית טבריה ובשירותים לתושבי העיר טבריה, החליט היום (יום א׳) שר הפנים, אריה דרעי, לה"/>
  </head>
  <body>
    <article>
      <h1>השר דרעי החליט להעביר לשר אחר לקבל ההחלטה על המשך תפקידו של רון קובי בטבריה</h1>
      <address><time datetime="2019-11-24T12:01:11+00:00">24 Nov 2019, 12:01</time> by <a rel="author">חדשות 0404</a></address>
      <p>בעקבות הימשכות ההליך המשפטי בבג"ץ וכדי למנוע עיכוב מיותר שפוגע בתפקוד עיריית טבריה ובשירותים לתושבי העיר טבריה, החליט היום (יום א׳) שר הפנים, אריה דרעי, להמנע מקבלת החלטה באשר להמשך כהונתו של רון קובי כראש עיריית טבריה ולהעביר את ההחלטה לשר אחר בממשלה.</p>
      <p>הליך השימוע יתקיים בפני מנכ"ל משרד הפנים, מרדכי כהן, והצוות המקצועי במשרד הפנים.</p>
      <p>עמדת המדינה, בהודעתה לבג"ץ מהיום (יום א'), גורסת כי אין חשש לניגוד עניינים שיש בו כדי למנוע מהשר דרעי קבלת החלטה בעניינו של רון קובי, אך ישנו רצון למנוע את המשכות ההליך והפגיעה בתושבים.</p>
      <p>כפי שכתבה המדינה בתשובתה לבג"ץ: ״עמדת המדינה כפי שפורטה באריכות בתגובה הייתה, ועודנה, כי שר הפנים אינו מנוע מלקבל החלטה בנוגע להמשך כהונתו של העותר, וכי לא מתקיים בנסיבות העניין חשש לניגוד העניינים שיש בו כדי למנוע מהשר לקבל החלטה כאמור".</p>
      <p>כמו כן ציינה המדינה בנוגע לעיכוב בקבלת ההחלטה: "עיכוב אשר בגינו נמנעת קבלת ההחלטה הנדרשת ומתבקשת על פי הוראות הפקודה תוך פגיעה ביכולת ליישם את הוראות החוק ולהבטיח את תפקודם של מוסדות מועצת העיר טבריה, ואת האינטרס הציבורי הנדרש במתן השירותים לרווחת תושביה".</p>
      <p>שר הפנים, דרעי: ״החלטתי להעביר את ההחלטה לשר אחר רק כדי לזרז את ההליך ולמנוע את המשך הפגיעה בעיר טבריה ותושביה״.</p>
    </article>
  </body>
</html>