<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842935"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T12:41:00+00:00"/>
    <meta property="og:title" content="অবশেষে মারা গেল শিশুটি"/>
    <meta property="og:description" content="ঝিনাইদহের কালীগঞ্জ উপজেলার ষাটবাড়ীয়া গ্রামের রাস্তার পাশ থেকে উদ্ধার হওয়া নবজাতক ছেলেশিশুটি অবশেষে মারা গেছে। শনিবার গভীর রাতে কালীগঞ্জ উপজেলা স্বাস্থ্য কমপ্লেক্স থেকে যশোর নেওয়ার পথে শিশুটি মারা যায়।  শনিবার সন্ধ্যার পরে কে বা কারা শিশুটিকে রাস্তার পাশে ফেলে রেখে যায়। পথচারীরা কান্নাকাটির শব্দ শুনে কাছে গিয়ে শিশুটিকে দেখতে পান। পরে প্রতিবেশী শারমিনা খাতুন নামের এক গৃহবধূকে ডেকে শিশুটিকে উদ্ধার করা করে কালীগঞ্জ উপজেলা স্বাস্থ্য কমপ্লেক্সে ভর্তি করা হয়। স্থানীয় জনপ্রতিনিধি ও পুলিশের পরামর্শে শিশুটির দায়িত্ব নেয় ওই গ্রামের মুকুল জোয়ার্দ্দার ও রাজিয়া খাতুন দম্পতি। আর শিশুটির নাম রাখা হয় আল হুসাইন। তার খাবারের জন্য দুধ কিনে দেন ওসি। চিকিৎসার দায়িত্বও নেন তিনি।  শিশুটির দায়িত্ব নেওয়া মুকুল জোয়ার্দ্দার রবিবার সকালে বলেন, আমরা শিশুটিকে বাঁচানোর জন্য অনেক চেষ্টা করেছি। গভীর রাতে যশোর নিয়ে যাওয়ার পথে শিশুটি মারা যায়। তিনি দুঃখ প্রকাশ করে বলেন, আমরা শিশুটিকে লালন-পালন করে মানুষের মতো মানুষ করতে চেয়েছিলাম। কিন্তু সে আশা আর পূরণ হলো না।  কালীগঞ্জ থানার ওসি থানার ওসি মুহা. মাহফুজুর রহমান জানান, শিশুটি উদ্ধারের পর হাসপাতালে…"/>
  </head>
  <body>
    <article>
      <h1>অবশেষে মারা গেল শিশুটি</h1>
      <address><time datetime="2019-11-24T12:41:00+00:00">24 Nov 2019, 12:41</time> by <a rel="author">কালীগঞ্জ (ঝিনাইদহ) প্রতিনিধি</a></address>
      <p>ঝিনাইদহের কালীগঞ্জ উপজেলার ষাটবাড়ীয়া গ্রামের রাস্তার পাশ থেকে উদ্ধার হওয়া নবজাতক ছেলেশিশুটি অবশেষে মারা গেছে। শনিবার গভীর রাতে কালীগঞ্জ উপজেলা স্বাস্থ্য কমপ্লেক্স থেকে যশোর নেওয়ার পথে শিশুটি মারা যায়। </p>
      <p>শনিবার সন্ধ্যার পরে কে বা কারা শিশুটিকে রাস্তার পাশে ফেলে রেখে যায়। পথচারীরা কান্নাকাটির শব্দ শুনে কাছে গিয়ে শিশুটিকে দেখতে পান। পরে প্রতিবেশী শারমিনা খাতুন নামের এক গৃহবধূকে ডেকে শিশুটিকে উদ্ধার করা করে কালীগঞ্জ উপজেলা স্বাস্থ্য কমপ্লেক্সে ভর্তি করা হয়। স্থানীয় জনপ্রতিনিধি ও পুলিশের পরামর্শে শিশুটির দায়িত্ব নেয় ওই গ্রামের মুকুল জোয়ার্দ্দার ও রাজিয়া খাতুন দম্পতি। আর শিশুটির নাম রাখা হয় আল হুসাইন। তার খাবারের জন্য দুধ কিনে দেন ওসি। চিকিৎসার দায়িত্বও নেন তিনি। </p>
      <p>শিশুটির দায়িত্ব নেওয়া মুকুল জোয়ার্দ্দার রবিবার সকালে বলেন, আমরা শিশুটিকে বাঁচানোর জন্য অনেক চেষ্টা করেছি। গভীর রাতে যশোর নিয়ে যাওয়ার পথে শিশুটি মারা যায়। তিনি দুঃখ প্রকাশ করে বলেন, আমরা শিশুটিকে লালন-পালন করে মানুষের মতো মানুষ করতে চেয়েছিলাম। কিন্তু সে আশা আর পূরণ হলো না। </p>
      <p>কালীগঞ্জ থানার ওসি থানার ওসি মুহা. মাহফুজুর রহমান জানান, শিশুটি উদ্ধারের পর হাসপাতালে ভর্তি, তাকে দুধ কিনে দেওয়াসহ চিকিৎসার সব দায়-দায়িত্ব নিয়েছিলাম। কিন্তু তাকে আর বাঁচানো যায়নি। রাতে যশোর নেওয়ার পথে শিশুটি মারা যায়। বিষয়টি খুবই দুঃখজনক। </p>
      <p>কালীগঞ্জ উপজেলা স্বাস্থ্য কমপ্লেক্সের মেডিক্যাল অফিসার ডা. অরুণ কুমার দাস বলেন, নবজাতকটি শনিবার ভূমিষ্ঠ হওয়ার পর শ্বাসতন্ত্রের সমস্যাজনিত কারণে উপজেলা স্বাস্থ্য কমপ্লেক্সে ভর্তি করে চিকিৎসা দেওয়া হচ্ছিল। কিন্তু অবস্থা গুরুতর মনে হওয়ায় রাতেই তাকে যশোর হাসপাতালে রেফার্ড করা হয়। সেখানে নেওয়ার পথে শিশুটি মারা যায়। </p>
    </article>
  </body>
</html>