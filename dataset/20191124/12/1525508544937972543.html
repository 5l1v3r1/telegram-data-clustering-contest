<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779681/%D9%81%D8%B1%D8%A7%D8%AE%D9%88%D8%A7%D9%86-%DA%86%D9%87%D8%A7%D8%B1%D9%85%DB%8C%D9%86-%D9%86%D9%85%D8%A7%DB%8C%D8%B4%DA%AF%D8%A7%D9%87-%D9%88%D8%B1%D8%B3%D9%88%D8%B3-%D8%AA%D9%85%D8%AF%DB%8C%D8%AF-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:11:36+00:00"/>
    <meta property="og:title" content="فراخوان چهارمین نمایشگاه «ورسوس» تمدید شد"/>
    <meta property="og:description" content="فراخوان چهارمین نمایشگاه هنری «ورسوس» تا دهم آذرماه تمدید شد."/>
  </head>
  <body>
    <article>
      <h1>فراخوان چهارمین نمایشگاه «ورسوس» تمدید شد</h1>
      <address>
        <time datetime="2019-11-24T12:11:36+00:00">24 Nov 2019, 12:11</time>
      </address>
      <p>به گزارش <a href="https://www.mehrnews.com/">خبرگزاری مهر</a>، فراخوان چهارمین نمایشگاه هنری «ورسوس» تا دهم آذرماه تمدید شد و نقاشان جوان زیر ۳۰ سال می‌توانند با مراجعه به سایت  <a href="http://www.versusartcontest.com/">www.versusartcontest.com</a> آثار خود را ارائه کنند.</p>
      <p>پیش از این اعلام شده بود که مهلت فراخوان تا پایان آبان ماه است ولی به دلیل محدودیت‌هایی که بر اینترنت سراسر کشور اعمال شد، دبیرخانه این رویداد تصمیم به تمدید تاریخ پایان فراخوان را گرفت.</p>
      <p>چهارمین نمایشگاه هنری «ورسوس» (نمایشگاه نقاشی سن‌ایچ برای نسل جوان) با هدف حمایت از جوانان هنرمند و با تمرکز بر شناسایی استعدادهای نسل جوان و معرفی آنها به جامعه هنری از تاریخ ۴ تا ۱۸ بهمن ماه در خانه هنرمندان ایران برگزار می‌شود.</p>
      <p>در این نمایشگاه  ۱۰۰ درصد مبلغ فروش آثار هنری به هنرمندان جوان تعلق می‌گیرد؛ هنرمندانی که پس از بررسی اولیه هیات انتخاب آثارشان برای حضور در نمایشگاه انتخاب می‌شوند.</p>
      <p>شرکت سن ایچ و شرکت مدیا  به عنوان طراحان و برگزار کنندگان  این رویداد هنری طی چهار سال همکاری در این حوزه تنها در پی خلق فضایی سالم برای رقابت هنرمندان جوان ناشناخته سرتاسر کشور هستند و هرگونه درآمدزایی در نمایشگاه «ورسوس» متعلق به خود هنرمندان است.</p>
      <p>هیات انتخاب آثار چهارمین نمایشگاه نقاشی «ورسوس» را مصطفی دشتی، ساسان نصیری، لیلی وکیلیان، مهدی احمدی و عطا هاشمی‌نژاد تشکیل داده‌اند و داورانی که در مرحله نهایی به بررسی آثار برگزیده خواهند پرداخت شهلا حسینی، معصومه مظفری و امیرحسین اعتماد هستند.</p>
      <p>پس از پایان مهلت ارائه در تاریخ ۱۰ آذر، هیات انتخاب بررسی آثار رسیده را آغاز می‌کند و در مرحله نهایی آثار برگزیده توسط هیات داوران برای نمایش در تاریخ  و مکان فوق الذکر انتخاب می‌شوند.</p>
      <p>اولین دوره‌ نمایشگاه «ورسوس» ویژه‌ هنرمندانِ نقاشِ زیر ۳۰ سال، در خرداد ماه سال ۱۳۹۳ در خانه‌ هنرمندان ایران برگزار شد. آثار برگزیده دومین دوره که به هنرمندان مجسمه ساز جوان زیر ۳۵ سال اختصاص داشت هم دوم تا نهم بهمن ماه سال ۱۳۹۴ در فرهنگسرای نیاوران در معرض دید عموم قرار گرفت.</p>
      <p>سومین نمایشگاه «ورسوس» از ۱۵ تا ۲۵ ‌دی ماه ۱۳۹۶ در خانه هنرمندان ایران برگزار شد. «ورسوس» چهارم هم از تاریج ۴ تا ۱۸ بهمن ماه در خانه هنرمندان برپا خواهد شد. </p>
    </article>
  </body>
</html>