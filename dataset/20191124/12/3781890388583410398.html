<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743388"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T12:07:00+00:00"/>
    <meta property="og:title" content="เครื่องบินโดยสารขนาดเล็ก &quot;ดีอาร์คองโก&quot;ตกดับ 23 ศพ"/>
    <meta property="og:description" content="เครื่องบินโดยสารขนาดเล็กตก ใส่ชุมชนที่อยู่อาศัยในเมืองทางภาคตะวันออกของดีอาร์คองโก เมื่อวันอาทิตย์ ทำให้ผู้ที่อยู่บนเครื่องบินเสียชีวิตทั้งหมด รวมทั้งประชาชนที่อยู่บนพื้น รวม 23 ศพ เบื้องต้นยังไม่ทราบสาเหตุ โดยเครื่องตกหลังบินขึ้นจากสนามบินได้เพียงชั่วครู่"/>
  </head>
  <body>
    <article>
      <h1>เครื่องบินโดยสารขนาดเล็ก "ดีอาร์คองโก"ตกดับ 23 ศพ</h1>
      <address>
        <time datetime="2019-11-24T12:07:00+00:00">24 Nov 2019, 12:07</time>
      </address>
      <p>
        <b>เครื่องบินโดยสารขนาดเล็กตก ใส่ชุมชนที่อยู่อาศัยในเมืองทางภาคตะวันออกของดีอาร์คองโก เมื่อวันอาทิตย์ ทำให้ผู้ที่อยู่บนเครื่องบินเสียชีวิตทั้งหมด รวมทั้งประชาชนที่อยู่บนพื้น รวม 23 ศพ เบื้องต้นยังไม่ทราบสาเหตุ โดยเครื่องตกหลังบินขึ้นจากสนามบินได้เพียงชั่วครู่</b>
      </p>
      <p>สำนักข่าวต่างประเทศรายงานจากเมืองโกมา สาธารณรัฐประชาธิปไตยคองโก (ดีอาร์คองโก) เมื่อวันที่ 24 พ.ย. ว่า เครื่องบินโดยสารขนาดเล็กรุ่น ดอร์เนียร์ 228-200 สายการบินบิสซี บี  ของดีอาร์คองโก บรรทุกผู้โดยสาร 17 คน และลูกเรือ 2 คน ตกลงในย่านชุมชนหลังบินขึ้นจากสนามบินเมืองโกมา จังหวัดคิวูเหนือ เมื่อเวลาประมาณ 9.00 - 9.10 น. วันอาทิตย์ โดยเครื่องบินออกเดินทางสู่เมืองเบนี ห่างออกไปทางทิศเหนือปรนะมาณ 350 กม. อยู่ในเขตจังหวัดเดียวกัน<br/><br/>นายโจเซฟ มาคุนดี ผู้ประสานงานหน่วยกู้ภัยเมืองโกมา เผยว่า เจ้าหน้าที่กู้ภัยพบผู้เสียชีวิตบริเวณเครื่องบินตกแล้ว 23 ราย ส่วนนายริชาร์ด มังโกลาปา เจ้าหน้าที่สนามบินโกมา กล่าวว่า ผู้โดยสารและลูกเรือบนเครื่องคาดว่าเสียชีวิตทั้งหมด เบื้องต้นยังไม่ทราบสาเหตุ เจ้าหน้าที่เตรียมตั้งคณะกรรมการสอบสวน</p>
      <figure>
        <img src="https://www.dailynews.co.th/admin/upload/20191124/news_sNQAntydGQ192154_533.jpg?v=20191125061?v=5771"/>
      </figure>
      <figure>
        <img src="https://www.dailynews.co.th/admin/upload/20191124/news_fSgcCkADPG192021_533.jpg?v=20191125061?v=3319"/>
      </figure>
      <p>อุบัติเหตุทางอากาศเกิดขึ้นค่อนข้างบ่อยในดีอาร์คองโก ส่วนใหญ่เกิดจากมาตรฐานความปลอดภัยต่ำ และเครื่องบินขาดการซ่อมบำรุงที่ดีพอ สายการบินพาณิชย์ทุกสายในดีอาร์คองโก รวมถึง บิสซี บี ถูกห้ามบินเข้าเขต 28 ประเทศสหภาพยุโรป (อียู).<br/><br/>ภาพ - AFP, REUTERS<br/>    <br/> </p>
    </article>
  </body>
</html>