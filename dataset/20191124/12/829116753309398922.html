<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/auto/20191120-nepsport-opel-manta-a-1-6sr-1972-veteran-teszt.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:59:00+00:00"/>
    <meta property="og:title" content="Csipetnyi NSZK a Merkúr-autók tengerében - Opel Manta A (1972) veterán teszt"/>
    <meta property="og:description" content="Izgalmas lelet egy autókereskedésben: új kora óta hazánk útjait rótta a csinos, ralis kivitelű Opel Manta."/>
  </head>
  <body>
    <article>
      <h1>Csipetnyi NSZK a Merkúr-autók tengerében - Opel Manta A (1972) veterán teszt</h1>
      <address><time datetime="2019-11-24T12:59:00+00:00">24 Nov 2019, 12:59</time> by <a rel="author">Retro Mobil</a></address>
      <p>
        <b>A legnagyobb tengeri rája nevét viselő modell korának egyik leglátványosabb Opelje volt, ráadásul megfizethető volt. Így közel félmillió talált gazdára a Ford Capri közvetlen vetélytársának szánt kupéból, amelynek egyik szép, ráadásul új kora óta magyarországi példányát 80 lóerős motorral és rali ihlette SR felszereltséggel próbáltunk ki.</b>
      </p>
      <p>Az Opel már a háború előtt is a General Motors tulajdona volt, formatervei is Amerikából érkeztek. Két nagyágyúra, George Gallionra és Chuck Jordanre, a Cadillac főstilisztája bízták az Opelek ruháit: első sorozatmunkájuk a GT volt, aztán ők (és embereik) alkották meg 1970-ben a Mantát is. A csak finoman amerikai stílusú karosszéria sokkal visszafogottabb lett, mint a Corvettet majmoló, <a href="https://www.origo.hu/auto/20180719-nepi-corvette-50-eves-az-opel-gt.html">bukólámpás GT,</a> vagy az izomkupé-utánzat Commodore.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt22.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">A csinos kerek külső visszapillantókat a későbbi évjáratokon szögletesekre cserélték. Galériához kattintson a képre!</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <h3>18 év alatt két generáció, Ascona-alapokon</h3>
      <p>A Manta technikáján osztozott az ugyancsak 1970-es Ascona A limuzinnal: 60 lovas OHV 1,2-es, kétféle 1,6-os (1.6N 68 LE, és 1.6S 80 LE) , illetve 1,9-es, 90 lóerős motor vihette. Utóbbinak</p>
      <aside>a Mantában volt egy 105 lovas befecskendezős változata is, a GT/E.</aside>
      <p>Négyfokozatú kézi, vagy General Motors-féle háromfokozatú automata váltóval szerelték, futóműve is USA-szabvány: hátsókerék-hajtás, elöl független, hátul merevhidas.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt23.jpg?w=644&amp;h=322"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Rövid a tengelytáv, az üléshelyzet mély. Divatos ruhája megbízható tömegtechnikát takar</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>A Manta kiváló tuningalap volt, léteztek gyári kivitelek is, amelyek közül a legszelídebb az említett GT/E, a legvadabb pedig a brit Broadspeed által mindössze 33 példányban elkészített turbós Turbomanta 156 lóerővel. A belga Transeurop Engineering TE2800-asa a Commodore 2,8-as soros hatosával futott. 1975-ig tartott az A-típus, ekkor felváltotta a szögletesebb B, amely nagy téglalap lámpáival és sík felületeivel eltávolodott elődje eleganciájától.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt24.jpg?w=644&amp;h=362"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">A Manta A-ból 498 553 darab készült összesen, természetesen Magyarországra nem importálták – külszolgálatos szerzeményként, nyugati rokonok ajándékaként jött be néhány</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>1979-ben a műanyag lökhárítók bevezetése is rontott a helyzeten. Újdonságként megjelent a háromajtós kivitel és az ötfokozatú Getrag kézi váltó, 1982-től pedig leváltották a teljes motorkínálatot, 1,3-as és 1,8-as és 2,0 literes érkezett helyettük. <br/><mark>A Manta csak két generációt ért meg, 1988-ban a Calibra vette át a helyét.<br/></mark>Három évvel később ugyanakkor egy tuningolt példány főszerepet kapott a kultikus <a href="https://videa.hu/videok/film-animacio/opel-manta-1991-teljes-film-W6lFY9crG1U5dwhP">Manta, Manta filmben.</a></p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt26.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Elöl terjedelmes a lábtér, hátul éppen elég</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <h3>Ritka kincs: újkora óta magyar rendszáma van</h3>
      <p>A kipróbált példány 1,6-os és SR (Sport Rallye) kivitel. Ez a Rallye csomag alapból sportos felniket, picivel (még) keményebb futóművet, elöl-hátul kanyarstabilizátort, fordulatszámmérőt, és a középkonzolon három kiegészítő műszert jelent. Az 1,6-oshoz felárért lehetett megrendelni azt a fekete motorháztetőt és oldalcsíkozást, ami az 1,9-eshez alapból járt. Egy Franciaországban dolgozó magyar vette újonnan 1972-ben, itthon helyezték először forgalomba.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt27.jpg?w=644&amp;h=430"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Németesen egyszerű és praktikus a pult, a kormányküllők keveset takarnak</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>Aztán 1997-ben Sáfár József elindult kisebbik fiával Budapestre a gyereknek egy Fiat 600-ast venni. Nem jutottak el odáig, mert</p>
      <aside>Pest határában egy használtautó-kereskedésben meglátták az Opelt.</aside>
      <p>Azonnal meg is vették, kiváló állapotban volt, műszakilag a mai napig sem kellett hozzányúlni, kivéve egy fékgenerált, rögtön a vétel után.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt28.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">A CIH-motorsorozatot az Opel egészen 1998-ig használta</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>A sok év alatt keveset futott, ma is csak 152 000 km van benne, de a negyedik fokozat szinkronja mostanra elkopott. Valamikor az ezredforduló táján javítani kellett a sárvédő íveket, és ekkor újra is fényezték az Opelt. Nincs oldtimer azonosítója, de a B kezdőbetűs rendszám is érdekessé teszi, hiszen ékesen bizonyítja, hogy az Opel már az 1990-1992-es átrendszámozás idején is Magyarországon volt.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt29.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">326 literes a csomagtér, fedele kulccsal nyitható. A padló alatti benzintartály 46 literes</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <h3>80 lóerővel is kifejezetten szórakoztató</h3>
      <p>Rendhagyó a műszerfal kialakítása, a vezető előtti rész előre, a többi hátrafelé dől. Az órák szépek és jól olvashatók, de a műfa-berakás elüt az összképtől, bár a hetvenes évek divatját hordozza. Az ülések kényelmesek és jól beállíthatók, igaz, minimális az oldaltartásuk és fejtámlájuk sincsen. <br/><mark>Nem valódi sportkocsi a Manta, inkább stílusos kupé<br/></mark>a maga műfajában jó helykínálattal. Motorja nyugodtan jár, és nagyobb sebességnél is csendes, mert a negyedik fokozat hosszú.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt30.jpg?w=644&amp;h=429"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">A Rallye-ba extraként töltésműszert, olajhőmérőt és órát is szereltek (utóbbi alapból a fordulatszámmérő helyén volt)</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>Az állórajtos 100 km/h-s sprint 13-14 másodperc körüli szintideje a maga korában kifejezetten jónak számított, a hosszú, hajlított váltókarral könnyű kapcsolgatni, a harmadik akár fokozat 120-ig is kihúzatható. A Rallye futóműve kemény és a legkisebb úthibákat is közvetíti, cserébe kiváló az úttartás. Kanyarban alig dől, de túlkormányzott lehet, a fogasléces kormánymű holtjátéka minimális. A rásegítős fék pontosan adagolható és erős – érződik, hogy e kupét hétköznapi használatra szánták.</p>
      <figure>
        <img src="https://cdn.nwmgroups.hu/s/img/i/1911/20191120opel-manta-a-veteran-teszt25.jpg?w=644&amp;h=430"/>
        <figcaption>
          <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">A gyenge fényszórókat a későbbi kiadásokon halogénre váltották. Hadüzenet volt ez a modell a Ford Capri ellen</a>
          <cite>
            <a href="https://www.origo.hu/auto/galeria/20191120-opel-manta-a-1-6-sr-1972-veteran-teszt-galeria.html">Forrás: Retro Mobil</a>
          </cite>
        </figcaption>
      </figure>
      <p>Műszaki adatok - Opel Manta A 1.6SR (1972)</p>
      <p>Motor: soros négyhengeres, OHC-vezérlésű benzinmotor, elöl hosszában beépítve. Hengerűrtartalom: 1584 cm3. Furat x löket: 85,0 x 69,8 mm. Kompresszió: 9,5:1. Teljesítmény: 80 LE, 5200/perc fordulaton. Nyomaték: 118 Nm, 3800/perc fordulaton.</p>
      <p>Erőátvitel: négyfokozatú kézi váltó, hátsókerék-hajtás.</p>
      <p>Felfüggesztés: elöl kettős keresztlengőkaros, tekercsrugókkal és hidraulikus lengéscsillapítókkal, hátul merevtengelyes, tekercsrugós, hidraulikus lengéscsillapítókkal. Elöl tárcsa-, hátul dobfékek, kétkörös, rásegítős fékrendszer.</p>
      <p>Felépítmény: kétajtós, négyüléses önhordó acélkarosszéria. Hosszúság x szélesség x magasság: 4343 x 1632 x 1360 mm. Tengelytáv: 2430 mm. Csomagtartó: 326 l. Tank: 46 l. Saját tömeg: 970 kg.</p>
      <p>Végsebesség: 163 km/h.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/auto/20170130-opel-kadett-b-coupe-rallye-veteran-teszt.html"/>
        <a href="https://www.origo.hu/auto/20190115-top-10-az-opel-tortenetenek-korszakalkoto-autoi.html"/>
        <a href="https://www.origo.hu/auto/20170721-opel-ascona-1-3-veteran-teszt.html"/>
      </related>
      <p>
        <i>Még több olvasnivaló a <a href="http://www.retromobil.hu/">Retro Mobil</a> decemberi számában: </i>
      </p>
      <figure>
        <img src="https://cdn.nwmgroups.hu/s/img/i/1911/20191120retro-mobil-cimlap.jpg?w=550&amp;h=716"/>
      </figure>
    </article>
  </body>
</html>