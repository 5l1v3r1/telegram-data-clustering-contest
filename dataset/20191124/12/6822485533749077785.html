<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T12:22:00+00:00"/>
    <meta property="og:title" content="توافق برانکو و فدراسیون فوتبال/ تبعات قرارداد پرهزینه سرمربی بلژیکی با کیست؟"/>
    <meta property="og:description" content="به گزارش ایسنا، فدراسیون فوتبال در تازه‌ترین اطلاعیه‌اش درباره سرنوشت مربی آینده تیم ملی نوشته است: &quot;نتایج پیگیری‌ها و مذاکرات صورت گرفته در باب مباحث مرتبط با سرمربی تیم ملی در آینده به اطلاع عموم خواهد رسید&quot; این اظهارنظر، &quot;ظن‌&quot;ها در موضوع سیاست تغییر سرمربی تیم ملی از سوی مسوولان فدراسیون فوتبال را به &quot;قطع&quot; تبدیل می‌کند. سیاستی که به نظر می‌رسد همچون انتخاب ویلموتس بلژیکی بدور از تحلیل فنی و استراتژیک باشد."/>
  </head>
  <body>
    <article>
      <h1>توافق برانکو و فدراسیون فوتبال/ تبعات قرارداد پرهزینه سرمربی بلژیکی با کیست؟</h1>
      <address>
        <time datetime="2019-11-24T12:22:00+00:00">24 Nov 2019, 12:22</time>
      </address>
      <p>بر اساس منابع خبری نزدیک به برانکو و فدراسیون فوتبال، دو طرف توافق کرده‌اند که قبل از هرگونه اعلام نظر رسمی ابتدا تکلیف قرارداد مارک ویلموتس و فدراسیون فوتبال مشخص شود.</p>
      <p>به گزارش ایسنا، فدراسیون فوتبال در تازه‌ترین اطلاعیه‌اش درباره سرنوشت مربی آینده تیم ملی نوشته است: "نتایج پیگیری‌ها و مذاکرات صورت گرفته در باب مباحث مرتبط با سرمربی تیم ملی در آینده به اطلاع عموم خواهد رسید" این اظهارنظر، "ظن‌"ها در موضوع سیاست تغییر سرمربی تیم ملی از سوی مسوولان فدراسیون فوتبال را به "قطع" تبدیل می‌کند. سیاستی که به نظر می‌رسد همچون انتخاب ویلموتس بلژیکی بدور از تحلیل فنی و استراتژیک باشد.</p>
      <p>پس از شکست تیم ملی فوتبال در برابر عراق و بازگشت مارک ویلموتس به بلژیک شایعات زیادی در فدراسیون فوتبال مطرح می‌شد مبنی بر این‌که این فدراسیون از عملکرد مربی بلژیکی رضایت ندارد و در پی فسخ قرارداد اوست. جدی‌ترین گزینه هم برانکو ایوانکوویچ سرمربی سابق تیم ملی و باشگاه پرسپولیس است.</p>
      <p>اکنون بر اساس اطلاع از منابع نزدیک به دو طرف مذاکره‌ دریافته است که مذاکراتی با واسطه بین دو طرف انجام شده و طرفین نیز توافق قطعی کرده‌اند که اگر فدراسیون فوتبال بخواهد در عمل سرمربی بلژیکی را اخراج و مربی دیگری را جایگزین کند، ابتدا باید قرارداد سرمربی حال حاضر تیم ملی را تعیین تکلیف کند و آنگاه برای مذاکره رسمی اقدام کند.</p>
      <p>پیش از این اعلام شد که فدراسیون فوتبال با ارسال نامه‌ای رسمی به مارک ویلموتس او را ملزم کرده که طبق قراردادش عمل کند در غیر اینصورت پیشنهاد پایان همکاری به صورت توافق دوطرفه را بپذیرد.</p>
      <p>شواهد نشان می‌دهد که تا اینجای کار سئول‌نشینان توانسته‌اند نظر مثبت برانکو ایوانکوویچ برای حضور در تیم ملی فوتبال ایران را بگیرند و به احتمال زیاد اگر اتفاق خاصی رخ ندهد بعد از فسخ رسمی قرارداد پرهزینه مارک ویلموتس، مذاکرات نهایی با برانکو انجام خواهد شد.</p>
      <p>باشگاه پرسپولیس نیز همزمان مذاکراتی را با برانکو برای بازگشت به پرسپولیس انجام داده اما هنوز تکلیف نهایی قرارداد کالدرون و آینده همکاری‌اش با سرخ‌های پایتخت مشخص نیست.</p>
      <p>گفتنی است اتفاقات اخیر در همه هیاهویی خبری که به همراه داشته، اما قطعا یک نتیجه مشخص دارد. آن هم اینکه فدراسیون فوتبال و باشگاه پرسپولیس خیز نهایی خود را برداشته‌اند تا یکی سرمربی تیم ملی فوتبال ایران و دیگری سرمربی باشگاهی‌اش را اخراج کنند. سیاستی که معمولا با بی‌تدبیری همراه بوده و خاطرات تلخی برای فوتبال ایران به همراه داشته است.</p>
      <p>امید است که این بار در سایه دقت عمل‌ها به گونه‌ای رفتار شود که تبعات این تغییرات، دامن فوتبال کشور را نگیرد.</p>
    </article>
  </body>
</html>