<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/24/2020-tol-25-szazalekkal-tobb-tamogatast-kapnak-a-meheszek"/>
    <meta property="og:site_name" content="infostart"/>
    <meta property="article:published_time" content="2019-11-24T12:28:00+00:00"/>
    <meta property="og:title" content="2020-tól 25 százalékkal több támogatást kapnak a méhészek"/>
    <meta property="og:description" content="A nemzeti méhészeti program részeként 2020-tól 25 százalékkal több támogatást kapnak a méhészek - mondta Nagy István agrárminiszter vasárnap Gödöllőn."/>
  </head>
  <body>
    <article>
      <h1>2020-tól 25 százalékkal több támogatást kapnak a méhészek</h1>
      <address><time datetime="2019-11-24T12:28:00+00:00">24 Nov 2019, 12:28</time> by <a rel="author">Infostart / MTI</a></address>
      <h3>A nemzeti méhészeti program részeként 2020-tól 25 százalékkal több támogatást kapnak a méhészek - mondta Nagy István agrárminiszter vasárnap Gödöllőn.</h3>
      <p>A tárcavezető a magyar méhészek XI. világtalálkozóján azt mondta: a magyar méhészet kicsi, de stratégiai fontosságú ágazat, amely nélkül nagy ágazatok kerülnének bajba.</p>
      <p>
        <mark>Hangsúlyozta: a méhek által végzett beporzás nélkül a biológiai sokszínűség kerülne veszélybe.</mark>
      </p>
      <p>Erre tekintettel a kormány ebben az évben bevezette a beporzási támogatást, amelynek összege méhcsaládonként 500 forint volt. Jövőre ezt a támogatást 1000 forintra emelik - tette hozzá Nagy István. A 25 százalékos emelés azt jelenti - mondta -, hogy a méhészek számára elérhető forrás 998,5 millió forintra bővül.</p>
      <p>Nagy István beszélt arról, hogy az Európai Unión kívüli országokból, főként Kínából érkező méz gyakran gyengébb minőségű. A magasabb technológiai színvonalon és magasabb élelmiszer-biztonsági feltételek mellett termelő tagállami méhészek nehezen állják az árversenyt, aminek hosszabb távon az lehet a következménye, hogy piaci alapon egyre kevésbé lesz fenntartható a méhészeti tevékenység.</p>
      <blockquote>Az agrárminiszter kiemelte: a méhészet gazdaságosságának csökkenése miatt egyre kevésbé választják a fiatalok a méhészkedést.</blockquote>
      <p>Ezzel nem az a legnagyobb probléma, hogy 30 000 tonna méz helyett csak 15 000 tonna termelődik, hanem a méhcsaládok csökkenésével elmaradhat a beporzás, aminek már nemzetgazdasági következménye lehet.</p>
      <p>
        <i>Nyitókép: Pixabay</i>
      </p>
    </article>
  </body>
</html>