<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hundedoden---styrker-mistanken/71854647"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T12:24:49+00:00"/>
    <meta property="og:title" content="Hundedøden: - Styrker mistanken"/>
    <meta property="og:description" content="Veterinærinstituttet leter fortsatt etter årsaken til at 43 hunder døde i høst, men er styrket i mistanken om at en enkelt tarmbakterie har spilt en helt sentral rolle."/>
  </head>
  <body>
    <article>
      <h1>Hundedøden: - Styrker mistanken</h1>
      <h2>Veterinærinstituttet leter fortsatt etter årsaken til at 43 hunder døde i høst, men er styrket i mistanken om at en enkelt tarmbakterie har spilt en helt sentral rolle.</h2>
      <address><time datetime="2019-11-24T12:24:49+00:00">24 Nov 2019, 12:24</time> by <a rel="author">Thomas Karlsen, Jørn H. Moen</a></address>
      <p>43 hunder døde og mer enn 200<b> </b>ble akutt syke da en mystisk sykdom rammet hunder over hele landet i august og september. I løpet av høsten har forskerne ved Veterinærinstituttet i Oslo kommet nærmere en løsning, uten at de foreløpig har vært i stand til å sette to streker under svaret, sier Hannah Joan Jørgensen. Hun har vært sentral i arbeidet med å finne den bakenforliggende årsaken til at så mange hunder ble syke, og i mange tilfeller også døde i løpet av et kort sykdomsleie.</p>
      <h3>Styrket mistanke om felles smittekilde</h3>
      <p>- Det var naturlig å mistenke at hundene ble eksponert for en eller annen form for felles smittekilde, for eksempel vann eller fôr. Vi har lett intenst etter mulige smittekilder, men foreløpig uten å komme i mål. Nå viser genetiske analyser av bakteriene fra hundetarmen at bakteriene er så nært beslektet at det <i>kan</i> se ut som de stammer fra samme smittekilde. Det er for tidlig å konkludere, men det styrker i alle fall mistanken vår om en felles smittekilde.</p>
      <p>- Vi er i en situasjon der vi har obdusert en god del hunder, og den samme bakterien, <i>Providencia alcalifaciens,</i> er funnet i de aller fleste obduserte hundene. Bakterien er også oppdaget i et påfallende stort antall av de syke hundene som har hatt diaré, sier Jørgensen.</p>
      <h3>Inn i neste fase</h3>
      <p><a href="https://www.dagbladet.no/nyheter/hundedoden-nye-prover-gir-ikke-svar/71586366">Salmonella, E. coli, harepest, flåttbårne sykdommer og andre mistenkte ble relativt tidlig utelukket</a> som årsaker mens sykdommen herjet. Veterinærinstituttet gikk også ganske tidlig bort fra mistanken om et virus som smittet mellom hunder, forteller Jørgensen.</p>
      <p>- Vi så flere tilfeller der det har vært flere hunder i samme hushold, der hundene har vært eksponert for de samme potensielle truslene, men hvor bare én hund ble syk - men hva er det som har gjort at akkurat den ene hunden ble syk og i verste fall døde? Det vet vi ikke.</p>
      <h3>Inn i neste fase</h3>
      <p>
        <b>De patologiske undersøkelsene fra hundenes tarmsnitt har vist at bakterien finnes i de ødelagte tarmveggene på flere av hundene. Bakterien er funnet i tarmen på de fleste av hundene som er obdusert og i tarmveggen på noen.</b>
      </p>
      <p>- Dette er ikke i seg selv et bevis på at det er bakteriene som har skadet tarmen, men mye tyder på at de i alle fall har <i>bidratt</i> til det. Vi tror at bakterien <i>Providencia alcalifaciens</i> har noe med sykdommen å gjøre, men det gjenstår ennå å bevise at bakterien kan forårsake tarmskade hos hund. Dette må vi forske på videre, sier Jørgensen, som sier at neste ledd i prosessen derfor er å dyrke fram tarmceller på laboratoriet, og slippe løs bakterier med giftstoffer i seg på dem, for å se hvor vidt de vil gjøre skade på tarmcellene.</p>
      <p>- Det vil i så fall være bevis på at Providencia er i stand til skade hundetarmen. Vi står nå på dørstokken til å kunne gå i gang med de testene. Sammen med Norges miljø- og biovitenskapelige universitet veterinærhøgskolen har vi flere planer for videre forskning på sykdommen.</p>
      <h3>Finner kanskje aldri svaret</h3>
      <p>I alt 207 hunder ble registrert med blodig diaré mellom 1. august og 26. september, da Mattilsynet opphevet sitt råd om å unngå kontakt med andre hunder. 43 hunder hadde da dødd av sykdommen. Nesten 90 forskjellige hunderaser opplevde de samme symptomene: Oppkast, blodig diare og svært redusert allmenntilstand.</p>
      <p>- Til tross for at vi har gått ut bredt med intervjuer og spørreundersøkelser, er det ikke noe entydig svar på hva kilden er. Og det kan det ta lang tid før vi får svaret på – om vi i det hele tatt får det.</p>
    </article>
  </body>
</html>