<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%ce%b5%ce%b3%ce%b1%ce%bb%ce%bf%ce%bf%ce%b9%ce%ba%ce%bf%ce%bd%cf%8c%ce%bc%ce%bf%cf%85-%ce%ad%cf%84%cf%83%ce%b9-%ce%b8%ce%b1-%ce%bf%ce%bd%ce%bf%ce%bc%ce%ac%ce%b6%ce%b5%cf%84%ce%b1%ce%b9-%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T12:57:52+00:00"/>
    <meta property="og:title" content="Μεγαλοοικονόμου: Έτσι θα ονομάζεται το κόμμα που ιδρύει"/>
    <meta property="og:description" content="Αναφορικά με την ιδεολογική τοποθέτηση του κόμματος, η πρώην βουλευτής σημείωσε ότι θα πρόκειται για κόμμα του Κέντρου που δεν θα έχει «χρώμα»."/>
  </head>
  <body>
    <article>
      <h1>Μεγαλοοικονόμου: Έτσι θα ονομάζεται το κόμμα που ιδρύει</h1>
      <address>
        <time datetime="2019-11-24T12:57:52+00:00">24 Nov 2019, 12:57</time>
      </address>
      <p>
        <b>Αναφορικά με την ιδεολογική τοποθέτηση του κόμματος, η πρώην βουλευτής σημείωσε ότι θα πρόκειται για κόμμα του Κέντρου που δεν θα έχει «χρώμα».</b>
      </p>
      <p>Η πρώην βουλευτής της Ένωσης Κεντρώων και του ΣΥΡΙΖΑ, Θεοδώρα Μεγαλοοικονόμου, καλεσμένη σε τηλεοπτική εκπομπή, αποκάλυψε πως θα ιδρύσει κόμμα και μάλιστα ανακοίνωσε και το όνομα αυτού.</p>
      <p>Μιλώντας στην πρωινή ενημερωτική εκπομπή του ΣΚΑΪ, η κυρία Μεγαλοοικονόμου δήλωσε πως το κόμμα της θα ονομάζεται ΛΥΣ.ΙΣΟ.ΛΑ., από τις λέξεις: Λυσιστράτη, Ισότητα, Λάμπιτω.</p>
      <p>«Λυσιστράτη, η Αθηναϊκή δημοκρατική, Ισότητα μεταξύ ανδρών και γυναικών, ίσα δικαιώματα και ίσες υποχρεώσεις και η Λαμπιτώ που είναι η Σπαρτιάτισσα ολιγαρχική», εξήγησε η κ. Μεγαλοοικονόμου.</p>
      <p>Αναφορικά με την ιδεολογική τοποθέτηση του κόμματος, η πρώην βουλευτής σημείωσε ότι θα πρόκειται για κόμμα του Κέντρου που δεν θα έχει «χρώμα» και θα απευθύνεται κυρίως στις γυναίκες και τις ευάλωτες ομάδες.</p>
      <p>«Λέει το Σύνταγμα, θα έχουμε μια ποσόστωση και δεν κάνουμε τίποτε άλλο από το να έχουμε 60% άνδρες και 40% γυναίκες. Εγώ θα το αντιστρέφω. Θα βάλω στο κόμμα 60% γυναίκες και 40% άνδρες. Και άνδρες που θα έχουν την ευαισθησία να υποστηρίξουν τις γυναίκες», τόνισε.</p>
    </article>
  </body>
</html>