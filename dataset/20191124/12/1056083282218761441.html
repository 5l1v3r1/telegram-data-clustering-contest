<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301737/%D8%AC%D9%85%D8%B9-%D8%A2%D9%88%D8%B1%DB%8C-%D8%A8%DB%8C%D8%B4-%D8%A7%D8%B2-%DB%B2%DB%B9-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%AF%D8%B1-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:24:29+00:00"/>
    <meta property="og:title" content="جمع آوری بیش از ۲۹ میلیارد تومان در گلستان"/>
    <meta property="og:description" content="ایسنا/گلستان مدیرکل کمیته امداد استان گلستان با اشاره پیش‌بینی جمع‌آوری ۴۸ میلیارد تومان زکات از مودیان گلستانی، گفت: این نهاد در هفت ‌ماهه نخست سال جاری ۲۹ میلیارد و ۷۰۰ میلیون تومان زکات جمع‌آوری کرده است."/>
  </head>
  <body>
    <article>
      <h6 class="kicker">مدیرکل کمیته امداد استان خبرداد:</h6>
      <h1>جمع آوری بیش از ۲۹ میلیارد تومان در گلستان</h1>
      <address><time datetime="2019-11-24T12:24:29+00:00">24 Nov 2019, 12:24</time> by <a rel="author">سیدحسین حسینی</a></address>
      <p>ایسنا/گلستان مدیرکل کمیته امداد استان گلستان با اشاره پیش‌بینی جمع‌آوری ۴۸ میلیارد تومان زکات از مودیان گلستانی، گفت: این نهاد در هفت ‌ماهه نخست سال جاری ۲۹ میلیارد و ۷۰۰ میلیون تومان زکات جمع‌آوری کرده است.</p>
      <p>اسکندر اسکندری با اشاره به جمع آوری ۲۷ میلیارد تومان زکات غیر نقدی هفت ‌ماهه امسال، اظهار کرد: ۹۵ درصد زکات جمع‌آوری‌شده امسال در حوزه حمایتی مددجویان و مابقی در اجرای پروژه‌های عمرانی آن‌ها تخصیص‌یافته است.</p>
      <p>وی تأکید کرد: رهنمود پرداخت زکات به عنوان یک پشتوانه مالی مهم برای برپایی عدالت در جامعه اسلامی در قرآن آورده شده است.</p>
      <p>مدیرکل کمیته امداد استان گلستان خاطرنشان کرد: در حال حاضر آزادشهر با ۲۷۱ درصد تحقق برنامه به عنوان شهرستان رتبه نخست استان در حوزه زکات و شهرستان کلاله با سه میلیارد و ۸۰۰ میلیون تومان به عنوان برترین شهرستان در جذب زکات جمع‌آوری‌شده از مودیان قرار دارند.</p>
      <p>اسکندری تصریح کرد: ۱۳۵۵ عامل زکات و ۱۰۵۳ مبلّغ زکات توسط این نهاد برای ترویج فرهنگ زکات در سطح استان فعالیت می‌کنند.</p>
      <p>وی گفت: کمیته امداد استان در سال جاری از محل زکات پرداختی مودیان، ۱۲۴ مددجوی نوعروس را با اهدای جهیزیه راهی خانه بخت کرد.</p>
      <p>مدیرکل کمیته امداد استان گلستان ادامه داد: امسال کمک‌هزینه تحصیلی ۲۰۰۰ مددجوی دانش‌آموز گلستانی و کمک‌هزینه درمانی ۳۱۰ بیمار نیازمند نیز از محل زکات جمع‌آوری‌شده سال ۹۸ تأمین‌شده است.</p>
      <p>اسکندری تصریح کرد: زکات جمع‌آوری‌شده توسط عاملان زکات در سرفصل‌های تعیین‌شده و برای رفاه جامعه‌ی هدف سطح استان، بین نیازمندان توزیع و یا صرف کارهای عام‌المنفعه می‌شود.</p>
      <p>وی یادآور شد: بازسازی مسکن، پرداخت کمک معیشت به نیازمندان و محرومان، مشارکت در ساخت مسجد، خانه عالم، حوزه علمیه، غسالخانه و حسینیه و کمک به آزادی زندانیان نیازمند ازجمله مصارف زکات است.</p>
      <p>بر اساس اعلام روابط عمومی کمیته امداد گلستان، اسکندری در پایان یادآور شد: مردم سخاوتمند گلستان همواره در زمینه زکات و انفاقات قدم‌های خوبی برداشته و سال گذشته ۶۰ میلیارد تومان زکات پرداخت کردند.</p>
      <p>انتهای پیام</p>
    </article>
  </body>
</html>