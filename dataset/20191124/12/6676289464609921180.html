<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/ana-maria-lacramioara-di-piazza-romanca-insarcinata-ucisa-italia-327253.html"/>
    <meta property="og:site_name" content="Observator"/>
    <meta property="article:published_time" content="2019-11-24T12:47:00+00:00"/>
    <meta property="og:title" content="Moartea Anei, românca însărcinată şi ucisă în Italia, filmată de o cameră de supraveghere"/>
    <meta property="og:description" content="O cameră de supraveghere a filmat momentul în care Ana Maria Lăcrămioara Di Piazza, o tânără româncă însărcinată, a fost ucisă de amantul ei, în Italia."/>
  </head>
  <body>
    <article>
      <h1>Moartea Anei, românca însărcinată şi ucisă în Italia, filmată de o cameră de supraveghere</h1>
      <address><time datetime="2019-11-24T12:47:00+00:00">24 Nov 2019, 12:47</time> by <a rel="author">Alin Tarnovschi</a></address>
      <p>
        <b>
          <b>O cameră de supraveghere a filmat momentul în care <a href="https://observator.tv/eveniment/lacramioara-di-piazza-romanca-insarcinata-omorata-amant-327071.html">Ana Maria Lăcrămioara Di Piazza</a>, o tânără româncă însărcinată, a fost ucisă de amantul ei, în Italia.</b>
        </b>
      </p>
      <p>Ana, o tânără româncă în vârstă de 30 de ani, adoptată de o familie care locuieşte în provincia Palermo, a fost găsită fără viaţă, sâmbătă dimineaţă, într-un şanţ de pe marginea unui drum.</p>
      <p>Însărcinată, românca era înjunghiată în burtă, lovită în zona capului şi avea o plagă tăiată la gât.</p>
      <p>Anchetatorii italieni au demarat imediat cercetările şi au aflat că victima a fost ucisă cu sânge rece şi apoi aruncată în şanţ.</p>
      <p>Totul s-a întâmplat vineri, 22 noiembrie 2019, atunci când <a href="https://observator.tv/extern/ultime-cuvinte-ana-maria-romanca-ucisa-italia-327093.html">Ana Maria Lăcrămioara Di Piazza</a> s-a întâlnit într-o zonă din oraşul Balestrate cu iubitul ei, Antonino Borgia, un italian însurat, în vârstă de 51 de ani.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F24%2F327253%2F1574592373e758d0b6.jpg&amp;w=800"/>
        <figcaption>
          <a href="https://observator.tv/galerie/ana-maria-lacramioara-di-piazza-romanca-insarcinata-ucisa-italia-id327253-play385023.html">
            <b>Vezi 3 imagini în Galerie</b>
          </a>
        </figcaption>
      </figure>
      <h3>Imagini filmate de o cameră de supraveghere cu românca însărcinată</h3>
      <p>Ana şi Antonino aveau o relaţie de un an, iar românca ar fi rămas însărcinată în urmă cu scurt timp.</p>
      <p>Vineri, după ce au întreţinut relaţii intme într-o maşină, tânăra i-ar fi spus italianului că vor avea un copil, dar şi că îi va spune soţiei lui.</p>
      <p>Atunci, Antonino Borgia a pus mâna pe un cuţit şi a înjunghiat-o pe Ana în burtă. Tânăra a reuşit să fugă din maşină, însă ucigaşul a urmărit-o.</p>
      <p>Momentul în care a italianul a prins-o din urmă a fost surprins de o cameră de supraveghere, aceasta înregistrând atât video, cât şi audio, astfel că anchetatorii au putut asculta şi dialogul dintre cei doi.</p>
      <p>"Ce faci? Vom avea un copil! Te iubesc", i-a spus Ana iubitului ei.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F24%2F327253%2F15745924400095b2ee.jpg&amp;w=800"/>
        <figcaption>
          <a href="https://observator.tv/galerie/ana-maria-lacramioara-di-piazza-romanca-insarcinata-ucisa-italia-id327253-play385023.html">
            <b>Vezi 3 imagini în Galerie</b>
          </a>
        </figcaption>
      </figure>
      <h3>Omorâtă în maşină şi abandonată într-un şanţ pe marginea drumului</h3>
      <p>După ce a fost prinsă din urmă, Ana Maria s-a întors cu iubitul ei în maşină şi au plecat. Borgia i-ar fi spus româncei că o duce la spital, însă pe drum au început din nou să se certe.</p>
      <p>Astfel, italianul a lovit-o pe româncă cu o bâtă în cap, iar apoi i-a tăiat gâtul cu acelaşi cuţit cu care a înjunghiat-o în burtă.</p>
      <p>Ulterior, Antonino Borgia a aruncat cadavrul româncei într-un şanţ de pe marginea drumului dintre localităţile Balestrate şi Partinico.</p>
      <p>Apoi, bărbatul a mers să ia prânzul, iar ulterior a fost la frizerie şi s-a tuns. Criminalul a fost prins de poliţişti şi riscă ani grei de închisoare.</p>
    </article>
  </body>
</html>