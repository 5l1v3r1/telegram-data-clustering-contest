<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392645-%d7%99%d7%95%d7%a0%d7%aa%d7%9f-%d7%a8%d7%96%d7%90%d7%9c-%d7%9e%d7%a9%d7%99%d7%a7-%d7%a1%d7%99%d7%a0%d7%92%d7%9c-%d7%97%d7%93%d7%a9"/>
    <meta property="og:site_name" content="סרוגים"/>
    <meta property="article:published_time" content="2019-11-24T12:37:17+00:00"/>
    <meta property="og:title" content="&quot;הוציא אותי מאיזור הנוחות&quot;: יונתן רזאל שר באידיש. צפו"/>
    <meta property="og:description" content="הזמר והיוצר יונתן רזאל משחרר חידוש מיוחד לניגון החב&quot;די- &quot;אין עוד מלבדו&quot;, מתוך פרויקט צמאה 5, בו לוקח חלק כבר בפעם הרביעית בהפקתו המוזיקלית של נאור כרמי. צפו"/>
  </head>
  <body>
    <article>
      <h1>"הוציא אותי מאיזור הנוחות": יונתן רזאל שר באידיש. צפו</h1>
      <h2>הזמר והיוצר יונתן רזאל משחרר חידוש מיוחד לניגון החב"די- "אין עוד מלבדו" מתוך פרויקט צמאה 5, במסגרתו גם שר קטע באידיש. רזאל מספר: "הניגון הזה הוציא אותי מאיזור הנוחות שלי". פו</h2>
      <address><time datetime="2019-11-24T12:37:17+00:00">24 Nov 2019, 12:37</time> by <a rel="author">חדשות סרוגים</a></address>
      <p>הזמר והיוצר יונתן רזאל משחרר חידוש מיוחד לניגון החב"די- "אין עוד מלבדו", בביצוע ובעיבוד ישראלי – עכשווי, בהפקתו המוזיקלית של נאור כרמי.</p>
      <p>מדובר בסינגל שביעי וכמעט אחרון מתוך צמאה 5, בו לוקח רזאל חלק בפעם הרביעית. זאת לאחר שביצע את השיר 'כאייל תערוג' בצמאה 2, 'וידעו כי אתה' בצמאה 3, 'יעלה תחנונינו' בצמאה 4.</p>
      <figure>
        <iframe src="https://www.youtube.com/embed/Moq1Xkh4wiQ" width="650" height="366" data-service="Youtube" scrolling="no"/>
      </figure>
      <p>מקור המילים הוא ברעיון החסידי – השאיפה להביא את האדם לידי הכרה שהעולם כולו הוא אַיִן ואפס, הבל הבלים, ושהמציאות האמת והיחידה היא הקב"ה – אין עוד מלבדו.</p>
      <p>"יש לי זכות ואני גאה לקחת חלק במסר הגדול הזה של 'אין עוד מלבדו'", מספר רזאל  "אני רואה בפסוק הזה את תמצית העבודה ממש. הניגון הזה ממחיש בתמציתיות את עבודת היהודי בעולמו- 'הכל הבל הבלים ואין עוד מלבדו' כשהמילים מושרות שוב ושוב ושוב, זה ממש חודר לתודעה".</p>
      <p>
        <b>איך היה עבורך תהליך העבודה?</b>
      </p>
      <p>"במפגש שלי עם נאור נוצר גרוב ממש כייפי. החיבור הזה היה מהנה מאוד עבורי. אני מגיע ממוזיקה יותר עמוקה והניגון הזה הצריך ממני בהתחלה לצאת קצת מאיזור הנוחות שלי.</p>
      <p>לאט לאט נכנסתי לעניין בכיף גדול. הילדים שלי שומעים את השיר המון והוא מתנגן בבית. הקטע עם האידיש- חצי משפט כזה, היה חידוש ממש גדול עבורי ואהבתי את העניין".</p>
      <p>
        <b>לקראת צאת האלבום החמישי והאחרון בסדרת המופת, איך היית מסכם את פרויקט צמאה?</b>
      </p>
      <p>"הניגונים האלו שמושרים בכל בית יצרו מהפכה תרבותית ומוזיקלית של ממש ונכנסו למאות אלפי בתים בישראל ובעולם היהודי בכלל. הניגונים האלו הם קאנוניים. מדהים שמצד אחד זה מהדהד בלב ומרגיש מאוד שייך לנו. מצד שני, הניגונים האלו בני 300 שנה חלקם, והגיעו מהצד השני של העולם.</p>
      <p>כזמר יוצר אני מחפש ניגון או שיר שהוא בן אלמוות ואפשר לומר באופן חד משמעי שהניגונים בצמאה עונים לקריטריון הזה. יש לפרויקט גם השלכות נפלאות לעבודת ה', חיבור למסורת ולחסידות. צמאה מהווה אבן דרך בכל החיפוש שהדור עובר מבחינה תרבותית. אני רואה בצמאה נקודת ציון בפרוטרט של המוזיקה והאמנות שנוצר פה בארץ ב15 שנה האחרונות".</p>
    </article>
  </body>
</html>