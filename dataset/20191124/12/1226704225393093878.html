<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/mmf-bude-pokracovat-v-rokovaniach-s-uk/431954-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T12:58:00+00:00"/>
    <meta property="og:title" content="MMF bude pokračovať v rokovaniach s Ukrajinou o novej pomoci"/>
    <meta property="og:description" content="Ukrajina by si chcela zabezpečiť dohodu s MMF na nasledujúce tri roky o podpore pre svoju ekonomiku v hodnote približne 5 až 6 miliárd USD."/>
  </head>
  <body>
    <article>
      <h1>MMF bude pokračovať v rokovaniach s Ukrajinou o novej pomoci</h1>
      <h2>Ukrajina by si chcela zabezpečiť dohodu s MMF na nasledujúce tri roky o podpore pre svoju ekonomiku v hodnote približne 5 až 6 miliárd USD.</h2>
      <address><time datetime="2019-11-24T12:58:00+00:00">24 Nov 2019, 12:58</time> by <a rel="author">TASR</a></address>
      <p>Kyjev 24. novembra (TASR) – Medzinárodný menový fond (MMF) bude pokračovať v rozhovoroch s Ukrajinou o novom podpornom programe v nasledujúcich týždňoch, po významnom pokroku v doterajších rokovaniach s Kyjevom. Fond to oznámil v sobotu (23. 11.).</p>
      <p>Tím MMF bol týždeň na Ukrajine, kde rokoval s predstaviteľmi Kyjeva o novom pohotovostnom úvere, keďže platnosť súčasného v objeme 3,9 miliardy USD (3,52 miliardy eur) vyprší v januári 2020.</p>
      <p><i>„Tím MMF mal konštruktívne a produktívne diskusie s ukrajinskými úradmi a ocenil značný pokrok, ktorý dosiahli v uplynulý mesiacoch pri zavádzaní reforiem a v hospodárskej politike,“ </i>uvádza sa vo vyhlásení MMF.</p>
      <p>Ukrajina by si chcela zabezpečiť dohodu s MMF na nasledujúce tri roky o podpore pre svoju ekonomiku v hodnote približne 5 až 6 miliárd USD a vyslať tak investorom signál, že nová vláda prezidenta Volodymyra Zelenského sa zaviazala k reformám.</p>
      <p><i>„Rokovania budú pokračovať aj v nasledujúcich týždňoch,“</i> dodal MMF.</p>
      <p>(1 EUR = 1,1058 USD)</p>
    </article>
  </body>
</html>