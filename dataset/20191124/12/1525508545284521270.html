<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779762/%D8%AA%D8%AC%D8%A7%D8%B1%D8%AA-%D8%A7%DB%8C%D8%B1%D8%A7%D9%86-%D9%88-%D8%A7%D8%B1%D9%88%D9%BE%D8%A7-%D8%A8%DB%8C%D8%B4-%D8%A7%D8%B2-%DB%B3-%D9%85%DB%8C%D9%84%DB%8C%D8%A7%D8%B1%D8%AF-%D9%88-%DB%B8%DB%B0%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:12:50+00:00"/>
    <meta property="og:title" content="انصاری در حاشیه جلسه ستاد هماهنگی اقتصادی: تجارت ایران و اروپا بیش از ۳ میلیارد و ۸۰۰ میلیون دلار است"/>
    <meta property="og:description" content="معاون دیپلماسی اقتصادی وزیر امور خارجه گفت: حجم تجارت ایران و اروپا به بیش از ۳ میلیارد و ۸۰۰ میلیون دلار رسیده است."/>
  </head>
  <body>
    <article>
      <h1>انصاری در حاشیه جلسه ستاد هماهنگی اقتصادی: تجارت ایران و اروپا بیش از ۳ میلیارد و ۸۰۰ میلیون دلار است</h1>
      <address><time datetime="2019-11-24T12:12:50+00:00">24 Nov 2019, 12:12</time> by <a rel="author" href="https://www.mehrnews.com/archive?jr=833" target="_blank">محسن احدی</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از صدا و سیما، غلامرضا انصاری معاون دیپلماسی اقتصادی وزیر امور خارجه در حاشیه برگزاری شانزدهمین جلسه ستاد هماهنگی اقتصادی که با حضور معاونان وزارت‌خانه‌های اقتصادی برگزار شد، اظهار داشت: باوجود فشارها و تحریم‌های حداکثری، حجم تجارت ایران با اروپا در ۹ ماهه ابتدایی سال جاری میلادی (۲۰۱۹) به بیش از ۳ میلیارد و ۸۰۰ میلیون دلار رسیده که ۵۰۰ میلیون دلار حجم صادرات ایران به اروپا است. </p>
      <p>وی افزود: موضوع شانزدهمین جلسه ستاد هماهنگی اقتصادی در سال ۹۸، همکاری‌های اقتصادی ایران با اتحادیه اروپا و تجارت با کشورهای عضو اتحادیه بود.</p>
      <p>معاون اقتصادی وزیر خارجه تصریح کرد: باوجود همه فشارها و تحریم ها، همکاری‌های تجاری ایران و اروپا به دلیل ریشه‌های همکاری‌های گسترده قبلی، همچنان وجود دارد و حجم این تجارت در ۹ ماهه سال جاری میلادی به بیش از ۳ میلیارد و ۸۰۰ میلیون دلار رسیده که ۵۰۰ میلیون دلار حجم صادرات ایران به اروپا و ۳/۳ دهم میلیارد نیز حجم صادرات اروپا به ایران است و این موضوع نشان می‌دهد، باوجود فشارها، همچنان ظرفیت بسیار جدی بین دو طرف وجود دارد.</p>
      <p>انصاری اظهار داشت: ضعف ما در این بخش صادرات ایران به این مجموعه است و این در چارچوب قول‌ها و بیانیه‌هایی بود که اتحادیه اروپا قبلا صادر کرده و قرار بود، زمینه‌های تجارت گسترده تری از ایران به اتحادیه اروپا فراهم شود.</p>
      <p>وی با بیان اینکه کار تجارت با اروپا برای ما دو جنبه دارد، افزود: جنبه اول، بخش بازاری برای صادرات ایران است و بخش دوم، نیز تجارت با اتحادیه اروپاست که استانداردهای تجارت ایران را افزایش می‌دهد و این یعنی وقتی در بخش‌هایی امکان تجارت با اروپا وجود داشته باشد هم استانداردهای صادرات آن کالا به اروپا را داریم و هم اینکه می‌توانیم آن کالا را با کمترین موانع به دیگر کشورهای جهان صادر کنیم.</p>
      <p>معاون دیپلماسی اقتصادی وزیر امور خارجه همچنین با بیان اینکه در جلسه امروز وزارتخانه‌های مختلف، گزارش‌ها و درخواست‌های خود برای افزایش صادرات ایران به اروپا را مطرح کردند، گفت: گزارش وزارت‌های کشاورزی و صمت و برخی دیگر از وزارت‌خانه‌ها در این ارتباط بسیار خوب بود و مشخص شد در چه بخش‌هایی باید با همکاری هم راه‌های بیشتری را برای تجارت با اروپا ایجاد کنیم.</p>
    </article>
  </body>
</html>