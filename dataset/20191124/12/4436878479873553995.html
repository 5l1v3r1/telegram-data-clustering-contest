<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191603/cinc/ferits/trentena/desallotjats/incendi/edifici/badalona"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T12:14:00+00:00"/>
    <meta property="og:title" content="Cinc ferits i una trentena de desallotjats per un incendi en un edifici de Badalona"/>
    <meta property="og:description" content="El foc podria haver començat per una estufa, segons una de les primeres hipòtesis de la investigació dels Mossos"/>
  </head>
  <body>
    <article>
      <h1>Cinc ferits i una trentena de desallotjats per un incendi en un edifici de Badalona</h1>
      <h2>El foc podria haver començat per una estufa, segons una de les primeres hipòtesis de la investigació dels Mossos</h2>
      <address>
        <time datetime="2019-11-24T12:14:00+00:00">24 Nov 2019, 12:14</time>
      </address>
      <p>Un incendi a un edifici de pisos a Badalona ha deixat cinc persones ferides per inhalació de fum, entre elles dos menors, i una trentena de desallotjats, que encara no han pogut tornar a casa. El foc ha començat al primer pis de l'edifici situat a l'Avinguda Marquès de Mont-Roig número 209, ha cremat completament un pis i s'ha propagat a la segona planta.<br/><br/>Els Bombers han rebut l'avís a les 7.59 hores i l'incendi s'ha donat per extingit a les 8.37 h. Els Mossos d'Esquadra han obert una investigació sobre les causes del foc i una de les hipòtesis és que es podria haver originat per una estufa. En un primer moment alguns veïns s'han hagut de quedar confinats als seus pisos fins que s'ha pogut desallotjar una trentena de persones.</p>
      <figure>
        <iframe data-src="https://twitter.com/bomberscat/status/1198535455555424258?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'Ajuntament de Badalona ha posat a la seva disposició un centre cívic de la ciutat. De les cinc persones ferides per inhalació de fum, quatre han estat traslladades a l'Hospital de Can Ruti.<br/><br/>Al lloc de l'incendi s'hi han desplaçat sis dotacions dels Bombers de la Generalitat, set patrulles dels Mossos, la Guàrdia Urbana de Badalona, els Bombers de Barcelona i vuit dotacions del SEM.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>