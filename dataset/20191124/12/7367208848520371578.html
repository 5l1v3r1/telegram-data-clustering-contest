<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/cronaca-1/articolo/bollettino-arpa-delle-13-allerta-rossa-su-astigiano-alessandrino-e-valli-di-lanzo-e-orco-allerta.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T12:26:55+00:00"/>
    <meta property="og:title" content="Bollettino Arpa delle 13: allerta rossa su valli Tanaro, Belbo e Bormida"/>
    <meta property="og:description" content="Il fiume Po, in crescita, ha raggiunto il livello di guardia in tutte le sezioni. Nel Cuneese si mantengono al di sopra del livello di guardia il Ghiandone e il Varaita. Il Tanaro potrà raggiungere livelli prossimi alla soglia di..."/>
  </head>
  <body>
    <article>
      <h1>Bollettino Arpa delle 13: allerta rossa su valli Tanaro, Belbo e Bormida</h1>
      <h2>Il fiume Po, in crescita, ha raggiunto il livello di guardia in tutte le sezioni. Nel Cuneese si mantengono al di sopra del livello di guardia il Ghiandone e il Varaita. Il Tanaro potrà raggiungere livelli prossimi alla soglia di pericolo nella sezione di Farigliano</h2>
      <address><time datetime="2019-11-24T12:26:55+00:00">24 Nov 2019, 12:26</time> by <a rel="author">comunicato stampa</a></address>
      <p>L’area depressionaria di origine atlantica, responsabile delle intese precipitazioni di ieri, ed il minimo al suolo ad essa associato, si posizionano sul mare ad ovest di Corsica e Sardegna. <br/>Questa configurazione meteorologica determina la persistenza di forti correnti da sudest al confine con la Liguria e da est-nordest sulle pianure piemontesi, mantenendo precipitazioni diffuse su tutta la nostra regione.</p>
      <p>Con le nevicate di forte intensità che interessano le Alpi Piemontesi da venerdì si misurano apporti complessivi di neve fresca, a 2000m, di 90-130cm su tutto l’arco alpino, con quantitativi maggiori (fino a 140-170cm) su Alpi Pennine, Alpi Graie e Alpi Marittime e quantitativi inferiori (50-100cm) sulle Alpi Cozie.</p>
      <p>La quota delle nevicate, sui 1100-1300m, è scesa fino a 800-900m nelle valli più strette e, sotto i rovesci nevosi più intensi nelle Alpi Pennine e Alpi Marittime, si è attestata sui 1400-1600m nelle zone più esposte sulla pianura e ai flussi da Sud-Est in quota su Alpi Liguri e sui settori prealpini.</p>
      <p>L’attività valanghiva spontanea è stata intensa dal pomeriggio di ieri con molte valanghe di medie e grandi dimensioni, di neve umida o bagnata, che hanno raggiunto in numerosi casi la viabilità di fondovalle. <br/>Dai bacini di accumulo alle quote più elevate si sono staccate grandi valanghe che sono scese lungo i percorsi abituali fino al di sotto delle zone innevate.</p>
      <figure>
        <img src="http://www.targatocn.it/fileadmin/archivio/targatocn/allerta_arpa_241119.jpg"/>
      </figure>
      <p> </p>
      <p>
        <b>Corsi d'acqua</b>
      </p>
      <p>Nel settore sud-occidentale i livelli idrometrici di Bormida e Belbo permangono al di sopra del livello di pericolo e sono attesi in diminuzione nel corso della giornata. Il fiume Tanaro si mantiene al di sopra del livello di pericolo nella sezione di Montecastello (AL).</p>
      <p> </p>
      <p>Le intense precipitazioni registrate nel torinese hanno determinato un sostanziale incremento dei livelli dei corsi idrici del reticolo secondario e in particolare dei torrenti Malone e Chisola, che si mantengono al di sopra del livello di pericolo. <b>Il fiume Po, in crescita, ha raggiunto il livello di guardia in tutte le sezioni. Nel Cuneese si mantengono al di sopra del livello di guardia il Ghiandone e il Varaita.</b> Nel Vercellese resta al di sopra della soglia di guardia il torrente Cervo. Il laghi d'Orta e Maggiore sono in ulteriore incremento.</p>
      <h3>Previsioni</h3>
      <p>Per le prossime ore sono ancora attese precipitazioni diffuse su tutta la regione. La rotazione dei venti da nordest a tutte le quote determina però una persistenza dei fenomeni sulle aree pedemontane occidentali e sudoccidentali, dal biellese al cuneese, dove ci aspettiamo valori ancora forti o localmente molto forti. Attenuazione delle piogge sulla parte più orientale del Piemonte con valori generalmente deboli o al più localmente moderati. <br/>La quota neve tende a rialzarsi fino a 1700-1800 m.</p>
      <p>Sono ancora attese molte valanghe spontanee di dimensioni medie e grandi dimensioni, di neve umida o bagnata al di sotto dei 2000-2200m, che potranno raggiungere anche le zone antropizzate ed interferire con la viabilità e le infrastrutture di fondovalle. Oltre tali quote sono possibili valanghe di neve asciutta, a debole coesione e a lastroni.</p>
      <p>Sui settori nordoccidentali e su quelli al confine con la Liguria, dove i quantitativi di neve recente sono particolarmente abbondanti, le valanghe saranno più diffuse e di maggiori dimensioni.</p>
      <p>
        <b>Previsioni corsi d'acqua</b>
      </p>
      <p>Per le prossime ore il persistere delle precipitazioni sulle pianure del torinese e cuneese determinerà livelli stazionari o in ulteriore crescita nei corsi d’acqua minori che, localmente, supereranno la soglia di pericolo.</p>
      <p>Le precipitazioni registrate e il contributo degli affluenti determineranno un ulteriore incremento dei livelli lungo l’asta del Po, con valori prossimi al livello di pericolo nelle sezioni da Carignano (TO) a Crescentino (VC).</p>
      <figure>
        <img src="http://www.lavocedialba.it/fileadmin/archivio/targatocn/arpa_valutazione_piene_241119.jpg"/>
      </figure>
      <p><b>Il Tanaro potrà raggiungere livelli prossimi alla soglia di pericolo nella sezione di Farigliano (CN)</b> mentre si manterrà al di sotto di tale soglia nelle sezioni a valle fino a Masio (AL).</p>
      <p>Il Tanaro a Montecastello (AL) e la Bormida ad Alessandria si manterranno oltre la soglia di pericolo e sono previsti in diminuzione dalla giornata di domani.</p>
      <p>Si prevede un ulteriore incremento del livello dei laghi, con il raggiungimento del livello di guardia per il lago Maggiore.</p>
      <p>Per i dettagli si invita alla consultazione del <a href="http://www.arpa.piemonte.it/export/bollettini/bollettino_piene.pdf">Bollettino delle Piene </a><br/>e dei prossimi aggiornamenti.</p>
      <slideshow>
        <figure>
          <img src="http://www.targatocn.it/typo3temp/pics/a_9d14f68632.jpg"/>
        </figure>
        <figure>
          <img src="http://www.targatocn.it/typo3temp/pics/a_9555386b81.jpg"/>
        </figure>
      </slideshow>
    </article>
  </body>
</html>