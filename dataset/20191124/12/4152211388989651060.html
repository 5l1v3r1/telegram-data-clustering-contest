<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594289/%E0%A6%86%E0%A6%B9%E0%A6%A4-%E0%A6%AB%E0%A6%BF%E0%A6%B2%E0%A6%BF%E0%A6%B8%E0%A7%8D%E0%A6%A4%E0%A6%BF%E0%A6%A8%E0%A6%BF-%E0%A6%B8%E0%A6%BE%E0%A6%82%E0%A6%AC%E0%A6%BE%E0%A6%A6%E0%A6%BF%E0%A6%95%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%A4%E0%A6%BF-%E0%A6%B8%E0%A7%8B%E0%A6%B6%E0%A7%8D%E0%A6%AF%E0%A6%BE%E0%A6%B2-%E0%A6%AE%E0%A6%BF%E0%A6%A1%E0%A6%BF%E0%A7%9F%E0%A6%BE%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T12:25:00+00:00"/>
    <meta property="og:title" content="আহত ফিলিস্তিনি সাংবাদিকের প্রতি সোশ্যাল মিডিয়ায় সংহতি"/>
    <meta property="og:description" content="সামাজিক যোগাযোগমাধ্যমে ইসরায়েলি হামলায় আহত ফিলিস্তিনের মুক্ত সাংবাদিক মুয়াথ আমারনার প্রতি সংহতি জানিয়েছেন কয়েক হাজার ব্যবহারকারী। গত সপ্তাহে দখলকৃত পশ্চিম তীরে বিক্ষোভের খবর সংগ্রহের সময় আহত তিনি। এতে তার একটি চোখ নষ্ট হয়ে গেছে। এতে তার সাংবাদিকতার ক্যারিয়ার বড় ধরনের হুমকির মুখে পড়েছে।..."/>
  </head>
  <body>
    <article>
      <h1>আহত ফিলিস্তিনি সাংবাদিকের প্রতি সোশ্যাল মিডিয়ায় সংহতি</h1>
      <address><time datetime="2019-11-24T12:25:00+00:00">24 Nov 2019, 12:25</time> by <a rel="author">বিদেশ ডেস্ক</a></address>
      <p>
        <b>সামাজিক যোগাযোগমাধ্যমে ইসরায়েলি হামলায় আহত ফিলিস্তিনের মুক্ত সাংবাদিক মুয়াথ আমারনার প্রতি সংহতি জানিয়েছেন কয়েক হাজার ব্যবহারকারী। গত সপ্তাহে দখলকৃত পশ্চিম তীরে বিক্ষোভের খবর সংগ্রহের সময় আহত তিনি। এতে তার একটি চোখ নষ্ট হয়ে গেছে। এতে তার সাংবাদিকতার ক্যারিয়ার বড় ধরনের হুমকির মুখে পড়েছে। কাতারভিত্তিক সংবাদমাধ্যম আল জাজিরা এখবর জানিয়েছে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/4d5b9415b8b4a06e996779a6fcf19e22-5dda77429c0fc.jpg"/>
      </figure>
      <p>আমারনার প্রতি সংহতি জানিয়ে প্রচারণা শুরু করেছেন আরব বিশ্বের সাংবাদিকরা। তার প্রতি সংহতি জানাতে অ্যাক্টিভিস্টরা নিজেদের একটি চোখ এক হাতে আড়াল করে ছবি তুলে তা সামাজিক যোগাযোগমাধ্যমে প্রকাশ করছেন। এক্ষেত্রে তারা #MuathEye  বা  #EyeOfTruth হ্যাশট্যাগ ব্যবহার শুরু করেছেন।</p>
      <p>বিভিন্ন দেশের শিক্ষক, শিক্ষার্থী ও সংগঠনের সামাজিক যোগাযোগমাধ্যম ব্যবহারকারী মুয়াতের পক্ষে সংহতি জানাচ্ছেন। এসব দেশের মধ্যে রয়েছে যুক্তরাষ্ট্র থেকে শুরু করে মালয়েশিয়া।</p>
      <p>ডেজ অব প্যালেস্টাইন নামের সংস্থার পক্ষ থেকে তুলে ধরা হয়েছে কীভাবে পশ্চিম তীরের শিক্ষার্থী ও শিক্ষকরা আমারনার পক্ষে দাঁড়িয়েছেন।</p>
      <p>মালদ্বীপের জাতীয় যুব পরিষদের সহ-সভাপতি মুহাম্মদ সাইফ জহির লিখেছেন, খবরটি শোনার পর আমি তাকে সমর্থন জানাতে চাই। একা খুব বেশি কিছু করা সম্ভব না। ফলে আমি এই প্রচারণায় অংশ নিয়েছি।</p>
      <p>আল-শাবাকা থিংকট্যাংকের নীতি উপদেষ্টা ইয়ারা হাওয়ারির মতে, আমারনার মতো কয়েক ডজন ঘটনা ঘটেছে। তিনি বলেন, সাংবাদিক ও ফিলিস্তিনি হওয়ার খেসারত দিতে হয়েছে আমারনাকে। তবে শুধু তিনিই একা নন। অন্তত ৬০ জন ফিলিস্তিনি সাংবাদিক এই বছর ইসরায়েলের ছোড়া গুলিতে বিদ্ধ হয়েছেন।</p>
      <p>দ্য কমিটি টু প্রটেক্ট জার্নালিস্ট এক বিবৃতিতে ইসরায়েলকে এই ঘটনা তদন্তের আহ্বান জানিয়েছে। </p>
      <footer>/এএ/</footer>
    </article>
  </body>
</html>