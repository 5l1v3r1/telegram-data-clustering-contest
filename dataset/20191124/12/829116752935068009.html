<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-tovabbra-is-sulyos-a-helyzet-eszakolaszorszagban-az-esozesek-es-aradasok-miatt.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:23:00+00:00"/>
    <meta property="og:title" content="Már halálos áldozata is van az olasz áradásoknak"/>
    <meta property="og:description" content="Egy autó három utassal egy folyóba esett, a Ferrero édességgyár is leállt."/>
  </head>
  <body>
    <article>
      <h1>Már halálos áldozata is van az olasz áradásoknak</h1>
      <address><time datetime="2019-11-24T12:23:00+00:00">24 Nov 2019, 12:23</time> by <a rel="author">MTI</a></address>
      <p>
        <b>Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt. Savonában is egy folyóba esett egy férfi, őt ki tudták menteni. A Ferrero édességgyár szombaton délután kénytelen volt leállítani egyik üzemében a termelést.</b>
      </p>
      <p>Liguria régió Alessandria megyéjében egy gépkocsi három utassal a Bormida folyóba esett, a mentők két embert kimentettek, a harmadik, eltűnt személy után még folyik a kutatás.</p>
      <p>A Pó folyó Torinó közelében kilépett medréből. Genova, Savona és Imperia városokat továbbra is heves esőzések sújtják.</p>
      <aside>Savonában egy férfi a Letimbro folyóba esett, de ki tudták menteni.</aside>
      <p>A tűzoltóság tucatnyi alkalommal vonult ki elárasztott pincékhez és garázsokhoz.</p>
      <figure>
        <iframe data-src="https://twitter.com/newsfromitaly/status/1198541337680850944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <p>Velencében sem javult az árvízhelyzet, szombat éjjelre a vízszint 1,4 méterre nőtt.</p>
      <aside>A város egyes részei változatlanul víz alatt állnak.</aside>
      <figure>
        <iframe data-src="https://twitter.com/_Sound_Around_/status/1198512655671185408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A La Fenice operaházban vasárnap este készülnek Verdi Don Carlos című operájának évadnyitó bemutatójára. Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</p>
    </article>
  </body>
</html>