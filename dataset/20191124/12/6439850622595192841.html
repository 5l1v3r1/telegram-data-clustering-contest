<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462897/%e0%a6%87%e0%a6%af%e0%a6%bc%e0%a7%87%e0%a6%ae%e0%a7%87%e0%a6%a8%e0%a7%87-%e0%a6%aa%e0%a7%8d%e0%a6%b0%e0%a6%a4%e0%a6%bf-%e0%a7%a7%e0%a7%a6-%e0%a6%ae%e0%a6%bf%e0%a6%a8%e0%a6%bf%e0%a6%9f%e0%a7%87-%e0%a6%95%e0%a7%8d%e0%a6%b7%e0%a7%81%e0%a6%a7%e0%a6%be%e0%a6%af%e0%a6%bc-%e0%a6%ae%e0%a6%be%e0%a6%b0%e0%a6%be"/>
    <meta property="og:site_name" content="Daily Janakantha"/>
    <meta property="article:published_time" content="2019-11-24T12:06:00+00:00"/>
    <meta property="og:title" content="ইয়েমেনে প্রতি ১০ মিনিটে ক্ষুধায় মারা যাচ্ছে একটি শিশু!"/>
    <meta property="og:description" content="অনলাইন ডেস্ক ॥ যুদ্ধ কবলিত ইয়েমেনে প্রচণ্ড ক্ষুধার তাড়নায় প্রতি ১০ মিনিটে একটি করে শিশু মারা যাচ্ছে। এসব শিশুর বয়স পাঁচ বছরের নিচে। ইয়েমেনের জনস্বাস্থ্য বিষয়ক মন্ত্রী তাহা আল-মুতাওয়াকেল গতকাল (শনিবার) গণমাধ্যমকে এ তথ্য জানিয়েছেন। তিনি সতর্ক করে বলেন, সৌদি আরবের অব্যাহত অবরোধের কারণে ইয়েমেনে নবজাতক ..."/>
  </head>
  <body>
    <article>
      <h1>ইয়েমেনে প্রতি ১০ মিনিটে ক্ষুধায় মারা যাচ্ছে একটি শিশু!</h1>
      <address>
        <time datetime="2019-11-24T12:06:00+00:00">24 Nov 2019, 12:06</time>
      </address>
      <figure>
        <img src="http://www.dailyjanakantha.com/files/201911/1574600806_13.jpg"/>
      </figure>
      <p>অনলাইন ডেস্ক ॥ যুদ্ধ কবলিত ইয়েমেনে প্রচণ্ড ক্ষুধার তাড়নায় প্রতি ১০ মিনিটে একটি করে শিশু মারা যাচ্ছে। এসব শিশুর বয়স পাঁচ বছরের নিচে।</p>
      <p>ইয়েমেনের জনস্বাস্থ্য বিষয়ক মন্ত্রী তাহা আল-মুতাওয়াকেল গতকাল (শনিবার) গণমাধ্যমকে এ তথ্য জানিয়েছেন। তিনি সতর্ক করে বলেন, সৌদি আরবের অব্যাহত অবরোধের কারণে ইয়েমেনে নবজাতক শিশুদেরও মৃত্যু ঘটছে।</p>
      <p>তিনি বলেন, সৌদি আরবের যুদ্ধের কারণে ইয়েমেনের স্বাস্থ্য ব্যবস্থার যে অবনতি ঘটেছে তাতে প্রতি দুই ঘন্টায় ছয়টি নবজাতক মারা যাচ্ছে। মুতাওয়াকেল বলেন, “আমরা বিশ্ববাসীর কাছে শিশুদের খেলনা এবং ভিডিও গেমস চাই না, আমরা শিশুদের বাঁচানোর জন্য ইনকিউবেটর এবং এ সংক্রান্ত অন্যান্য সামগ্রী চাই। আমাদের শিশুদের বাঁচার অধিকার দেয়া হোক।”</p>
      <p>ইয়েমেনি মন্ত্রী বলেন, “আমাদের দেশের শিশুদের জন্য মায়াকান্না বন্ধ করুন। ইয়েমেনের এই করুণ পরিস্থিতি মোকাবেলার জন্য আমরা আন্তর্জাতিক সম্প্রদায়কে তেমন ভালো কিছু করতে দেখি নি।” মুতাওয়াকেল বলেন, সৌদি আরবের বর্বর আগ্রাসন এবং তাদের বোমার বিস্ফোরণের কারণে ভীত হয়ে প্রতিবছর ৫,০০০ ইয়েমেনি শিশু ট্রমায় আক্রান্ত হচ্ছে।#</p>
    </article>
  </body>
</html>