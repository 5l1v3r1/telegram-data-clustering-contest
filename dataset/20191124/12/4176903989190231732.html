<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/britanija-optuzen-jos-jedan-za-slucaj-hladnjaca/"/>
    <meta property="og:site_name" content="Krstarica"/>
    <meta property="article:published_time" content="2019-11-24T12:17:00+00:00"/>
    <meta property="og:title" content="Britanija: Optužen još jedan za slučaj hladnjača"/>
    <meta property="og:description" content="LONDON - Britanska policija optužila je 23-godišnjeg muškarca iz Severne Irske za krivična dela trgovine ljudima, kao deo istrage o smrti 39 Vijetnamaca"/>
  </head>
  <body>
    <article>
      <h1>Britanija: Optužen još jedan za slučaj hladnjača</h1>
      <address><time datetime="2019-11-24T12:17:00+00:00">24 Nov 2019, 12:17</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521231-750x430.jpg"/>
        <figcaption>Foto: Tanjug/AP Photo/Alastair Grant, File</figcaption>
      </figure>
      <p>LONDON – Britanska policija optužila je 23-godišnjeg muškarca iz Severne Irske za krivična dela trgovine ljudima, kao deo istrage o smrti 39 Vijetnamaca nađenih u zadnjem delu kamiona u blizini Londona prošlog meseca.</p>
      <p>Kako je saopšteno, Kristofer Kenedi je uhapšen u petak, 22. novembra, i trebalo bi da se u ponedeljak pojavi na sudu, prenosi Rojters.</p>
      <p>Tužilaštvo je podiglo optužbe za organizovanje krijumčarenja ljudi u Velikoj Britaniji.</p>
      <p>Žrtve, 31 muškarac i osam žena, nađeni su u hladnjači kamiona na industrijskom imanju u Eseksu, nedaleko od pristaništa 23. oktobra.</p>
      <p>Vozač kamiona, koji je takođe iz Severne Irske, optužen je u 39 tačaka za ubistvo, učestvovanje u krijumčarenju ljudi i pranje novca.</p>
      <p>(Tanjug)</p>
    </article>
  </body>
</html>