<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://autoroad.cz/testy-aut/98200-test-peugeot-508-gt-line-grand-tourismo-a-zakladni-benzin-jde-to-k-sobe"/>
    <meta property="og:site_name" content="AutoRoad.cz"/>
    <meta property="article:published_time" content="2019-11-24T12:15:00+00:00"/>
    <meta property="og:title" content="Test: Peugeot 508 GT line. Grand Tourismo a základní benzín, jde to k sobě?"/>
    <meta property="og:description" content="Vlajkovou loď v podobě Peugeot 508 GT 1.6 PureTech 225 S&amp;S EAT8 jsme měli v testu letos na jaře. Nyní jsme dostali možnost pro vás vyzkoušet 508 GT line se základním zážehovým motorem. Jak jde k sobě vzhledově velice dynamicky působící vůz a základní benzínový motor 1,6 PureTech s výkonem 180 koní?"/>
  </head>
  <body>
    <article>
      <h1>Test: Peugeot 508 GT line. Grand Tourismo a základní benzín, jde to k sobě?</h1>
      <address><time datetime="2019-11-24T12:15:00+00:00">24 Nov 2019, 12:15</time> by <a rel="author" href="https://autoroad.cz/autor/petr-bohac-307" target="_blank">bohy</a></address>
      <p>
        <b>Vlajkovou loď v podobě Peugeot 508 GT 1.6 PureTech 225 S&amp;S EAT8 jsme měli v testu letos na jaře. Nyní jsme dostali možnost pro vás vyzkoušet 508 GT line se základním zážehovým motorem. Jak jde k sobě vzhledově velice dynamicky působící vůz a základní benzínový motor 1,6 PureTech s výkonem 180 koní?</b>
      </p>
      <p>Jak jsme už psali u předchozích testů, nová 508 přináší neskutečný mezigenerační posun. Předešlá generace vlajkové lodi Peugeotu neukázala po designové stránce nic nového,působila spíše usedle a nijak nevyčnívala z davu. Ta současná se světu představila v březnu 2018 na Ženevském autosalonu a hned vzbudila velký rozruch. V dnešní době, kde každá automobilka nabízí pomalu více SUV, než klasických osobních vozů, přináší nízký liftback 508 do nabídky svěží vítr.</p>
      <p>Když jsem Peugeota přebíral, nemohl jsem uvěřit vlastním očím. Naživo vůz vypadá ještě lépe než na fotografiích. Spíše než manažerský sedan připomíná sportovní kupé s jedním párem dveří navíc. Však to také není sedan, ale daleko praktičtější liftback, dveře kufru se tedy vyklápí i s oknem.</p>
      <p>Zepředu nejvíce zaujmou lví tesáky, které slouží jako denní svícení a blinkry. Na ně navazují přimhouřené Full LED hlavní světlomety. Znak je umístěn uprostřed masky, která je ve verzi GT tvořena chromovanými křidélky, narozdíl od nižších výbav. Celkově přední část připomíná lva připraveného skočit po kořisti.</p>
      <figure>
        <img src="https://autoroad.cz/pictures/photo/2019/11/24/p1010155-647f361d65.jpg"/>
        <figcaption>Peugeot 508 GT<cite>foto: Petr Boháč</cite></figcaption>
      </figure>
      <p>Při pohledu z boku ještě více vyniká silueta sportovního vozu. Střecha se krásně plynule svažuje k zádi, avšak největší lahůdkou jsou bezrámové dveře vepředu i vzadu. Zadní okna jsou zatmavená, což také podtrhuje sportovní šmrnc vozu. Za zmínku jistě stojí i tmavě lakovaná 18" kola z lehkých slitin.</p>
      <p>Také zezadu vypadá 508 GT velice přitažlivě. Největší dojem na mě udělaly Full LED světlomety se třemi rudými linkami, symbolizujícími lví drápy,které při odemknutí předvádí zajímavou světelnou show. Mně a většině mých vrstevníků toto připomnělo černý Pontiac ze seriálu Knight Rider. Také se mi líbily dvě koncovky výfuku oddělené difuzorem, navíc obě funkční, což dnes není obvyklé. Ale ať jen nechválim, obě koncovky měly na sobě trošku rzi. Nic hrozného, ale u vozu s nájezdem 28 000 km, by nemusela být žádná.</p>
      <figure>
        <img src="https://autoroad.cz/pictures/photo/2019/11/24/p1010156-8d96b69b75.jpg"/>
        <figcaption>Peugeot 508 GT<cite>foto: Petr Boháč</cite></figcaption>
      </figure>
      <p>Po usednutí do interiéru moje nadšení z Peugeotu pokračuje.  S rukou na srdci můžu prohlásit, že jsem dosud neseděl v autě, ve kterém bych se cítil tak dobře.  A také útulně, za což může fakt, že jsem seděl v autě a ne "na autě". Daní za nižší posez je však horší výhled ven z vozu. Řidič nemá pořádně tušení o tom, kde vůz začíná a kde končí. Výhled dozadu skrz úzký průzor mezi zadními sedadly a stropem také není nejlepší. Zatmavení okna pátých dveří moc nepomáhá při zjišťování informací o dění za vozem, navíc na nich chybí stěrač. Při couvání sice pomáhá kamera s dobrým rozlišením, a vyhřívání vcelku rychle okno odmlží, ale i tak bych ho tam uvítal.</p>
      <p>Ale zpět k interiéru. Sedačky mají příjemný tvar, jsou pohodlné a zároveň dobře podrží v zatáčkách. Nastavení je jak manuální, tak částečně elektrické. Manuální nastavení mě nadchlo, sedačky jsou díky tomu lehčí, čímž ubírají na váze i celému vozu, navíc jsem si nastavil ideální polohu za pár vteřin - u plně elektricky nastavitelných sedadel by mi to trvalo podstatně déle. Palubní deska působí na pohled i na dotyk kvalitně. Hodně kolegů si stěžovalo na příliš široký středový tunel. Mně osobně, ani figurantovi s výškou 188 cm a váhou 110 kg, nikterak nepřekážel. Naopak jsem měl obavu z malého, dole i nahoře zploštělého volantu. Po pár metrech jsem s ním k mému překvapení neměl sebemenší problém. S čím jsem měl trochu starosti bylo ovládání infotainmentu. Přepínání mezi rádiem, navigací, klimatizací a spol. je řešeno hezky vypadajícími přepínači ve tvaru klavírní klávesy, v tom vůbec problém nebyl. Horší to však bylo s dotykovou 10 palcovou obrazovkou. Byla celkem daleko a musel jsem se hodně soustředit, než se mi podařilo za jízdy navolit požadovanou teplotu. Otočný ovladač klimatizace a topení je dle mého názoru daleko lepší řešení. Co se mi naopak velice líbí je displej, jenž nahrazuje klasické budíky. Má více režimů zobrazení a všechny vypadají dobře, s jejich čitelností není sebemenší problém. Jako největší klad oproti analogovým ukazatelům vidím jeho rozmanitost zobrazení. Nejraději jsem jezdil s vyobrazenými klasickými budíky, tudíž tachometrem a otáčkoměrem. Na displeji infotainmentu jsem nastavil navigaci a poté obrazovku přepnul na rádio. Když bylo potřeba změnit směr, navigace mi to nejen sdělila, ale též zobrazila. A to pěkně v mém zorném poli. Otáčkoměr na chvíli zmizel a na jeho místě se zobrazila navigace, která ukazovala jen konkrétní křižovatku, kde hodlá měnit směr jízdy. Zároveň jsem si užíval obrovskou prosklenou střechu, která se dala téměř celá otevřít. Do interiéru nefoukalo ani při dálničních rychlostech, přesto byl perfektně odvětrán. Při letošních posledních teplých dnech jsem jezdil se střechou dole téměř 90 % všech cest.</p>
      <figure>
        <img src="https://autoroad.cz/pictures/photo/2019/11/24/p1010159-9c4fa772c0.jpg"/>
        <figcaption>Peugeot 508 GT<cite>foto: Petr Boháč</cite></figcaption>
      </figure>
      <p>Na zadních sedadlech jsem neměl s místem problém. Se svými 181 cm jsem si pohodlně sedl sám za sebe. Místa na nohy i nad hlavou jsem měl dost. Horší to měl již zmíněný figurant. Místa na nohy měl tak akorát. Ale s výškou 188 cm se vzadu hlavou dotýkal stropu. To je daň za pozvolna se snižující střechu. Pro cesty zahrnující čtyři urostlé chlapy to opravdu není nejvhodnější auto. Ti ostatní, kteří se dozadu vejdou, zde mají k dispozici dva USB konektory a výdechy ventilace.</p>
      <p>Kufr s objemem 487 litrů je spíš podprůměr ve své třídě. Je sice slušně široký a dlouhý, ale velice mělký. Po sklonění zadních sedaček se prostor pro zavazadla zvětší na 1537 litrů s téměř rovnou podlahou. Velikou výhodu oproti sedanům má liftback v pátých dveřích. Ty umožňují skvělý přístup do zavazadlového prostoru. Otevírají se elektricky ve třech možnostech. Buď tlačítkem na víku zavazadlového prostoru, dále tlačítkem na dálkovém ovladači a nebo pohybem ruky před senzorem. Avšak ten u testovaného vozu moc nefungoval. Mával jsem rukama i nohama jak divý, ale podařilo se mi kufr otevřít asi tak jedenkrát z 10 pokusů. Ani sám zaměstnanec dealera, který mi Peugeota k testu předával, nedokázal kufr přes senzor pohybu otevřít.</p>
      <p>Samostatný odstavec si zaslouží audiosystém. Prémiový Hi-fi audiosystém obstarala francouzská značka Focal. Systém zahrnuje celkem 10 reproduktorů, ty výškové jsou umístěny ve všech čtyřech dveřích. Výsledný zvuk je naprosto čistý. Ještě nikdy jsem neseděl v autě, které by hrálo tak dobře. Spojení s chytrým zařízením přes Bluetooth fungovalo bezchybně , a tak jsem si mohl skvěle užívat svůj playlist v čele se skupinami jako AC-DC a Kiss. Ovšem za prémiový zvuk si nechají v Peugeotu zaplatit. Hi-fi audiosystém Focal je za příplatek 25 000 Kč.</p>
      <p>
        <a href="https://autoroad.cz/testy-aut/96951-test-peugeot-308-sw-gt-line-stvoren-pro-prekonavani-vzdalenosti">TEST: Peugeot 308 SW GT Line - Stvořen pro překonávání vzdáleností</a>
      </p>
      <p>
        <a href="https://autoroad.cz/testy-aut/96691-508-vypada-uzasne-v-jakekoliv-verzi-az-v-gt-je-ale-v-plne-forme">TEST: Peugeot 508 GT - Jak jezdí vlajková loď Peugeotu v nejvyšší verzi?</a>
      </p>
      <p>Základní zážehovou pohonnou jednotkou je čtyřválec o obsahu 1598 ccm. Díky přeplňování turbodmychadlem poskytuje 133 kW (181 koní) při 5500 ot./min, točivý moment vrcholí hodnotou 250 N.m. již při 1750 ot./min. Prostřednicím 8 stupňové automatické převodovky posílá svůj výkon na přední kola, která jsou obuta do pneumatik 235/45 R18. Když jsem odpovídal na dotazy o pohonné jednotce, většinou jsem dostal negativní reakci. Že je motor příliš malý a není nad atmosférický šestiválec. Já se s jejich tvrzením neztotožňuji, dle mého názoru je 1.6 litru pro základní motorizaci vhodný obsah. Vždyť konkurence nezřídka nabízí ve svých modelech ještě menší motory. Možná budu znít kacířsky, ale ani zmíněnému šestiválci bych zde nedal přednost. Nejen, že by nenabídl výrazně lepší dynamické schopnosti, ale zhoršil by spotřebu a jízdní vlastnosti, které jsou na Peugeotu 508 GT line to nejlepší. </p>
      <p>Konstruktérům patří obdiv za to, jak se jim podařilo sladit podvozek, motor a převodovku. K dennímu ježdění používám Citroen C5 druhé generace. Jeho hydraulický podvozek skvěle pobere i větší nerovnosti a cestování je velice komfortní. Od Peugeotu jsem nic takového nečekal. O to větší překvapení pro mě bylo, když jsem se vydal na rozbité okrsky Středočeského kraje. S lehkostí, jakou se podvozek vypořádával se zničenou silnicí, jsem se nesetkal ani u Citroenu. Je úplně lhostejné, jakou rychlostí překonáváte výmoly a nerovnosti na silnici, stále si připadáte jako byste jeli po úplně novém, dokonale hladkém asfaltu. A to mluvím o nastavení normal. K dispozici je ještě komfort, ale ten jsem za celou dobu testu neměl důvod zapínat. Již na normál je jízda dokonale pohodlná. Skvělé pohodě na palubě též přispívá velmi kvalitní odhlučnění. O motoru téměř nevíte a díky skvělé aerodynamice se dá i ve 200 km/h se spolujezdcem dorozumívat šepotem. Je pravda, že kvůli absenci rámů okolo oken už do interiéru nějaký rušivý hluk proniká, ale stále je to více než na přijatelné úrovni.</p>
      <p>Jízda po dálnici je díky adaptivnímu tempomatu a hlídání jízdních pruhů velice pohodlná. Oba asistenty fungovaly na jedničku, vůz si sám ukázkově upravoval rychlost podle ostatních účastníků provozu.. Co se udržování v jízdních pruzích týče, schválně jsem vůz nechával přiblížit jak k středové čáře, tak ke krajnici. V obou případech přišlo nejprve zvukové upozornění a když jsem ho ignoroval, přišla na řadu lehká korekce volantem.</p>
      <p>U Peugeotu 508 GT nelze hovořit o kompromisu mezi pohodlím a sportovními jízdními vlastnostmi .On totiž umí i skvěle jezdit. Karosérie nezná náklon a vůz je v každé situaci naprosto pevný v kramflecích. Podvozek je tak schopný, že nabádá k ostřejší jízdě. Proto jsem neváhal a nastavil režim sport. Ve velké většině vozů, ve kterých jsem jel, nemělo přepínání režimů nikterak velký smysl. Kromě toho, že převodovka řadila později a motor až zbytečně moc točil, se nic moc nedělo. Ne však v tomto případě. Motor ožije až neskutečně, stačí se jen podívat na plynový pedál a auto až jankovitě vystřelí vpřed, jak jen to jeho stádo 181 koní umožňuje. Také zvuk motoru se změní a poprvé za dobu testu o něm bylo vědět. Největší změnu ale pociťuji v podvozku. Stále je dokonale komfortní, ale je cítit, že znatelně přitvrdil. Rázem si nepřipadám jako v manažerském sedanu, ale spíš jako v ostřejším hot hatchi. S jakou chutí se vůz vrhá do zatáček se dá přirovnat ke štěněti, kterému hodíte tenisák.</p>
      <p>Poslední režim, který jsem vyzkoušel byl eco. Při jeho aktivaci byla odezva na plynový pedál velice vágní. Po pár metrech jsem si říkal, že snad ani nebudu režim dál zkoušet. Ale co, když je k dispozici, tak mu dám šanci. Po 50 km defenzivní jízdy, ale ne takové, abych byl brzdou provozu, se nestačím divit. 1500 kg vážící auto, s přeplňovaným benzínovým motorem s výkonem lehce přes 180 koní, jelo v průměru za fantastických 4,3 litru.</p>
      <p>Ona spotřeba během týdenního testu byla celkově nad očekávání dobrá. Trasu z Litoměřic, přes Prahu do Slap, kde se střídá okreska, město i dálnice, jsem absolvoval za průměrnou spotřebu 5,5 litru. A to jsem se o žádné "eco" ježdění nesnažil. Stále jsem byl na horní hranici maximální povolené rychlosti a nejednou byl při předjíždění plynový pedál zcela na podlaze. Pražský provoz během celého dne, to znamená ve špičce i mimo ni, znamená průměrnou spotřebu 7,6 litru. Když jsem vůz vracel, byla za dobu celého testu průměrná spotřeba 7,3 litru, což považuji za velice slušný výsledek. Velkou část kilometrů jsem strávil s otevřenou střechou, což se samozřejmě velmi negativně projevilo na odporu vzduchu a tím i na výsledné spotřebě. Dále jsem často "poskakoval" v kolonách v ucpané Praze, sem tam se nechal unést a využíval na opuštěných okreskách plný potenciál motoru.</p>
      <p>
        <a href="https://autoroad.cz/zajimavosti/98011-psa-a-fca-spojuji-sily-jakym-pomerem-kdo-bude-v-cele-a-jak-velky-gigant-vznika">PSA a FCA spojují síly. Jakým poměrem, kdo bude v čele a jak velký gigant vzniká?</a>
      </p>
      <p>
        <a href="https://autoroad.cz/novinky/97775-peugeot-boxer-4x4-concept-drsny-partak-spravneho-dobrodruha">Peugeot Boxer 4x4 Concept. Drsný parťák správného dobrodruha</a>
      </p>
      <p>Říká se, že ne vše co se třpytí je zlato. Bohužel toto rčení neplatí u Peugeotu. Francouzský výrobce si nechá svou vlajkovou loď řádně zaplatit. Základní cena Peugeotu 508 GT line 1,6 Pure tech startuje na částce 950 000,-kč. Testovaný vůz, včetně příplatkové výbavy, stál 1 240 000,-kč, což vskutku není málo. Jen noční vidění, které jsem téměř nepoužíval, vyjde na 38 000,-kč.</p>
      <p>Takže jak k sobě jde Grand Tourismo a základní benzínový motor? Dle mého názoru dobře. V drtivé většině případů jsem nedostatek výkonu nepociťoval. Ale pro koho by bylo 133 kW málo, může sáhnout po verzi s výkonem 165 kW. Trošku mě mrzí, že Peugeot umí nabídnout tento povedený motor ve 308 GTi naladěný až na výkon 200 kW a 330 N.m. Ten by 508 GT line zcela jistě slušel a takový vůz bych se nebál srovnávat s Audi A5 Sportback.</p>
      <p>Plusy:<br/>- design<br/>- jízdní vlastnosti<br/>- sladění motoru a převodovky</p>
      <p>Mínusy:<br/>- cena<br/>- výhled ven z vozu<br/>- chybějící zadní stěrač</p>
      <table bordered="">
        <tr>
          <td valign="top">Typ motoru:</td>
          <td valign="top">přeplňovaný R4</td>
        </tr>
        <tr>
          <td valign="top">Palivo:</td>
          <td valign="top">benzín</td>
        </tr>
        <tr>
          <td valign="top">Zdvihový objem:</td>
          <td valign="top">1598 ccm</td>
        </tr>
        <tr>
          <td valign="top">Výkon:</td>
          <td valign="top">133 Kw (181 koní)</td>
        </tr>
        <tr>
          <td valign="top">Točivý moment:</td>
          <td valign="top">250 N.m.</td>
        </tr>
        <tr>
          <td valign="top">Převodovka:</td>
          <td valign="top">A8</td>
        </tr>
        <tr>
          <td valign="top">Poháněná kola:</td>
          <td valign="top">přední</td>
        </tr>
        <tr>
          <td valign="top">Délka:</td>
          <td valign="top">4750 mm</td>
        </tr>
        <tr>
          <td valign="top">Šířka:</td>
          <td valign="top">1859 mm</td>
        </tr>
        <tr>
          <td valign="top">Výška:</td>
          <td valign="top">1403 mm</td>
        </tr>
        <tr>
          <td valign="top">Rozvor:</td>
          <td valign="top">2793 mm</td>
        </tr>
        <tr>
          <td valign="top">Zavazadlový prostor:</td>
          <td valign="top">487/1537 litrů</td>
        </tr>
        <tr>
          <td valign="top">Provozní hmotnost:</td>
          <td valign="top">1495 kg</td>
        </tr>
        <tr>
          <td valign="top">V-max:</td>
          <td valign="top">230 km/h</td>
        </tr>
        <tr>
          <td valign="top">0-100 km/h:</td>
          <td valign="top">7.9 s</td>
        </tr>
        <tr>
          <td valign="top">Spotřeba:</td>
          <td valign="top">7.2 / 4.4 / <i>5.5 l/</i>100 km</td>
        </tr>
      </table>
      <slideshow>
        <figure>
          <img src="https://autoroad.cz/pictures/photo/2019/11/24/p1010166-313440e62f.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010152-fa6dc083b8.jpg"/>
          <figcaption>Peugeot 508 GT<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010155-647f361d65.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010156-8d96b69b75.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010157-6dd2733590.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010170-41a874ae08.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010169-a2fbda45c4.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010160-94312cf955.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010167-4addb70834.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/11/24/p1010159-9c4fa772c0.jpg"/>
          <figcaption>Peugeot 508 GT<br/>Rok: 2019<cite>Autor: Petr Boháč</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300906-925d360dee.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300773-9c7de77dbe.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300767-35b1450c48.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300762-c6896265ca.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300761-940118cac8.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
        <figure>
          <img src="https://autoroad.cz/pictures/photo/2019/05/31/p1300755-1a2ef6ae80.jpg"/>
          <figcaption>Peugeot 508 GT<br/>Rok: 2019<cite>Autor: Michal Dokoupil / AutoRoad.cz</cite></figcaption>
        </figure>
      </slideshow>
      <related>
        <h4>Související články</h4>
        <a href="https://autoroad.cz/testy-aut/96691-508-vypada-uzasne-v-jakekoliv-verzi-az-v-gt-je-ale-v-plne-forme"/>
        <a href="https://autoroad.cz/testy-aut/98200-test-peugeot-508-gt-line-grand-tourismo-a-zakladni-benzin-jde-to-k-sobe/forum"/>
        <a href="https://autoroad.cz/testy-aut/95279-test-peugeot-508-active-2-0-bluehdi-160-s-s-eat8-vypada-fantasticky-prosli-jsme-kazdy-detail"/>
        <a href="https://autoroad.cz/testy-aut/96951-test-peugeot-308-sw-gt-line-stvoren-pro-prekonavani-vzdalenosti"/>
        <a href="https://autoroad.cz/cesky-trh/96826-kombiky-vraci-uder-novy-peugeot-508-sw-prichazi-na-cesky-trh"/>
      </related>
    </article>
  </body>
</html>