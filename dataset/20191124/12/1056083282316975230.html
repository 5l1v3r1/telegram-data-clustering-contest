<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301739/%D8%A7%D9%85%DB%8C%D8%AF%DB%8C-%D8%A8%D9%87-%D8%A7%D9%81%D8%AA%D8%AA%D8%A7%D8%AD-%D9%85%D8%AA%D8%B1%D9%88-%D9%88-%DA%A9%D9%85%D8%B1%D8%A8%D9%86%D8%AF-%D8%B4%D9%85%D8%A7%D9%84%DB%8C-%DA%A9%D8%B1%D8%AC-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:26:06+00:00"/>
    <meta property="og:title" content="امیدی به افتتاح مترو و کمربند شمالی کرج نیست"/>
    <meta property="og:description" content="ایسنا/البرز رئیس کمیسیون فرهنگی شورای شهر کرج  بر ضرورت برون سپاری فضاهای فرهنگی و ورزشی شهرداری به بخش خصوصی تاکید کرد."/>
  </head>
  <body>
    <article>
      <h6 class="kicker">تا پایان شورای پنجم؛</h6>
      <h1>امیدی به افتتاح مترو و کمربند شمالی کرج نیست</h1>
      <address><time datetime="2019-11-24T12:26:06+00:00">24 Nov 2019, 12:26</time> by <a rel="author">المیرا دادمهر (اگیر)</a></address>
      <p>ایسنا/البرز رئیس کمیسیون فرهنگی شورای شهر کرج  بر ضرورت برون سپاری فضاهای فرهنگی و ورزشی شهرداری به بخش خصوصی تاکید کرد.</p>
      <p>منصور وحیدی در صد و هفتاد و یکمین جلسه شورای شهر کرج که امروز یکشنبه سوم آذر برگزار شد،  با اشاره به اقدام به موقع نیروهای بسیج در مقابله با فرصت طلبان و اغتشاشگران در حوادث اخیر اظهار کرد: عملکرد مناسب نیروهای بسیج در حوادث اخیر باعث شد یک بار دیگر فرصت طلبان و دشمنان نظام از دست یابی به اهداف خود مأیوس شوند.</p>
      <p>به گزارش ایسنا، وی در ادامه با اشاره به اینکه در ابتدای ورود به چهار ماه پایانی سال هستیم، افزود: شهرداری باید برای پرداخت به موقع مطالبات و حقوق پرسنل خود را در ماه‌های آخر سال پیش بینی لازم را صورت دهد تا در صورت بروز حوادث غیر قابل پیش بینی با مشکل مواجه نشود.</p>
      <p>وی با اشاره به اینکه شورای پنجم تلاش می کند تا در مسیر تحقق انتظارات شهروندان گام بردارد، گفت: مدیریت شهری در تلاش است به مطالبات به حق یک میلیون و ۷۰۰ هزار شهروندی که ساکن کرج هستند به موقع  پاسخ دهد تا بتواند مهمترین سرمایه خود که همان رضایت و اعتماد شهروندان است را حفظ کند.</p>
      <p>وحیدی تاکید کرد: هرچند شورای پنجم برای تحقق شعارهای خود گام‌های اساسی برداشته ولی آن طور که باید و شاید در برآوردن انتظارات شهروندان موفق نبوده است .</p>
      <p>عضو شورای شهر کرج با اشاره به ضرورت کلنگ زنی و تکمیل پروژه‌های کوچک عمرانی، فرهنگی و ... شهر  توضیح داد: به با توجه به شرایط موجود، به نظر می‌رسد تا پایان این دوره از شورا برخی از پروژه‌های کلان شهر مثل مترو و کمربند شمالی به اتمام نرسد به همین دلیل باید بخشی از تمرکز خود را برای تکمیل پروژه‌های عمرانی کوچک اختصاص دهیم تا بتوانیم یادگاری برای شهر و شهروندان به جای بگذاریم.</p>
      <p>وحیدی تصریح کرد: با ایجاد سرای محلات در مناطق مختلف، ایجاد زمین چمن مصنوعی برای ارتقای سرانه ورزشی شهر، ساخت سالن تئاتر و فرهنگسرا شهروندان به طور ملموس از بخشی از خدمات مدیریت شهری مطلع می‌شوند.</p>
      <p>رئیس کمیسیون فرهنگی شورای شهر کرج در ادامه با تاکید بر ضرورت برون سپاری فضاهای فرهنگی و ورزشی شهرداری به بخش خصوصی گفت: با برون سپاری مدیریت این فضاها به بخش خصوصی زمینه درآمدزایی برای شهرداری و ارائه خدمات بیشتر به شهروندان فراهم می شود.</p>
      <p>رئیس کمیسیون فرهنگی شورای شهر کرج  بر ضرورت برون سپاری فضاهای فرهنگی و ورزشی شهرداری به بخش خصوصی تاکید کرد.</p>
      <p>انتهای پیام</p>
    </article>
  </body>
</html>