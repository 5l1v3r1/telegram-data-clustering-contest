<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426432/askhsh-ths-toyrkias-me-pakistan-konta-sto-kastelorizo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T09:10:01+00:00"/>
    <meta property="og:title" content="Άσκηση της Τουρκίας με Πακιστάν κοντά στο Καστελόριζο"/>
    <meta property="og:description" content="Ακόμα μία άσκηση εντός ελληνικής ΑΟΖ στη θάλασσα γύρω από το Καστελόριζο, και κατά παράβαση του FIR Αθηνών, στα βορειοανατολικά της Ρόδου, διεξάγεται αυτές τις ημέρες από την Τουρκία με την ενεργό συμμετοχή του Πακιστάν, αυτή τη φορά με τη φρεγάτα «Alamgir», αμερικανικής κατασκευής, κλάσης Oliver Hazard Perry."/>
  </head>
  <body>
    <article>
      <h1>Άσκηση της Τουρκίας με Πακιστάν κοντά στο Καστελόριζο</h1>
      <address>
        <time datetime="2019-11-24T09:10:01+00:00">24 Nov 2019, 09:10</time>
      </address>
      <p>
        <b>Ακόμα μία άσκηση εντός ελληνικής ΑΟΖ στη θάλασσα γύρω από το Καστελόριζο, και κατά παράβαση του FIR Αθηνών, στα βορειοανατολικά της Ρόδου, διεξάγεται αυτές τις ημέρες από την Τουρκία με την ενεργό συμμετοχή του Πακιστάν, αυτή τη φορά με τη φρεγάτα «Alamgir», αμερικανικής κατασκευής, κλάσης Oliver Hazard Perry.</b>
      </p>
      <p>Μόλις πριν από λίγες ημέρες το υπουργείο Εξωτερικών προχώρησε σε διάβημα στην πακιστανική πρεσβεία στην Αθήνα, για την παραβίαση του FIR Αθηνών από αεροσκάφος ναυτικής συνεργασίας Ρ-3 του Πακιστάν, που συμμετείχε στην άσκηση «Dogu Akdeniz».</p>
      <p>Η παραμονή του πακιστανικού ναυτικού στο Αιγαίο και στην Ανατολική Μεσόγειο, έπειτα από πρόσκληση της Τουρκίας, αποτελεί αφενός ένδειξη της πολύ στενής σχέσης ανάμεσα στην Αγκυρα και στο Ισλαμαμπάντ, αφετέρου αντίδραση προς τα τριμερή σχήματα συνεργασίας Ελλάδας και Κυπριακής Δημοκρατίας με το Ισραήλ και την Αίγυπτο.</p>
      <p>Η συνεργασία σε επίπεδο στρατιωτικών ασκήσεων ανάμεσα σε Αγκυρα και Ισλαμαμπάντ είναι πλέον συστηματοποιημένη και εξελίσσεται σε εξάμηνη βάση, με την επωνυμία «Τουργκούτ Ρέις». Η πρώτη πραγματοποιήθηκε στον Ινδικό Ωκεανό, στα ανοικτά του Πακιστάν, από 7 έως 9 Απριλίου 2018.</p>
      <p>Η δεύτερη στην Ανατολική Μεσόγειο μεταξύ 8 και 9 Οκτωβρίου 2018 και η τρίτη πραγματοποιήθηκε ξανά στο Πακιστάν τον περασμένο Φεβρουάριο.</p>
      <p>Η τρέχουσα είναι η τέταρτη άσκηση με την επωνυμία «Τουργκούτ Ρέις» και εξελίσσεται σε περιοχές και ελληνικών συμφερόντων. Η συμμετοχή της πακιστανικής φρεγάτας στην τουρκική άσκηση «Mediterranean Shield» διαφημίζεται από το τουρκικό επιτελείο ναυτικού ως εξαιρετικά σημαντική για την ανάδειξη των δυνατοτήτων του.</p>
      <p>Παράλληλα, πάντως, η Ελλάδα και το Ισραήλ ενισχύουν τους στρατιωτικούς δεσμούς τους. Ξεκίνησε η ναυτική άσκηση «Νηρηίδα ’19», στην οποία συμμετέχουν, μεταξύ άλλων, δύο πυραυλάκατοι του ισραηλινού ναυτικού και ομάδα ειδικών δυνάμεων.<br/>Επίσης, ολοκληρώθηκε και η συνεκπαίδευση τμημάτων Ειδικών Επιχειρήσεων Ελλάδας και Ισραήλ με την επωνυμία «Μινώταυρος ’19» στην ευρύτερη περιοχή του Ηρακλείου Κρήτης.</p>
      <p><b>Δηλώσεις Δένδια</b><br/>Προχθές, ο υπουργός Εξωτερικών Νίκος Δένδιας αναφέρθηκε στην προσπάθεια που κάνει η κυβέρνηση για την εξασφάλιση της ευρωπαϊκής αλληλεγγύης για το προσφυγικό.</p>
      <p>Δεν παρέλειψε να αφήσει αιχμές για τους εταίρους, ιδιαίτερα στο πλαίσιο των εξοπλισμών που πωλούνται από ευρωπαϊκές χώρες προς την Τουρκία. «Η Ισπανία δίνει τεχνογνωσία κατασκευής αεροπλανοφόρου στην Τουρκία. Αυτό είναι τμήμα αλληλεγγύης; Η Γερμανία δίνει υποβρύχια στην Τουρκία. Αυτό είναι τμήμα αλληλεγγύης; Δεν μιλάω για απλά όπλα, μιλάω για σημαντικά όπλα που μπορούν να αλλάξουν ισορροπίες», ανέφερε (Real FM) ο κ. Δένδιας, τονίζοντας ότι «πρέπει και οφείλουμε νομίζω, αν θέλουμε να επιβιώσουμε ως διακριτή οντότητα στον πλανήτη των υπερδυνάμεων, να αποκτήσουμε αίσθηση οικογένειας. Θα πάρει καιρό, αλλά εμείς με τις μικρές μας δυνάμεις, με τις μικρές μας δυνατότητες, οφείλουμε να το προσπαθήσουμε».</p>
      <p>Ο κ. Δένδιας αναφέρθηκε και στη στάση της Τουρκίας στο προσφυγικό, τονίζοντας πως «δεν είναι διμερές θέμα», ενώ επισήμανε ότι «και η παραβατικότητα στο Αιγαίο δημιουργεί θέματα». Επίσης, ο κ. Δένδιας πρόσθεσε ότι «θα επιδιώξουμε τον διάλογο. Δεν πρόκειται να αποστούμε από την έστω και παραμικρή ελπίδα να μπορέσουμε να βρούμε μια άκρη.</p>
      <p>Η Τουρκία είναι γείτονάς μας. Εδώ θα είναι. Δεν μπορούμε να αλλάξουμε γείτονα. Δεν θα μετακινηθούμε στο Λουξεμβούργο. Αρα, λοιπόν, πρέπει να επιχειρήσουμε με πείσμα και με σοβαρότητα εύρεση λύσεων. Βεβαίως, όμως, ποιων λύσεων; Μέσα στο δικό μας αξιακό πλαίσιο και με την προστασία των εθνικών συμφερόντων».<br/>(Aπό την “Καθημερινή”)</p>
    </article>
  </body>
</html>