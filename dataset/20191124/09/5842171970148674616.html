<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359772-vid-iegadasies-cetrus-jaunus-darba-sunus"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T09:24:00+00:00"/>
    <meta property="og:title" content="VID iegādāsies četrus jaunus darba suņus"/>
    <meta property="og:description" content="Valsts ieņēmumu dienests (VID) iegādāsies četrus jaunus darba suņus, liecina informācija Iepirkumu uzraudzības biroja mājaslapā."/>
  </head>
  <body>
    <article>
      <h1>VID iegādāsies četrus jaunus darba suņus</h1>
      <address><time datetime="2019-11-24T09:24:00+00:00">24 Nov 2019, 09:24</time> by <a rel="author">Jauns.lv / LETA</a></address>
      <p>
        <b>Valsts ieņēmumu dienests (VID) iegādāsies četrus jaunus darba suņus, liecina informācija Iepirkumu uzraudzības biroja mājaslapā.</b>
      </p>
      <p>Par 9000 eiro VID no Nīderlandes uzņēmuma "Scent imprint for dogs" iegādāsies četrus jaunus, neapmācītus darba suņus. </p>
      <p>Nīderlandes uzņēmums bija vienīgais piedāvājumu iesniegušais pretendents. </p>
      <p>VID aģentūrai LETA skaidroja, ka VID Muitas pārvaldes Muitošanas procesu vadības daļas Kinoloģijas nodaļā šobrīd darbojas 44 darba suņi. Muitā darba suņi tiek specializēti narkotisko vielu, tabakas izstrādājumu un skaidras naudas meklēšanā. Dažiem darba suņiem ir kombinētā specializācija.</p>
      <p>Jauno suņu iepirkuma mērķis ir nomainīt vecos suņus pret jauniem. Jaunie suņi tiks apmācīti gan tabakas izstrādājumu, gan arī skaidras naudas meklēšanā. </p>
      <p>Savukārt 2020.gadā ir plānots iegādāties vēl divus jaunus suņus novecojošo darba suņu nomaiņai, norādīja VID.</p>
    </article>
  </body>
</html>