<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301480/%D9%86%D8%B7%D9%82-%D8%AF%D8%B1%D8%A7%D8%B2%D9%87%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D9%88%DA%AF%D8%A7%D9%86%D9%87-%D8%B3%D9%88%D8%B2-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:21:55+00:00"/>
    <meta property="og:title" content="نطق درازهی درباره سهمیه خودروهای دوگانه سوز در سیستان و بلوچستان"/>
    <meta property="og:description" content="نماینده مردم سراوان در مجلس شورای اسلامی با بیان این که سیستان و بلوچستان از کمترین امکانات حمل و نقل عمومی برخوردار نیست گفت: مسافت از شمال این استان تا جنوب آن ۱۲۰۰ کیلومتر است و فقط یک پمپ گاز سی ان جی وجود دارد؛ جای تعجب است که سهمیه خودروهای دوگانه سوز در این استان ۳۰ لیتر است."/>
  </head>
  <body>
    <article>
      <h1>نطق درازهی درباره سهمیه خودروهای دوگانه سوز در سیستان و بلوچستان</h1>
      <address><time datetime="2019-11-24T09:21:55+00:00">24 Nov 2019, 09:21</time> by <a rel="author">عرفان حاجی‌پروانه</a></address>
      <p>نماینده مردم سراوان در مجلس شورای اسلامی با بیان این که سیستان و بلوچستان از کمترین امکانات حمل و نقل عمومی برخوردار نیست گفت: مسافت از شمال این استان تا جنوب آن ۱۲۰۰ کیلومتر است و فقط یک پمپ گاز سی ان جی وجود دارد؛ جای تعجب است که سهمیه خودروهای دوگانه سوز در این استان ۳۰ لیتر است.</p>
      <p>به گزارش ایسنا، محمد باسط درازهی در جلسه علنی صبح امروز (یکشنبه) مجلس شورای اسلامی در نطق میان دستور خود گفت: افزایش ناگهانی قیمت بنزین موضوع نطق من را تغییر داد زیرا مطالبه روز مردم ایران است. می‌خواهم بگویم که چرا و چگونه دولت، بدون مشورت با مجلس در شب جمعه و بدون جلب نظر مردم و اقناع نمایندگان آنها این سیاست را بدون آمادگی اجتماعی و ایجاد بسترهای مورد نیاز، انجام داد.</p>
      <p>نماینده مردم سراوان در مجلس با استناد به سخنان امام خمینی (ره) به در راس بودن مجلس تاکید کرد و گفت: مگر قرار نبود که سیاست‌های اقتصادی در جهت پول پاشی نباشد که  تا بودجه‌ای که تورم ساز است فشار بر قشر فقیر بیشتر شود؟ مگر قرار نبود که طبق قانون و مصوبه مجلس افزایش قیمت بنزین به صورت تدریجی افزایش یابد؟ جلب نظر مردم و اقناع آنها و همچنین حمایت نخبگان مقدمه اجرای این طرح بود که مغفول واقع شد.</p>
      <p>وی ضمن تاکید به توجه به دغدغه‌های مردم دیگر استان‌ها گفت: استانی مثل سیستان و بلوچستان حتی از کمترین امکانات حمل و نقل عمومی برخوردار نیست مسافت از شمال سیستان و بلوچستان تا جنوب استان حدود ۱۲۰۰ کیلومتر است نه راه آهن، نه قطار در سطح استان و نه مترو و نه ناوگان حمل و نقل درون شهری در داخل استان وجود دارد. در کل استان فقط یک پمپ گاز سی ان جی وجود دارد. جای تعجب است که چرا سهیمه خودروهای دوگانه سوز در این استان ۳۰ لیتر است؟</p>
      <p>درازهی با بیان این که برداشت سوخت در سیستان و بلوچستان محدود است گفت: این محدودیت برخلاف تمام استان‌های کشور است این در حالی است که با توجه بعد مسافت نمی‌توان بیش از ۲۵۰ لیتر برداشت کرد. این خود نشان دهنده تعبیضی فاحش است. مرکز سیستان و بلوچستان همچنین هنوز گازرسانی نشده است.</p>
      <p>نماینده مردم سراوان در مجلس خطاب به رئیس جمهور در مورد مشکلات و مسائل معلمان گفت: چندین وزیر آموزش و پرورش قول اجرای طرح رتبه بندی معلمان، آموزش زبان‌های بومی و محلی در آموزش و پرورش، رفع مشکلات نهضتی‌ها، خرید خدمتی‌ها و حق التدریسی‌ها را داده بودند اما اقدامی نشده است. معلمان، زیر فشارهای اقتصادی له می‌شوند و کسی صدای آنها را نمی‌شنود.</p>
      <p>درازهی در پایان نطق خود خطاب به رئیس جمهور گفت: ما مسلمان هستیم و به قرآن اعتقاد داریم و می‌دانیم که ربا جنگ با خدا است.  جمع کثیری از مردم هیچ گونه فعالیت اقتصادی نداشته و فقط مبلغی را در بانک پس انداز می‌کند و رباخواری می‌کنند این خطر بزرگ بیش از هر استعمار و استکباری ما را تهدید می‌کند. لذا بانکداری اسلامی باید سرلوحه کار قرار بگیرد از مجلس می‌خواهم در این امر پیشگام شود.</p>
      <p>انتهای پیام</p>
    </article>
  </body>
</html>