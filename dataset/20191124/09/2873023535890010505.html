<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/220250_axiotime-k-prothypoyrge"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T09:15:00+00:00"/>
    <meta property="og:title" content="Αξιότιμε κ. πρωθυπουργέ"/>
    <meta property="og:description" content="Από την ιστορία γνωρίζουμε ότι οι μεταναστευτικές κινήσεις ήταν κάτι συνηθισμένο στον αρχαίο κόσμο. Αυτές πραγματοποιούνταν λόγω των δημογραφικών και κοινωνικών πιέσεων, ανεπάρκειας καλλιεργήσιμων γαιών, αλλά και από πολιτικά προβλήματα."/>
  </head>
  <body>
    <article>
      <h1>Αξιότιμε κ. πρωθυπουργέ</h1>
      <address><time datetime="2019-11-24T09:15:00+00:00">24 Nov 2019, 09:15</time> by <a rel="author">Αριστείδης Καλάργαλης*</a></address>
      <p>Από την ιστορία γνωρίζουμε ότι οι μεταναστευτικές κινήσεις ήταν κάτι συνηθισμένο στον αρχαίο κόσμο. Αυτές πραγματοποιούνταν λόγω των δημογραφικών και κοινωνικών πιέσεων, ανεπάρκειας καλλιεργήσιμων γαιών, αλλά και από πολιτικά προβλήματα. Αυτό συνέβη και στα νησιά του Βορειοανατολικού Αιγαίου. Από τον 11ο αι. π.Χ. κατοικήθηκαν από τους Αιολείς και τους Ιωνες.</p>
      <p>Την περίοδο της γερμανικής Κατοχής κάτοικοι των νησιών φιλοξενήθηκαν ως πρόσφυγες στη Μέση Ανατολή, μέχρι και το Σουδάν. Εκεί, λειτούργησαν σχολεία, τους επισκέφτηκαν υπουργοί της εξόριστης ελληνικής κυβέρνησης.</p>
      <p>Τα τελευταία χρόνια γίνεται αρκετή συζήτηση για τη μετακίνηση ανθρώπων από άλλες χώρες προς την Ελλάδα και την Ευρώπη. Ο καθένας χρησιμοποιεί τη δική του ορολογία, έχει άλλη προσέγγιση, κοσμοθεωρία, απόψεις, ιδεολογία.</p>
      <p>Οπως και να χαρακτηρίσουμε τους μετακινούμενους, όπως: μετανάστες ή λαθρομετανάστες, πρόσφυγες, οικονομικούς και μη, νόμιμους, παράνομους ή παράτυπους, αν κάποιοι εκφράσουν την άποψη όλοι είναι καλοδεχούμενοι ή αυτοί είναι πιθηκάνθρωποι κι άλλες αντίθετες μεταξύ τους απόψεις και χαρακτηρισμούς, όλοι οι μετακινούμενοι έχουν τα χαρακτηριστικά του ανθρώπου. Είτε συμφωνούν κάποιοι σε αυτό είτε διαφωνούν. Ετσι, ανθρώπινη πρέπει να είναι και η αντιμετώπισή τους.</p>
      <p>Οι αποφάσεις που έχετε λάβει στο θέμα αυτό νομίζω ότι δεν θα το αντιμετωπίσουν. Από τη μετονομασία του, μόνο, σε μεταναστευτικό, η λεκτική προσπάθεια αποτροπής «θα χάσουν τα χρήματά τους όσοι έρθουν», ώς την υιοθέτηση της πρότασης για δημιουργία κλειστών κέντρων κράτησης έχουν τη λογική της απόρριψης του «άλλου». Υπάρχουν άτομα (χαρακτηρίστε τα όπως θέλετε) τα οποία επιχείρησαν πολλές φορές να έρθουν στη Δύση.</p>
      <p>Ο Νουρ από το Αφγανιστάν επιχείρησε 5 (πέντε) φορές να περάσει στην Ελλάδα! Οταν οι άνθρωποι αυτοί έχουν κινδυνέψει αφάνταστα, δεν έχουν σχεδόν τίποτα στον κόσμο, δεν σκέφτονται όπως εμείς. Τα κλειστά κέντρα στην πράξη θα είναι φυλακές κι ας μην το γράφουν απέξω. Οι έγκλειστοι θα παραμείνουν απαθείς; Η διεθνής κοινότητα μόνο θα παρακολουθεί; Ρωτήστε για το απάνθρωπο φαινόμενο της Παγανής Λέσβου. Η πρακτική σας αυτή θα είναι χειρότερη.</p>
      <p>Το αρνητικότερο είναι η αποδοχή μη ανθρώπινων απόψεων (δεν γράφω νεορατσιστικών, από ευγένεια) από τον καθημερινό απλό κάτοικο, προς άλλους ανθρώπους. Εμποτίστηκαν από τον λόγο σας και, κυρίως, κάποιων στελεχών σας. Πιστέψτε με, ο «άλλος» θέλει να συνεχίσει το ταξίδι του προς την Ευρώπη, να πάει στο σχολειό το παιδί του, να φύγει από τα νησιά μας. Μέχρι σήμερα συμβαίνει το αντίθετο. Τα άτομα στο ΚΥΤ της Μόριας υπερτριπλασιάστηκαν.</p>
      <p>Κάντε την ανατροπή, έστω και τώρα. Μην ακούτε απάνθρωπες φωνές. Λειτουργήστε ως άνθρωπος του δυτικού χριστιανικού πολιτισμού. Αλλιώς τερματίστε το· φτιάξτε, έτσι σας εισηγούνται, κέντρα σε ακατοίκητα νησιά, όπως στο παρελθόν. Ομως η Ιστορία τώρα γράφεται, δεν είναι στατική, σας κοιτάει, όπως οι γιαγιάδες της Συκαμιάς, ο παπα–Στρατής κι ο κυβερνήτης του Λιμενικού Παπαδόπουλος.</p>
      <p>
        <i>*συγγραφέας, διδάκτορας Πολιτισμικής Τεχνολογίας και Επικοινωνίας</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/220009_lebitha-mia-nea-gyaros"/>
        <a href="https://www.efsyn.gr/stiles/apopseis/212026_dyo-epistoles-gia-ti-moria-kai-i-apantisi"/>
        <a href="https://www.efsyn.gr/stiles/apopseis/129790_o-dromos-ton-anthropon"/>
        <a href="https://www.efsyn.gr/stiles/apopseis/55874_o-dromos-na-meinei-anoihtos"/>
        <a href="https://www.efsyn.gr/stiles/apopseis/44486_prosfyges-koinonikos-darbinismos-kai-prostasia"/>
        <a href="https://www.efsyn.gr/stiles/apopseis/36801_o-mpatsos-toy-mpatsoy"/>
      </related>
    </article>
  </body>
</html>