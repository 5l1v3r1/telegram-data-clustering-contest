<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3363397/godfri-cilj-sad-da-ohrabri-dijalog-beograda-i-pristine-a-evo-sta-je-moj-glavni-zadatak"/>
    <meta property="og:site_name" content="kurir.rs"/>
    <meta property="article:published_time" content="2019-11-24T09:11:00+00:00"/>
    <meta property="og:title" content="GODFRI: Cilj SAD da ohrabri dijalog Beograda i Prištine, a evo šta je moj GLAVNI ZADATAK"/>
    <meta property="og:description" content="Cilj Amerike je da ohrabri dijalog između Beograda i Prištine i ukaže na to koliko bi ljudi u regionu imali koristi od toga da se nađe rešenje za kosovski problem, izjavio je novi američki ambasador Entoni Godfri.- Moj zadatak je da popravim odnose Srbije ..."/>
  </head>
  <body>
    <article>
      <h6 class="kicker">novi američki ambasador</h6>
      <h1>GODFRI: Cilj SAD da ohrabri dijalog Beograda i Prištine, a evo šta je moj GLAVNI ZADATAK</h1>
      <address>
        <time datetime="2019-11-24T09:11:00+00:00">24 Nov 2019, 09:11</time>
      </address>
      <p>Cilj Amerike je da ohrabri dijalog između Beograda i Prištine i ukaže na to koliko bi ljudi u regionu imali koristi od toga da se nađe rešenje za kosovski problem, izjavio je novi američki ambasador Entoni Godfri.</p>
      <p>- Moj zadatak je da popravim odnose Srbije i SAD, ali da radim u interesu svoje zemlje na Balkanu, a interes Amerike je da Zapadni Balkan postane mesto stabilnosti i prosperiteta, gde se poštuju demokratske vrednosti, gde zemlje poštuju granice i imaju dobre odnose, rekao je Godfri.</p>
      <p>On je istakao da je to najbolji način za put ka Evropskoj uniji i zato je, kako kaže, njegov cilj da upotrebi svu energiju i sva sredstva ambasade u Beogradu da pomogne Srbiji da postigne ono što je sama sebi postavila - a to je ulazak u EU.</p>
      <p>Naveo je i da je Evropska unija poslala loš signal kada je rekla da zaustavlja proces proširenja.</p>
      <p>- Američki izaslanik za Zapadni Balkan Metju Palmer i ja smo razgovarali i izrazili razočarenje što EU nije učinila korak napred. Bio je to loš signal, rekao je američki ambasador.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3360273/vulin-upozorio-godfrija-smanjenje-snaga-kfor-negativno-utice-na-bezbednost-srba-na-kim"/>
      </related>
      <p>On, ipak, napominje, da članstvo u EU ostaje za Srbiju važan podstrek.</p>
      <p>- Kolege iz Brisela su me uverile da nije baš došlo do potpune promene politike i podsetili su me da je proširenje utkano u osnivačka dokumenta Unije, tako da to pitanje nije sasvim zatvoreno, rekao je amabasador.</p>
      <p>Na pitanje da li vakuum koji ostavlja odlaganje proširenja za neke druge uticaje na primer Rusije i Kine, americki mabasador kaže da ga to ne uznemiruje.</p>
      <p>- Srbija dobro napreduje, najveći deo investicija dolazi iz Evrope. Evropa je blizu, a Kina i Rusija su daleko. Razumem specijalne veze Srbije sa Rusijom i Kinom i one su vam važne, Srbija sama odlučuje o svojim partnerstvima i mi te odluke poštujemo, naveo je Godfri.</p>
      <p>Posebno poštujemo odluku o neutralnosti i suverenitet Srbije i znamo da je Srbiji važno da postane članica EU, rekao je ambasador.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3351315/novi-ambasador-sad-u-srbiji-amerika-bi-zelela-da-se-sporazum-beograda-i-pristine-zavrsi-uzajamnim-priznanjem"/>
      </related>
      <p>Prema njegovim rečima, reforme koje su urađene i one koje treba obavljati zbog članstva u EU su važne same po sebi, a ne samo zbog članstva.</p>
      <p>Godfri je ponovio da se Amerika zalaže da sve zemlje u regionu postanu članice EU, a naročito one koje to žele.</p>
      <p>(Kurir.rs/Tanjug)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3357155/odusevio-srbe-godfri-otkrio-zasto-se-krsti-sa-tri-prsta-razlog-je-vezan-za-njegovo-detinjstvo-a-evo-kako-ambasador-sad-dozivljava-pravoslavlje-video"/>
        <a href="https://www.kurir.rs/vesti/politika/3356549/krsti-se-sa-tri-prsta-sa-desna-na-levo-novi-ambasador-sad-u-srbiji-posetio-crkvu-ruzicu-i-zapalio-internet-video"/>
      </related>
    </article>
  </body>
</html>