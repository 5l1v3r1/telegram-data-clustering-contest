<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623080/%D8%AF%D9%84%D8%A7%DB%8C%D9%84-%D8%B9%D8%AF%D9%85-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D8%B3%D8%A7%D9%84-%DB%B9%DB%B6-%D9%88-%DB%B9%DB%B7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T09:16:00+00:00"/>
    <meta property="og:title" content="دلایل عدم اصلاح قیمت بنزین در سال ۹۶ و ۹۷"/>
    <meta property="og:description" content="رئیس سازمان برنامه و بودجه گفت: روند کنونی مصرف بنزین موجب می‌شد ایران در سال ۱۴۰۰ به وارد کننده بنزین تبدیل شود و با سهمیه بندی بنزین و اصلاح قیمت، شاهد صرفه جویی روزانه ۶ میلیون لیتر بنزین خواهیم بود."/>
  </head>
  <body>
    <article>
      <h1>دلایل عدم اصلاح قیمت بنزین در سال ۹۶ و ۹۷</h1>
      <address>
        <time datetime="2019-11-24T09:16:00+00:00">24 Nov 2019, 09:16</time>
      </address>
      <p>
        <i>رئیس سازمان برنامه و بودجه گفت: روند کنونی مصرف بنزین موجب می‌شد ایران در سال ۱۴۰۰ به وارد کننده بنزین تبدیل شود و با سهمیه بندی بنزین و اصلاح قیمت، شاهد صرفه جویی روزانه ۶ میلیون لیتر بنزین خواهیم بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدباقر نوبخت شنبه شب در برنامه نگاه یک اظهار کرد: برآورد ما درآمد ۳۰ تا ۳۱ هزار میلیارد تومانی است؛ ما قانوناً اجازه نداریم یک ریال این پول را جز پرداخت به مردم، به بودجه ببریم.</p>
      <p>وی با اشاره به روند افزایشی مصرف سوخت در کشور تأکید کرد: ۸۹ میلیون لیتر در شرایط کنونی در روز پیش بینی مصرف داریم؛ حدود ۶۳ میلیون تا ۶۴ میلیون لیتر به صورت سهمیه ای عرضه می شود؛ الباقی این سهمیه به صورت آزاد ۲۵ میلیون لیتر است و عدد اصلی بنزینی که در روز مصرف می شود، سهمیه ای است.با سهمیه بندی بنزین می توانیم ۶ میلیون لیتر در روز صرفه جویی بنزین داشته باشیم. اکنون مصرف بنزین در کشور به صورت تصاعدی رو به افزایش است. سال ۹۵ مقدار مصرف حدود ۷۴ میلیون لیتر در روز بود. در سال ۹۶ این رقم به ۷۷ میلیون لیتر و در سال ۹۷ نیز این رقم به ۸۸ میلیون رسید و امسال نیز این رقم به بالای ۹۰ میلیون لیتر در روز رسیده که پیش بینی می کنیم میزان مصرف تا پایان سال به ۹۶ میلیون لیتر در روز برسد.</p>
      <figure>
        <img src="https://aftabnews.ir/files/fa/news/1398/9/3/362872_727.jpg"/>
      </figure>
      <p>نوبخت عنوان کرد: ما نمی توانیم از بودجه بنزین، کسری بودجه را تأمین کنیم؛ رییس جمهوری با این شرط که این رقم به مردم برگردد افزایش قیمت بنزین را قبول کرد. روند کنونی مصرف بنزین باعث می شد در سال ۱۴۰۰ وارد کننده بنزین باشیم و دولت جدید نیز برادران ما هستند و ما جزو شهروندان این کشور هستیم. در ابتدای کار دولت جدید در سال ۱۴۰۰، باید بنزین وارد می شد و آیا دشمن اجازه واردات بنزین به ما می داد؟</p>
      <p>
        <b>صرفه‌جویی روزانه ۶ میلیون لیتر</b>
      </p>
      <p>وی تصریح کرد: اگر واردات بنزین تحریم می‌شد چه مشکلات عدیده ای ایجاد می شد. با این اقدام، ۶ میلیون لیتر صرفه جویی می شود و نگرانی واردات بنزین از بین می رود. اگر ما بخواهیم این ۶ میلیون لیتر را بطور متوسط، ۵۰ سنت بفروشیم، بین مردم توزیع می کنیم و وارد کننده نیز نیستیم. سه قوه راحت تر بودند که قیمت را افزایش ندهند اما با این کار جلوی واردات محتوم گرفته شد.</p>
      <p>رئیس سازمان برنامه و بودجه اظهار کرد: این اقدام، ریسک بود اما مردم را برای دو سال آینده از خطر واردات بنزین دور کردیم. ما هر ماه اعلام می کنیم چه مقدار از این سهمیه بندی پول به دست آوردیم و به چند نفر پرداخت می کنیم و در این راه صداقت داریم. قرار نیست با احتیاط رفتار کنیم که خودمان گرفتار نشویم. درآمد حاصل از صادرات بنزین نیز به مردم برمی گردد. ما نظارت از قوه مقننه و قضاییه داریم و فراتر از اینها وجدان عمومی داریم و اعداد و ارقام ما نیز مشخص است.</p>
      <p>نوبخت گفت: قانون هدفمند کردن یارانه ها در سال ۸۸ تصویب شد که در برنامه ششم در ماده ۳۹ تکرار شد و نمایندگان به دولت اجازه دادند این قانون را اجرا کند و قیمت حامل های انرژی را افزایش دهد که ما فقط بنزین را افزایش دادیم و این هزینه در اشتغال استفاده شود.</p>
      <p>
        <b>دلایل عدم اصلاح قیمت بنزین در سال ۹۶ و ۹۷</b>
      </p>
      <p>وی ادامه داد: دولت یازدهم دوبار افزایش قیمت بنزین را در سال ۹۳ و ۹۴ انجام داد که این نرخ را از ۴۰۰ تومان به ۷۰۰ و ۷۰۰ تومان به ۱۰۰۰ تومان رساند. وقتی دولت دهم قیمت بنزین را از ۱۰۰ به ۴۰۰ تومان رساند حدود ۳۰ هزار میلیارد تومان به طور متوسط درآمد کسب شد. قانون اعلام کرده بود که ۵۰ درصد این رقم بین مردم و ۳۰ درصد این مبلغ نیز به اشتغال و تولید اختصاص یافته و ۲۰ درصد به خزانه برود.</p>
      <p>رئیس سازمان برنامه و بودجه توضیح داد: دولت نهم و دهم این رقم را ۱۲ هزار میلیارد تومان از خزانه دولت به ۳۰ هزار میلیارد حاصل از افزایش قیمت بنزین اضافه و بین مردم تقسیم کردند. مشکل این بود که بودجه عمومی کافی نبود و باید ۱۲ هزار میلیارد را پرداخت می کردیم و در دو مرحله قیمت بنزین را افزایش دادیم و سعی کردیم این رقم را باز به مردم و البته خانواده های تحت نظر بهزیستی و کمیته امداد برگردانیم و پرداخت یارانه این خانواده ها ۳ تا ۶ برابر افزایش یافت.</p>
      <p>نوبخت تاکید کرد: سال ۹۵ افزایش انجام نشد اما مقرر کردیم سال ۹۶ این اتفاق را انجام دهیم و در لایحه بودجه در این سال اعلام کردیم اما مجلس اجازه نداد قیمت بنزین را افزایش دهیم و سال ۹۶ را از دست دادیم.سال ۹۷ که نخستین سال تحریم و بی ثباتی ارز بود، سال مناسبی برای انجام تصحیح قیمت نبود. امسال که ارز ثبات دارد و انبارهای ما پر از کالاست و نگرانی سال گذشته را نداریم این تصحیح قیمت انجام شد. امسال برای آنکه در سال های بعد به واردات نیفتیم این کار را به رغم انتقادات انجام دادیم.</p>
      <p>وی افزود: شورای عالی هماهنگی اقتصادی برای شرایط تحریم است و نام این شورا، هماهنگی اقتصادی است و قوا در برخی موارد باید با هم هماهنگ باشند و فکر کنید این اتفاق را اگر انجام می دادیم و مجلس و قوه قضاییه همراه نمی شدند اتفاق نمی افتاد. رهبر معظم انقلاب نیز اجرای این مهم را منوط به تأیید سه قوه کردند. برای هماهنگی در این کار بزرگ، این کار را به انجام رساندیم و به یاری خداوند حواسمان روی این مهم است که واردات بنزین نداشته باشیم و همه این هزینه را به مردم برمی گردانیم. ما یک روز حقوق ها را به تأخیر نینداختیم. لایحه بودجه ۹۹ را از سوی سازمان برنامه و بودجه به دولت دادیم و این مهم را نیز در این لایحه آورده ایم.</p>
      <p>رئیس سازمان برنامه و بودجه با بیان اینکه مردم نگران نباشند؛ چراکه در سازمان برنامه ریزی پرداخت ها را بموقع انجام خواهیم داد، توضیح داد: در سال آتی ۱۵ هزار و ۴۰۰ میلیارد تومان برای کاهش فقر اختصاص دادیم و مازاد را به جامعه هدف می پردازیم.</p>
      <p>
        <b>کمک به حمل و نقل عمومی</b>
      </p>
      <p>نوبخت به توسعه حمل و نقل عمومی با مشارکت دولت اشاره کرد و گفت: در همراهی با شهرداری تهران، سال گذشته نزدیک به ۱۳۰۰ میلیارد تومان از سهم اوراق مشارکت عمل کردیم و شهرداری ها و دولت در ارتباط با حمل و نقل عمومی که عمدتا مطلوب آن مترو است وظایفمان را انجام دادیم. از مرم همدان بپرسید که این استان به شبکه سراسری وصل نشده اند؟ کرمانشاه آیا در این چند سال به شبکه سراسری وصل نشده اند؟ از مردم ارومیه، گیلان بپرسید آیا به شبکه سراسری وصل نشده اند؟ عمده حمل و نقل برون‌شهری ما گازوئیلی است که افزایش قیمت ندادیم.</p>
      <p>وی ادامه داد: واقعیت این است که وقتی بنزین هزار تومان قیمت داشت، کارشناسان ما را به باد انتقاد می گرفتند وقتی قیمت سوخت ارزان باشد آدم ترجیح می دهد به جای قطار از وسیله شخصی استفاده کند. قیمت پایین سوخت یا سهمیه آدم را وادار می کند تا از وسایل حمل و نقل عمومی استفاده نکنیم.</p>
      <p>رئیس سازمان برنامه و بودجه با اشاره به اینکه در این شرایط سخت که مردم گرفتار تورم و تحریم هستند به مردم سخت می گذرد، تأکید کرد: سهمیه بندی، مصرف را محدود می کند و در طول این سال ها تلاش های بسیار گسترده ای انجام شده و امروز ما همچنان صادرکننده بنزین هستیم اما با ادامه روند مصرف کنونی، به وارد کننده تبدیل می شویم. در دو سه سال گذشته تورمی داشتیم و آخرین آمار نشان می دهد نرخ تورم، کاهنده است. نگرانی بحق مردم این است که انتظارات تورمی و حالات روانی است و بنزین و ارز این نقش را دارد.</p>
      <p>نوبخت عنوان کرد: باید قبول کنیم در کشور ما به دلیل روانی، بنزین و ارز روی قیمت ها اثر می گذارد و مردم پیشتر نیز این اتفاق را تجربه کرده اند. فراموش نکنید دوباری که قیمت بنزین را افزایش دادیم به دلیل روند کاهشی تورم، از سال ۹۲ تا سال ۹۷ نرخ تورم ما کاهنده بود. اگر دولت و اصناف با همه دستگاه ها همراهی کنند این بنیه نظارتی در کشور وجود دارد و باید همه به هم کمک کنیم.</p>
      <p>وی با بیان اینکه «نباید تصور کنیم که تنها به منافع خود بیندیشیم» اظهار کرد: لزومی ندارد بالا سر هر کسی یک بازرس بگذاریم اما اراده دولت مبنی بر جلوگیری از افزایش قیمت وجود دارد و همه در حال کمک کردن هستند. ما مقید هستیم تا آثار روانی بی دلیل، کنترل شود. مطمئن باشید با قوت همه همت خود را انجام می دهیم و از اصناف تقاضا داریم به ما کمک کنند. وزیر صمت ستاد تنظیم بازار را تشکیل داده و این اراده برای سامان بخشی به نظام توزیع وجود دارد.</p>
      <p>
        <b>اصلاح ساختار بودجه با مالیات</b>
      </p>
      <p>رئیس سازمان برنامه و بودجه گفت: رهبر معظم انقلاب ابلاغیه صادر و اصلاح بودجه را مطالبه کردند و ما یکسال روی اصلاح ساختار از جمله درآمدهای پایدار و هزینه‌کرد کارا و ثبات بخشی و عدالت و اصلاح نهادی را آغاز کردیم. یکی از این بخش ها مربوط به مالیات است. افزایش مالیات، تولید را زمین‌گیر می کند. از این رو باید پایه های جدیدی را تعریف کنیم و ما اصلاح ساختار بودجه را در سازمان برنامه ریزی و بودجه انجام دادیم.</p>
      <p>نوبخت تأکید کرد: دولت هرچه دارد از طریق امور عمرانی، حقوق و خدمات به مردم بر می‌گرداند. اگر سهم مالیات بیشتر بشود رفاه جامعه بیشتر می شود. در شش ماهه نخست ۲۹ امسال یکهزار میلیارد تومان برای امور عمرانی پرداخت کردیم؛ اگر مالیات های ما به اندازه کافی بود ۵۹ هزار میلیارد تومان در بخش عمرانی پرداخت می شد.</p>
      <p>وی ادامه داد: به جای آنکه نفت نسل آینده را استفاده کنیم، می توانیم مانند همه دنیا مالیات بگیریم و برای جامعه خرج کنیم. اصلاح نظام مالیاتی فشار را به مردم مضاعف نمی کند.</p>
      <p>رئیس سازمان برنامه و بودجه اظهار کرد: در قانون بودجه سال جاری، منابع و مصارف را در قالب ۴۴۸ هزار میلیارد تومان دیدیم و احساس کردیم باید به ۳۸۶ هزار میلیارد تومان بودجه را تنظیم کنیم که با کسری روبرو نشویم.</p>
      <p>نوبخت تصریح کرد: قانون به ما اجازه مصرف ۴۴۸ هزار میلیارد تومان را می دهد و اگر درآمد و منابع ما به همین اندازه باشد، اعلام می کنیم که بودجه تحقق پیدا کرد. اگر درآمد ما ۳۸۶ هزار میلیارد تومان باشد و به مصرف ۴۴۸ هزار میلیارد تومان برسیم با کسری بودجه مواجه می شویم. سعی کردیم مصارف خود را بر اساس ۳۸۶ هزار میلیارد تومان تنظیم کنیم و کسری بودجه نداریم.</p>
      <p>وی توضیح داد: همکاران من در بانک مرکزی همانطور که در یکسال گذشته قیمت ارز را از نوسان خارج کردند امروز نیز همان روش را ادامه می دهند. پس از نوسان اندک، باز قیمت ارز کنترل شد و با اراده بانک مرکزی و دولت این ثبات حفظ می شود و وضعیت ارزی کشور مطلوب است.</p>
      <p>رئیس سازمان برنامه و بودجه گفت: امسال مقرر شد ۱۴ هزار میلیارد تومان کالاهای اساسی با ارز ۴۲۰۰ تومان تنظیم شود. شب گذشته رییس جمهوری تذکر دادند برای سال آینده کالاهای اساسی با ارز ۴۲۰۰ تومان عرضه شود. از این رو در سال آتی شاهد افزایش قیمت کالاهای اساسی نخواهیم بود و شایعه تک نرخی شدن ارز صحت ندارد و سال آینده اجازه گران شدن کالاهای اساسی را نمی دهیم.</p>
      <p>نوبخت همچنین یادآور شد: ممکن است کسانی باشند که تشخیص بدهند متقاضی حمایت معیشتی هستند و این رقم را دریافت نکرده اند؛ همکاران در وزارت رفاه اعتراضات را ثبت نام می کنند و در صورت تأیید، مبلغ هر دو ماه پرداخت می شود.</p>
    </article>
  </body>
</html>