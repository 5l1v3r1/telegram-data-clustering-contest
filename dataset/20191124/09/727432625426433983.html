<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/slik-sparer-du-25000/71836500"/>
    <meta property="og:site_name" content="Dinside"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Slik sparer du 25.000,-"/>
    <meta property="og:description" content="Det koster rundt 100.000 kroner i året å eie en ny bil. Med noen enkle grep sparte denne familien 25.000 kroner i bilregnskapet."/>
  </head>
  <body>
    <article>
      <h6 class="kicker">Triks og tips for rimeligere bilhold</h6>
      <h1>Slik sparer du 25.000,-</h1>
      <h2>Det koster rundt 100.000 kroner i året å eie en ny bil. Med noen enkle grep sparte denne familien 25.000 kroner i bilregnskapet.</h2>
      <address><time datetime="2019-11-24T09:00:00+00:00">24 Nov 2019, 09:00</time> by <a rel="author">Rune Korsvoll</a></address>
      <p>– Ved å fylle tanken den dagen i uka det er billigst, bytte hjul selv, sjekke prisen flere steder på forsikringen, og så videre, har vi kuttet bilutgiftene med mange tusen kroner i året. Mest penger sparer vi på å kjøre biler som er litt brukte. Vi mener det utgjør rundt 10.000 kroner i året, kanskje enda mer.</p>
      <p>Det sier Marie K. Evensen til Dinside. Familien på fire fra Nes i Akershus er avhengig av to biler for å få hverdagen til å gå rundt. Bil er en stor utgiftspost i familiebudsjettet, men med noen enkle tiltak har de klart å kutte bilregnskapet med mange tusen kroner.</p>
      <h3>De to største postene</h3>
      <p>Kjøper du en ny bil til i overkant av 400.000 kroner, koster den deg hele 97.540 kroner i året å eie, ifølge tall fra Opplysningsrådet for veitrafikken (OFV). Den største utgiftsposten er verditap, eller avskrivning om du vil, som beløper seg til 39.286 kroner i året for en ny familiebil.</p>
      <p>Drivstoff er den nest største utgiftsposten. Dersom du har en gjennomsnittlig kjørelengde på 15.000 kilometer i året og bilen bruker 0,70 liter på mila, utgjør dette 17.745 kroner i året. Vi har da brukt en veiledende pris på bensin, som i forrige uke lå rundt 16,90 kroner per liter.</p>
      <p>- De årlige kostnadene for bilhold øker litt fra år til år. Dette er andre året på rad at vi ser en økning, forteller markedssjef Jan Petter Røssevold i OFV til Dinside.</p>
      <h3>8. Her sparer du mest</h3>
      <p>Siden verditapet er den største utgiftsposten, er det her du kan spare mest. Det betinger imidlertid at du i stedet for å kjøpe en ny bil, kjøper for eksempel en to-tre år gammel en.</p>
      <p>Da har den allerede tatt en stor del av verditapet, men har fortsatt to-tre år igjen av fabrikk-garantien. Det er med andre ord ingen stor risiko forbundet med å kjøpe en såpass ny bruktbil. På den måten vil du spare minimum 10.000 kroner i året, bare i avskrivninger.</p>
      <h3>7. Tank billig</h3>
      <p>Prisen på bensin og diesel varierer mye i løpet av uken. En sjekk vi gjorde på tre bensinstasjoner i Akershus i forrige uke, viste kr 17.80 som høyeste pris og kr 14,30 som laveste for bensin.</p>
      <p>
        <b>Kjører du 15.000 kilometer i året, og bilen din bruker 0,7 liter på mila, betyr det at du sparer nesten 3.675 kroner bare på å tanke den dagen det er billigst.</b>
      </p>
      <figure>
        <img src="https://dbstatic.no/71836504.jpg?imageId=71836504&amp;width=1024&amp;height=615"/>
      </figure>
      <h3>6. Riktig kjørestil og dekktrykk</h3>
      <p>Kjørestilen din og kjøring med feil lufttrykk i dekkene kan øke bensinforbruket med 20 prosent. Legger du deg til en myk kjørestil og sørger for riktig lufttrykk, unngår du at 3.000 kroner går opp i røyk.</p>
      <p>Det er overraskende mye penger. I tillegg sparer du dekk-slitasje. Du kan få så mye som 10.000 kilometer ekstra ut av dekkene, viser tester som Continental har gjort. Det vil si at de holder én ekstra sesong.</p>
      <h3>5. Sjekk dekk-prisen</h3>
      <p>En prissjekk vi gjorde i Oslo-området i fjor høst resulterte i at vi sparte 3.800 kroner, på fire nye dekk til en Audi A4. Prisen ble sjekket på tre av de piggfrie dekkene som kom best ut i Dagbladets vinterdekktest.</p>
      <p>Til VW Touran, som har en litt mindre hjuldimensjon, sparte vi 1.500 kroner på piggdekk av beste merke. Ringerunden til fem forhandlere tok oss ikke mer enn 45 minutter.</p>
      <figure>
        <img src="https://dbstatic.no/71836508.jpg?imageId=71836508&amp;width=1024&amp;height=615"/>
        <figcaption><b>SJEKK DEKKPRISEN:</b> En rask ringerunde avslørte prisforskjell på 1.500 kroner for de beste vinterdekkene til en VW Touran. Til en Audi A4 var forskjellen 3.800 kroner. Foto: Rune Korsvoll Vis mer</figcaption>
      </figure>
      <h3>4. Spar på forsikring</h3>
      <p>Forsikring er en stor utgift i bilregnskapet. Vi sjekket forsikringsprisen på VW Touran 2011-modell i fem selskaper, og fikk oppgitt priser på beste kasko-forsikring fra 7.067 til 5.163 kroner i året – med andre ord 1.900 kroner spart.</p>
      <p>Prissjekken gjorde vi i kalkulatoren som ligger på <a href="https://www.finn.no/personal-finance/torg/forsikring/bil/">finn.no</a>.</p>
      <h3>3. Sjekk riktig kjørelengde</h3>
      <p>En av Norges største bilforsikringsselskaper, If, har analysert sine kundedata og kommet frem til at rundt 20 prosent av kundene betaler for flere kilometer enn det de kjører i virkeligheten.</p>
      <p>
        <b>For en helt gjennomsnittlig forsikringskunde med en fire år gammel VW Golf, utgjør dette en årlig redusert premie på mellom 800 og 1.100 kroner, ifølge If. Noen kan spare opptil et par tusenlapper.</b>
      </p>
      <figure>
        <img src="https://dbstatic.no/71836507.jpg?imageId=71836507&amp;width=1024&amp;height=615"/>
        <figcaption><b>SJEKK KJØRELENGDEN:</b> Mange betaler forsikring for mer enn de kjører, viser en undersøkelse If har gjort blant sine kunder. Foto: If. Vis mer</figcaption>
      </figure>
      <h3>2. Bytte hjul selv</h3>
      <p>Å bytte hjul er kanskje ikke den jobben du gleder deg mest til på vår og høst, men hvis du har mulighet til å gjøre det selv, er det penger å spare sammenliknet med å overlate dette til et dekkhotell.</p>
      <p>De tar ofte 1.000 kroner eller mer per sesong for å lagre og bytte hjulene dine. Med andre ord 2.000 kroner spart, på en jobb som tar deg under en time.</p>
      <h3>1. Service i Sverige</h3>
      <p>Du må ikke på merkeverksted med bilen for at garantien skal gjelde. Merkeforhandleren vil gjerne påstå dette, men ifølge teknisk konsulent i NAF, Audun Bergerud, gir EU-regler deg fritt verkstedvalg.</p>
      <p>
        <b>Dersom det senere oppstår feil på bilen som følge av uriktig gjennomført service, er det verkstedet som utførte servicen som står ansvarlig for å rette den opp.</b>
      </p>
      <p>Vi har opplevd en prisforskjell på 2.000 kroner på service mellom frittstående verksteder og merkeverksted. Vi har også tatt «stor» service på VW Touran på merkeverksted i Sverige - og spart 2.000 kroner.</p>
      <aside>Slik sparte vi<br/>Eksemplene under er hva du kan spare på de forskjellige punktene i bilregnskapet. Dette variere alt etter hvilken bil du har, kjørelengden og så videre. Gjennomføre du alle disse tiltakene, kan du, som familien i Nes, spare 25.000 kroner i året. Dersom du velger å kjøre ny bil og ikke kan regne innsparing på verditapet, kutter du likevel regnskapet med mange tusen kroner</aside>
      <table bordered="">
        <tr>
          <td>Verditap med bruktbil:</td>
          <td>kr 10.000,-</td>
        </tr>
        <tr>
          <td>Bensin på billigste dag:</td>
          <td>Kr 3.675,-</td>
        </tr>
        <tr>
          <td>Sjekk priser på dekk:</td>
          <td>Kr 1.500,-</td>
        </tr>
        <tr>
          <td>Riktig kjørestil/lufttrykk:</td>
          <td>Kr 3.000,-</td>
        </tr>
        <tr>
          <td>Billigste forsikring:</td>
          <td>Kr 1.900,-</td>
        </tr>
        <tr>
          <td>Riktig kjørelengde:</td>
          <td>Kr 1.000,-</td>
        </tr>
        <tr>
          <td>Bytt hjul selv:</td>
          <td>Kr 2.000,-</td>
        </tr>
        <tr>
          <td>Service og vedlikehold:</td>
          <td>Kr 2.000,-</td>
        </tr>
        <tr>
          <td>TOTALT</td>
          <td>Kr 25.075,-</td>
        </tr>
      </table>
    </article>
  </body>
</html>