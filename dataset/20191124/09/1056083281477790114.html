<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301491/%D8%AD%D8%B3%DB%8C%D9%86%DB%8C-%D8%A8%D8%A7-%D8%A8%D8%A7%D8%B2%DA%AF%D8%B4%D8%AA-%D8%AF%D8%A7%D9%88%D8%B1%D8%B2%D9%86%DB%8C-%D8%A7%D9%84%D9%85%D9%BE%DB%8C%DA%A9%DB%8C-%D9%85%DB%8C-%D8%B4%D9%88%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:31:28+00:00"/>
    <meta property="og:title" content="حسینی: با بازگشت داورزنی، المپیکی می‌شویم"/>
    <meta property="og:description" content="ایسنا/خراسان رضوی کاپیتان سایپا: با آمدن داورزنی مطمئنم به المپیک خواهیم رفت، زیرا او نه برای چهار سال، بلکه برای 10سال آینده والیبال ایران برنامه دارد."/>
  </head>
  <body>
    <article>
      <h1>حسینی: با بازگشت داورزنی، المپیکی می‌شویم</h1>
      <address><time datetime="2019-11-24T09:31:28+00:00">24 Nov 2019, 09:31</time> by <a rel="author">مصطفی صارمی نیا</a></address>
      <p>ایسنا/خراسان رضوی کاپیتان سایپا: با آمدن داورزنی مطمئنم به المپیک خواهیم رفت، زیرا او نه برای چهار سال، بلکه برای 10سال آینده والیبال ایران برنامه دارد.</p>
      <p>امیر حسینی در گفت‌وگو با ایسنا، در خصوص پیروزی تیمش مقابل پیام مشهد در هفته هفتم لیگ برتر والیبال اظهار کرد: جوانان مشهدی بازی خوبی ارائه دادند. دست کم گرفتن بازیکنان‌ پیام کار را سخت کرد. ست سوم را هم با اختلاف اندک واگذار کردیم، در حالی که می‌شد کار را در همان ست تمام کنیم.</p>
      <p>وی افزود: ساپیا در سال گذشته چند بازیکن ملی‌پوش و مطرح والیبال ایران را در ترکیبش داشت، اما در این فصل برخی از بازیکنان حتی در لیگ برتر هم بازی نکرده‌اند. از رده‌های نوجوانان و جوانان به این تیم اضافه شده‌اند. به مرور بازیکنان در تیم هماهنگ می‌شوند و بهتر از این خواهیم شد.</p>
      <p>بازیکن پیشین والیبال خراسان در رابطه با وضعیت پیام و والیبال این استان خاطرنشان کرد: پیام تیم خوبی جمع کرده‌، اما به خاطر مشکلاتی که داشت تمرینات را به موقع آغاز نکرد. آنها بازیکنانی نظیر شبان، بهبودی، صنوبر و فرید دارند که سال‌های سال در تیم‌های قهرمان ایران بازی کرده‌اند. توانایی و تجربه بالایی دارند و می‌توانند به پیام کمک کنند. مسئولان شهری باید به این تیم کمک کنند تا پیام به جایگاه واقعی‌اش برسد.</p>
      <p>حسینی در خصوص بازگشتش به والیبال خراسان گفت: دیگر از من گذشت و سال‌های آخر والیبالم است. یک سال هم به ثامن‌الحجج برگشتم که فایده‌ای نداشت. اینکه یک سال تیم خوب بدهند، اما سال بعد شرایط خوب نباشد هم فایده‌ای ندارد. مشکلات در والیبال مشهد زیاد است و همبستگی وجود ندارد.</p>
      <p>وی تصریح کرد: قوچان‌نژاد همیشه به مدیریتش معروف است. توانایی و سطح مدیریت بالایی دارد. قوچان‌ن‍ژاد خودش از جنس والیبال و ورزش است و درد والیبال خراسان را خوب می‌فهمد.</p>
      <p>کاپیتان تیم سایپا تهران در خصوص بازگشت محمدرضا داورزنی به فدراسیون والیبال عنوان کرد: بازگشت داورزنی به فدراسیون والیبال شرایط را خیلی بهتر خواهدکرد. اینکه برخی از منتقدان می‌گویند داورزنی نتیجه‌ تلاش یزدانی‌خرم را گرفت، اشتباه است. داورزنی والیبال ایران را تغییر داد و به جایی رساند که جزو چهار تیم خوب دنیا شد. با رفتن داورزنی و تغییر مدیریت، به فدراسیون والیبال ضربه وارد شد. با آمدن داورزنی مطمئنم به المپیک خواهیم رفت. قطعا داورزنی نه تنها برای چهار سال، بلکه برای ده سال آینده والیبال ایران برنامه خواهد داشت.</p>
      <p>حسینی در مورد استفاده از مدیران جوانی همچون بهنام محمودی در فدراسیون والیبال ادامه داد: آیا بهنام محمودی می‌تواند به والیبال ایران اسپانسر اضافه کند و پول تزریق کند؟ آیا از پس مدیریت این فدراسیون بر می‌آمد؟ بهنام محمودی باید در فدراسیون والیبال یکی از کمیته‌ها را بر عهده بگیرد و چند سال تجربه کسب کند، سپس رییس فدراسیون والیبال شود. یک نفر ولو با رزومه ورزشی نمی‌تواند از خانه‌اش بیاید، مدرک دکتری‌ خود را در دست بگیرد و بگوید می‌خواهم رییس فدراسیون والیبال شوم! بهنام محمودی باید در فدراسیون سمت بگیرد تا جا بیفتد و در آینده از امثال بهنام محمودی در فدراسیون والیبال استفاده شود.</p>
      <p>پاسور سال‌های دور تیم ملی والیبال ایران در خصوص حمایت از کولاکوویچ بیان کرد: سرپرست فدراسیون پیش از این نمی‌توانست به کولاکوویچ امر و نهی کند، اما در حال حاضر داورزنی قدرت نظارت بر کولاکوویچ را دارد. اینجاست که تفاوت یک مدیر بزرگ و کوچک مشخص می‌شود.</p>
      <p>انتهای پیام</p>
    </article>
  </body>
</html>