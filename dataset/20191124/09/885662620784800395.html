<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/diethni/125827/levi-strauss-se-10-hronia-den-tha-yparhoyn-megethi"/>
    <meta property="og:site_name" content="Insider"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Levi Strauss: Σε 10 χρόνια δεν θα υπάρχουν μεγέθη"/>
    <meta property="og:description" content="«Τα μεγέθη θα έχουν… πεταχτεί από το παράθυρο σε μια δεκαετία από τώρα», προβλέπει ο Διευθύνων Σύμβουλος της Levi Strauss, Chip Bergh."/>
  </head>
  <body>
    <article>
      <h1>Levi Strauss: Σε 10 χρόνια δεν θα υπάρχουν μεγέθη</h1>
      <h2>«Τα μεγέθη θα έχουν… πεταχτεί από το παράθυρο σε μια δεκαετία από τώρα», προβλέπει ο Διευθύνων Σύμβουλος της Levi Strauss, Chip Bergh.</h2>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p>Σε μια ρηξικέλευθη πρόβλεψη για το… μέλλον της ένδυσης διεθνώς προχωρά ο ισχυρός άντρας της <b>Levi Strauss.</b></p>
      <p>«Τα μεγέθη θα έχουν… πεταχτεί από το παράθυρο σε μια δεκαετία από τώρα», προβλέπει ο Διευθύνων Σύμβουλος της Levi Strauss, <b>Chip Bergh.</b></p>
      <p>Μιλώντας στο CNBC, εξέφρασε την πεποίθηση πως «οι καλύτερες καινοτομίες έρχονται όταν κάποιος κατορθώνει και ξεπερνά εμπόδια», ενώ εξήγησε ότι ένα φυσικό εμπόδιο για το διάσημο brand είναι τα.. μεγέθη του ανθρώπινου σώματος.</p>
      <p>«Σε μια δεκαετία, δεν θα έχουμε μεγέθη. Θα έχουν φύγει από το παράθυρο», σημείωσε, επισημαίνοντας πως στο άμεσο μέλλον ο κάθε πελάτης θα ανακαλύπτει το κατάλληλο για εκείνον τζιν, σκανάροντας το σώμα του από μια κάμερα. Μια κάμερα θα είναι αρκετή για να κερδίσει πολύτιμο χρόνο για την εταιρεία, σε ό,τι αφορά τη δημιουργία των διάσημων τζιν.</p>
      <p>Υπενθυμίζεται εδώ ότι ο Bergh ανέλαβε τη Levi Strauss το 2011, ενώ το 2013 η εταιρεία ίδρυσε το κέντρο καινοτομίας της, με τη χαρακτηριστική επωνυμία «Eureka Innovation Lab», το οποίο βρίσκεται κοντά στην έδρα της Levi Strauss στο Σαν Φρανσίσκο.</p>
      <p>Όπως επισημαίνει ο Bergh, το κέντρο καινοτομίας είναι μόνο μια από τις τρεις μεγάλες αλλαγές που ο ίδιος προώθησε, μετά την ανάληψη των καθηκόντων του. Οι άλλες δύο αλλαγές είναι οι εξής: Η στροφή στο ηλεκτρονικό εμπόριο και η μεγαλύτερη προσοχή στη γυναικεία ένδυση.</p>
      <h3>Η ιστορία της Levi Strauss και η επιστροφή της στη Wall Street</h3>
      <p>H εταιρεία Levi Strauss ιδρύθηκε στο Σαν Φρανσίσκο το 1853. 20 χρόνια αργότερα, έκανε μόδα τα τζιν παντελόνια.</p>
      <p>Η Levi Strauss μπήκε για πρώτη φορά στο αμερικανικό χρηματιστήριο το 1971 και παρέμεινε μέχρι το 1985.</p>
      <p>Τον περασμένο Μάρτιο, 34 χρόνια μετά δηλαδή, επέστρεψε στη Wall Street και μάλιστα με αξιώσεις. Πλέον, διαπραγματεύεται στον S&amp;P 500 ως «LEVI».</p>
      <p>Το 2018, η Levi Strauss εμφάνισε έσοδα ύψους 5,6 δισ. δολαρίων, αυξημένα κατά 14% σε σχέση με την αμέσως προηγούμενη χρονιά.</p>
      <p>Το 55% των πωλήσεών της προέρχεται από τις ΗΠΑ, το 29% από την Ευρώπη και το 16% από Ασία και Αφρική.</p>
      <p>Από το 2011 και μετά, η εταιρεία εμφανίζει ετήσια αύξηση καθαρών εσόδων της τάξης του 2,3%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/toyrismos/diethni/125725/giati-kostizoyn-toso-akriba-ta-aeroporika-eisitiria-protis-thesis"/>
        <a href="https://www.insider.gr/diethni/aytokinito/125813/kykloforisan-oi-protes-fotografies-toy-fortigoy-tis-tesla-pics"/>
        <a href="https://www.insider.gr/diethni/tehnologia/125801/ipa-anastoli-ton-emporikon-kyroseon-kata-tis-huawei"/>
      </related>
    </article>
  </body>
</html>