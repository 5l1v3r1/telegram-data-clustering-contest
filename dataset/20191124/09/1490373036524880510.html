<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/historie/charles-darwin-o-puvodu-druhu-evoluce_1911240951_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T09:51:00+00:00"/>
    <meta property="og:title" content="Několik let byla schovaná v přístěnku pod schody. Před 160 lety vydal Darwin knihu O původu druhů"/>
    <meta property="og:description" content="Spis se plným názvem jmenuje O vzniku druhů přírodním výběrem, neboli uchováním prospěšných plemen v boji o život. Jeho teorie evoluce byla později mnohokrát modifikována."/>
  </head>
  <body>
    <article>
      <h1>Několik let byla schovaná v přístěnku pod schody. Před 160 lety vydal Darwin knihu O původu druhů</h1>
      <address><time datetime="2019-11-24T09:51:00+00:00">24 Nov 2019, 09:51</time> by <a rel="author">Jaromír Marek</a></address>
      <p>
        <a href="https://www.irozhlas.cz/fotogalerie/8114008?fid=6838869">Viz kompletní galerie</a>
      </p>
      <p>
        <b>Právě před 160 lety, 24. listopadu 1859, publikoval anglický přírodovědec Charles Darwin dílo, které znamenalo revoluci v přírodních vědách i filozofii. Spis se plným názvem jmenuje O vzniku druhů přírodním výběrem, neboli uchováním prospěšných plemen v boji o život. Jeho teorie evoluce byla později mnohokrát modifikována a upřesňována, základní myšlenka ale stále platí.</b>
      </p>
      <p>Závěry, ke kterým dospěl, byly tak převratné, že se je zdráhal vůbec publikovat. Na osm let zmizel koncept slavného díla O původu druhů ve vestavěné skříni v přízemí, než se jej Darwin rozhodl zveřejnit.</p>
      <figure>
        <audio src="https://www.irozhlas.cz/sites/default/files/audios/bd3ae379a2c0f5ac3177299f5e257624.mp3"/>
        <figcaption>Před 160 lety publikoval Charles Darwin svoji evoluční teorii. Více si poslechněte v reportáži Jaromíra Marka</figcaption>
      </figure>
      <p>„Svěřil se svému nejlepšímu kamarádovi, což byl Joseph Hooker, ředitel Kew Gardens v Londýně, že publikace teorie mu připadá, jako když se přiznává k vraždě. Takže udělal náčrt a schoval ho v přístěnku pod schody, než byl připraven na tom dále pracovat,“ popsala Radiožurnálu ve Velké Británii průvodkyně v Darwinově domě Kristýna Slivová.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/priroda/galapagy-santiago-leguani-charles-darwin_1901082023_pj"/>
      </related>
      <p>Přístěnek, kde roky leželo převratné dílo, si dnes zvědavě prohlížejí návštěvníci Darwinova domu. Nesrovnatelně menší pozornosti se naopak těší záhon na zahradě, kde slovutný vědec své teorie prověřoval. Stačilo málo, pár čtverečních metrů půdy, kterou rok co rok oséval.</p>
      <p>„Počítal, kolik rostlinek, kolik semínek vyklíčí, a na konci sezony mu vyšlo, že 357 semínek vyklíčilo, ale z toho 295 zemřelo,“ vysvětlila Slivová, že na tomto ‚plácku‘ ověřoval svou teorii o přirozeném výběru. „Tady to je převážně boj o přežití.“</p>
      <p>Inspirací k bádání o zákonitostech evoluce byla Darwinovi jeho účast na pět let trvající výzkumné plavbě, která jej zavedla na Tahiti i Galapágy. Když nastoupil na paluby lodi Beagle, měl Charles Darwin třiadvacet let. Zbytek života pak prožil v Anglii a převážnou většinu experimentů a pozorování prováděl na zahradě za svým domem. </p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d9971.872277643226!2d0.04519689634892133!3d51.330107131187354!2m3!1f0!2f0!3f0!3m2!1i1024!2i768!4f13.1!3m3!1m2!1s0x47df54dbf6c17277%3A0x8caafe592fa3a484!2sHome%20of%20Charles%20Darwin%20-%20Down%20House!5e0!3m2!1scs!2scz!4v1574584633944!5m2!1scs!2scz" data-embed-type="--simple-iframe" width="620" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/veda-technologie/priroda/objevy-experimenty-pozorovani-charles-darwin-dum-zahrada-skleniky_1712101802_mis"/>
        <a href="https://www.irozhlas.cz/veda-technologie/veda/clovek-evoluce-neandrtalec-homo-sapiens_1909100854_jak"/>
        <a href="https://www.irozhlas.cz/veda-technologie/veda/geny-evoluce-lidoopi-vedci-kodan-laborator-studie-dna-homo-sapiens_1906302103_gak"/>
      </related>
    </article>
  </body>
</html>