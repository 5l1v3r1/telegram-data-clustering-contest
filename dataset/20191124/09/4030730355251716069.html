<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reader.gr/specials/giorgos-stathakis-den-synantithika-pote-kat-idian-me-ton-froyzi"/>
    <meta property="og:site_name" content="Reader.gr"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Γιώργος Σταθάκης: Δεν συναντήθηκα ποτέ κατ’ ιδίαν με τον Φρουζή"/>
    <meta property="og:description" content="Υποστηρίζει ότι κάνει την καλύτερη δουλειά του κόσμου. «Το να είσαι καθηγητής Πανεπιστημίου, είναι ευλογία», λέει χαμογελαστός. Κι όμως είχε αποφασίσει να απαρνηθεί την Πανεπιστημιακή έδρα για επτά χρόνια, όσα..."/>
  </head>
  <body>
    <article>
      <h1>Γιώργος Σταθάκης: Δεν συναντήθηκα ποτέ κατ’ ιδίαν με τον Φρουζή</h1>
      <h2>Ο πρώην υπουργός μιλάει στο Reader.gr για το μέλλον του ΣΥΡΙΖΑ και το πρόγραμμα του, κάνει έναν απολογισμό της διακυβέρνησης του ΣΥΡΙΖΑ, ενώ σχολιάζει επίσης την επικαιρότητα και «απαντάει» στον Κωνσταντίνο Φρουζή που τον «ενέπλεξε» στην υπόθεση Novartis</h2>
      <address><time datetime="2019-11-24T09:00:00+00:00">24 Nov 2019, 09:00</time> by <a rel="author">Ευγενία Κουντούρη</a></address>
      <p>Υποστηρίζει ότι κάνει την καλύτερη δουλειά του κόσμου. «Το να είσαι καθηγητής Πανεπιστημίου, είναι ευλογία», λέει χαμογελαστός. Κι όμως είχε αποφασίσει να απαρνηθεί την Πανεπιστημιακή έδρα για επτά χρόνια, όσα βρίσκονταν στο ελληνικό κοινοβούλιο, πρώτα ως βουλευτής της αντιπολίτευσης με τον ΣΥΡΙΖΑ και στην συνέχεια ως μέλος της κυβέρνησης. Υπουργός Οικονομίας και ανάπτυξης και Υπουργός περιβάλλοντος και ενέργειας.</p>
      <p>Ο Γιώργος Σταθάκης, στις εκλογές του Ιουλίου δεν κατάφερε να πάρει την μια και μοναδική έδρα στα Χανιά, όπου κατέβηκε υποψήφιος και η οποία έδρα κατέληξε στον Παύλο Πολάκη, όμως ακόμη κι αν ήθελε να μείνει μακριά από την πολιτική, ο Αλέξης Τσίπρας … φρόντισε αυτό να μην συμβεί.</p>
      <p>Λίγες ημέρες μετά τις εκλογές τον επέλεξε για να δημιουργήσει το πρόγραμμα με το οποίο ο ΣΥΡΙΖΑ θα πορευθεί την επόμενη ημέρα.</p>
      <p>Ένα πρόγραμμα που θα επικυρωθεί στο μεγάλο συνέδριο του κόμματος και θα αποτελέσει τον «οδικό χάρτη» του νέου ΣΥΡΙΖΑ.</p>
      <p>Ο Γιώργος Σταθάκης μιλάει στο<b> Reader.gr </b>τόσο για το πρόγραμμα αυτό, όσο και για το παρελθόν αλλά και το μέλλον του ίδιου και του ΣΥΡΙΖΑ.</p>
      <blockquote>Είναι εμφανής ο λόγος για τον οποίο ενέπλεξε ο Φρουζής το όνομά μου, υποθέτω ότι θέλει λίγο να θολώσει τα νερά. Δεν υπάρχει αμφιβολία ότι είχε προνομιακές σχέσεις με άλλους πολιτικούς χώρους κι όχι με το ΣΥΡΙΖΑ.</blockquote>
      <p>
        <b>Το όνομά σας ακούστηκε αυτές τις μέρες για την υπόθεση Novartis και πιο συγκεκριμένα από τον Κύριο Φρουζή, ο οποίος στην προανακριτική επιτροπή για το Δημήτρη Παπαγγελόπουλο είπε πως το 2015 συναντήθηκε τρεις φορές μαζί σας ισχύει και αν ναι μπορείτε να μας πείτε ποιος ήταν ο λόγος των συναντήσεων  που είχατε μαζί του;</b>
      </p>
      <p>«Να ξεκινήσω με τη συνάντηση. Αυτό που δεν είπε είναι ότι πρώτον δεν έχω συναντηθεί ποτέ με τον κύριο Φρουζή. Έχω κάνει μία συνάντηση με το σύνδεσμο το σύλλογο φαρμακευτικών εταιρειών της Ελλάδας, του οποίου προήδρευε. Άρα έχω συναντηθεί με το ΔΣ. του συλλόγου μία φορά θυμάμαι, όχι τρεις, το 2014 ως αντιπολίτευση. Το υπογραμμίζω αυτό, ήταν μία θεσμική συνάντηση με τον σύνδεσμο των φαρμακευτικών του οποίου πρόεδρος ήταν ο κύριος Φρουζής. Το ΔΣ. του συνδέσμου συνάντησε το κόμμα της αξιωματικής αντιπολίτευσης. Εξάλλου δεν συνήθιζα να συναντώ κανέναν προσωπικά. Θεσμικά συναντούσα τους πάντες. Είναι εμφανής ο λόγος για τον οποίο ενέπλεξε το όνομά μου, υποθέτω ότι θέλει λίγο να θολώσει τα νερά. Δεν υπάρχει αμφιβολία ότι είχε προνομιακές σχέσεις με άλλους πολιτικούς χώρους κι όχι με το ΣΥΡΙΖΑ. Ήθελε να δημιουργήσει μία εικόνα προφανώς ότι είχε με όλους τους πολιτικούς χώρους κάποια σχέση, αλλά νομίζω ότι δεν έχει και τόση σημασία διότι είναι μία ιστορία η οποία εγώ πιστεύω ότι στο τέλος της ημέρας, αν αφήσουν τη δικαιοσύνη να κάνει τη δουλειά της, θα την κάνει τη δουλειά».</p>
      <p>
        <b>Αν όμως έχουν παραγραφεί οποιαδήποτε  αδικήματα δωροδοκίας πολιτικών μπορεί να προκύψουν; Το ρωτάω αυτό γιατί το άρθρο 86 αποτελεί ένα μεγάλο ζήτημα αντιπαράθεσης μεταξύ του ΣΥΡΙΖΑ και της Νέας Δημοκρατίας με το κόμμα σας να ζητάει να ψηφιστεί η ερμηνευτική δήλωση που έχει καταθέσει.</b>
      </p>
      <p>«Ελπίζω η Συνταγματική αναθεώρηση να μας προστατέψει. Εάν δεν το κάνει η Νέα Δημοκρατία θα φέρει μία ιστορική ευθύνη για κάτι το οποίο θα έπρεπε να είναι κοινός στόχος κατά τη γνώμη μου για όλα τα κόμματα».  </p>
      <p>
        <b>Όσον αφορά τη Συνταγματική αναθεώρηση ένα είναι το ζήτημα του άρθρου 86 ένα άλλο ζήτημα είναι αυτό του προέδρου της δημοκρατίας με τον ΣΥΡΙΖΑ να επιμένει πως δεν πρέπει ο Πρόεδρος Δημοκρατίας να βγαίνει με την πλειοψηφία</b>
      </p>
      <p>«Με 120 ψήφους δηλαδή. Δεν γίνονται αυτά τα πράγματα».</p>
      <p>
        <b>Υπάρχει επίσης και το ζήτημα των αποδήμων</b>
      </p>
      <p>« Η Ελλάδα έχει ένα από τα καλύτερα συντάγματα της Ευρώπης, είναι ένα καταπληκτικό Σύνταγμα που χρειαζόταν οριακές αλλαγές για κάποια θέματα τα οποία πλέον είναι ώριμα να τα λύσουμε, όπως η εκλογή του προέδρου της δημοκρατίας να αποσυνδεθεί από τις βουλευτικές εκλογές. Αυτό ήταν ένα ώριμο θέμα. Ο ΣΥΡΙΖΑ επέλεξε μία πολιτική στην οποία έλεγε «ελάτε να λύσουμε τα ώριμα θέματα τα οποία είναι κοινός στόχους για όλους μας». Άρα διατηρούμε τον εξαιρετικό χαρακτήρα του Συντάγματος και επικεντρωνόμαστε σε 4-5 θέματα, να τα αναπροσαρμόσουμε εφόσον πλέον θεωρούμε ότι πρέπει να αλλάξουν. Η Νέα Δημοκρατία επιχείρησε να διευρύνει αυτά τα θέματα με τρόπο άκομψο κατά τη γνώμη μου και στον απόδημο ελληνισμό μπήκε σε μία επικίνδυνη ατραπό. Προφανώς και οι άνθρωποι οι οποίοι πληρώνουν φόρους και αποφασίζουν για τη ζωή τους σε μία άλλη χώρα έχουν μεγαλύτερο λόγο να ψηφίζουν εκεί από ότι εδώ. Πρέπει να πάμε σε μία λελογισμένη λύση η οποία να απαντάει στο ερώτημα των Ελλήνων που μετανάστευσαν προσωρινά λόγω της κρίσης. Αλλά να είναι σαφής η διαχωριστική γραμμή, ότι δεν πρόκειται να αλλοιώνουμε το εθνικό αποτέλεσμα με ανθρώπους που δεν ζουν εδώ».</p>
      <p>
        <b>Ένα ακόμη από τα θέματα της επικαιρότητας είναι η συζήτηση που έχει ξεκινήσει για την επιβολή μιας αυστηρής αστυνόμευσης από την κυβέρνηση. Η Νέα Δημοκρατία όμως προεκλογικά είχε δεσμευτεί ότι θα αυξήσει την ασφάλεια και την αστυνομία. Συνεπώς η πλειοψηφία που την ψήφισε έδειξε να στηρίζει αυτό το σχέδιο, έτσι δεν είναι;</b>
      </p>
      <p> «Η Νέα Δημοκρατία προεκλογικά επικεντρώθηκε σε τρία θέματα: φοροαπαλλαγές για τη μεσαία τάξη, τάξη και ασφάλεια -κορυφαία ατζέντα της δεν το αμφισβητεί κάνεις -και Μακεδονικό. Τώρα για να είμαι αντικειμενικός στο Μακεδονικό έκανε πλήρη μεταστροφή σε σχέση με τις προεκλογικές της δεσμεύσεις. Δεύτερον, το φορολογικό βλέπω ότι δεν θα πάει πολύ καλά, δεν μπορεί επίσης να τηρήσει τις προεκλογικές του δεσμεύσεις. Τρίτον στα θέματα του νόμου και ασφάλειας τα οποία τα έχει τόσο ψηλά στην ατζέντα, κρίνεται και κρίνεται καθημερινά. Διότι κάνω κάποιες προεκλογικές δηλώσεις και παίρνω την έγκριση των πολιτών αναμφισβήτητα, από την άλλη πλευρά όμως η πολιτική είναι λίγο πιο σύνθετη. Διότι καθώς πας να υλοποιήσεις αυτή σου την ατζέντα θα πρέπει να την υλοποίησης παίρνοντας υπόψη τα δεδομένα, είτε τα νομοθετικά -δεν μπορείς να παραβιάσεις το νόμο εφαρμόζοντας μία ατζέντα- είτε αξιολογώντας την εφαρμογή αυτής της πολιτικής, η οποία δοκιμάζεται σε διάφορα επίπεδα. Δοκιμάζεται με τα φαινόμενα του μπαίνουμε σε ένα σινεμά ή σε ένα κέντρο διασκέδασης ή κυνηγώντας πρόσφυγες σε ένα σπίτι που κακώς βρέθηκαν εκεί, αλλά βρέθηκαν εκεί με τα μωρά τους. Άρα δοκιμάζεται η εφαρμογή αυτής της πολιτικής, όταν το φαινόμενο γίνεται τόσο εξόφθαλμα ότι η πολιτική αυτή χάνει το στόχο της. Αναμένω να δω ποια είναι τα αποτελέσματα αυτής της σκληρής πολιτικής στα θέματα της εγκληματικότητας. Θα ήθελα πολύ να δω τα στατιστικά σε ένα χρόνο, στη δίωξη της εγκληματικότητας, της βαριάς εγκληματικότητας ή στη δίωξη των ναρκωτικών. Θα έχουν πιστεύω ενδιαφέρον.</p>
      <figure>
        <img src="https://www.reader.gr/sites/default/files/sitefiles_2019-11/img_3712-stathakis.jpg"/>
      </figure>
      <p> Αυτό όμως που με ανησυχεί ιδιαίτερα είναι η πολιτική στην άρση του ασύλου και στην εκκαθάριση των Εξαρχείων και της ΑΣΟΕΕ διότι αυτά είναι πλέον μία πολιτική η οποία διακινδυνεύει να εγείρει θέματα που για την Ελληνική κοινωνία ήταν λυμένα και που μπορεί να οδηγήσει σε πολύ επικίνδυνες καταστάσεις. Κι αν ήθελα να ξεχωρίσω ένα πεδίο για το οποίο προσωπικά έχω μεγάλη ανησυχία, ως πανεπιστημιακός είναι ο τρόπος με τον οποίο προσπαθεί να εφαρμόσει αυτή την ατζέντα σε ένα πανεπιστημιακό χώρο».</p>
      <p>
        <b>Ο Αλέξης Τσίπρας είπε ότι οι ποινικοί κώδικες δεν άλλαξαν για τις μολότοφ αλλά για τους μπαχαλάκηδες του «λευκού κολάρου». Δεν υπάρχουν όμως άνθρωποι οι οποίοι ταλαιπωρούνται όντως όταν μία υπόθεση τους κάνει ακόμα και 14 χρόνια να δικαστεί, να έχουν δεσμευμένα τα χρήματά τους;</b>
      </p>
      <p>«Δεν μπορεί όμως να είναι 18 μήνες. Να συζητήσουμε ότι άλλο θέλετε, δεν μπορεί όμως να είναι 18 μήνες. Αυτή τη στιγμή μία ανεξάρτητη αρχή, λέει: «Υπάρχει ένα πρόβλημα, τα παγώνω μέχρι να ξεκαθαρίσουν τα πράγματα. Μιλάμε για υποθέσεις διακίνησης μαύρου χρήματος στις οποίες εμπλέκονται τράπεζες του εξωτερικού, εξ ορισμού πρέπει να βρεις το μαύρο χρήμα. Αν υπάρχει ένας άνθρωπος σε αυτή τη γη που πιστεύει ότι ανταλλάσσονται επιστολές με ελβετικές τράπεζες με πιθανόν οφσόρ εταιρείες σε όλο τον κόσμο μέσα σε 6 μήνες, ή ένα χρόνο… Δεν γίνονται αυτά τα πράγματα. Προφανώς είναι μία διαδικασία που παίρνει το χρόνο της. Σίγουρα δεν πρέπει να τραβάει μία τέτοια υπόθεση 15 και 20 χρόνια και προφανώς πρέπει να βρούμε έναν τρόπο να επιταχύνεται η διεκπεραίωση αυτών των υποθέσεων και η εκδίκαση τους. Σε καμία περίπτωση όμως δεν πρέπει να υπάρχει δυνατότητα κάποιος ο οποίος τελικά μπορεί να καταδικαστεί να έχει πάρει όλα τα χρήματα μετά τους 18 μήνες». </p>
      <h3>Με τους χειρισμούς της ΝΔ η ΔΕΗ θα μείνει ένα κέλυφος που στο τέλος της ημέρας δεν θα έχει καμία αξία</h3>
      <p>
        <b>Ένα από τα θέματα της επικαιρότητας και πάλι, είναι η ΔΕΗ. Ένα από τα πρώτα πράγματα που έφερε στην επικαιρότητα η κυβέρνηση Νέας Δημοκρατίας όταν ανέλαβε, ήταν η ΔΕΗ. Σας κατηγόρησε πώς ανέλαβε μία ετοιμόρροπη υπηρεσία, στα πρόθυρα κατάρρευσης. Ο ΣΥΡΙΖΑ από την άλλη πλευρά λέει ότι η κυβέρνηση ξεπουλάει τη ΔΕΗ. Τι συμβαίνει τελικά με τη ΔΕΗ;</b>
      </p>
      <p>«Τώρα τα πράγματα έχουν ξεκαθαρίσει, γιατί όλη η φασαρία της Νέας Δημοκρατίας για τη ΔΕΗ θεραπεύτηκε ως δια μαγείας μέσα σε έναν μήνα. Η θεραπεία που έδωσε η παρούσα κυβέρνηση ήταν η αύξηση των τιμολογίων 17%. Εμείς είχαμε κρατήσει σταθερή την τιμή του ρεύματος, 0% αυξήσεις για 4 χρόνια. Η Νέα Δημοκρατία προηγούμενα είχε χρησιμοποιήσει το ίδιο… όπλο θεραπείας. Είχαμε 60% αύξηση του ρεύματος ανάμεσα στο 2010 και το 2014, άρα είχαμε και έκρηξη των χρεών προς τη ΔΕΗ.  Εντούτοις αυτή η αύξηση του ρεύματος δεν μπορεί να αποκρύψει το βαθύτερο σχέδιο που έχει Νέα Δημοκρατία και το οποίο είναι πλέον σαφές και καθαρό: η Νέα Δημοκρατία προχωράει στην ιδιωτικοποίηση του καλύτερου περιουσιακού στοιχείου που έχει η ΔΕΗ, που είναι ο ΔΕΔΔΗΕ, τα δίκτυα δηλαδή από τα οποία πάει το ρεύμα παντού. Άρα η ΔΕΗ θα χάσει το καλύτερο περιουσιακό της στοιχείο, θα μείνει μία ΔΕΗ παραγωγός με λιγνίτη και νερό, το λιγνίτη τον αποσύρει η κυβέρνηση υπέρ του φυσικού αερίου και με τις ιδιωτικές επενδύσεις στο φυσικό αέριο θα μείνει μόνο με το νερό ως παραγωγός. Άρα μένει ένα κέλυφος. Η κυβέρνηση προχωρά προς την ιδιωτικοποίηση όλου του ενεργειακού τομέα, φυσικό αέριο και ηλεκτρισμός και η ΔΕΗ θα μείνει ένα κέλυφος που στο τέλος της ημέρας δεν θα έχει καμία αξία.</p>
      <p>Η ύπαρξη μιας κρατικής εταιρείας που συνυπολογίζει και ασκεί μία πολιτική πολύ πιο συμβατή με τις ανάγκες του παραγωγικού μας συστήματος είναι απόλυτα χρήσιμη. Η κρατική εταιρία ενέργειας ασκεί μια πολιτική, παίρνει υπόψη της και κοινωνικούς παράγοντες και αναδιανέμει και τα βάρη στους καταναλωτές με ένα δίκαιο τρόπο. Το μυαλό μου πάει στα κοινωνικά τιμολόγια στην ενέργεια που ήταν μία κρατική κυβερνητική πρωτοβουλία και αποτέλεσαν ένα σωσίβιο για το τραγικό φαινόμενο που παραλάβαμε το 2015, 80.000 νοικοκυριά στη χώρα να μην έχουν ρεύμα.  Συνεπώς θέλω να πω η κρατική εταιρία ενέργειας είναι ένα μέσο, ένα εργαλείο με το οποίο ασκείται και κοινωνική πολιτική. Φυσικά είπαμε ότι πρέπει να απελευθερωθεί η αγορά ενέργειας και κάναμε και μεγάλες μεταρρυθμίσεις στο χρηματιστήριο ενέργειας και τα λοιπά. Αλλά στα μονοπωλιακά δίκτυα των υποδομών νομίζω εκεί το κράτος πρέπει να παραμείνει, διότι η μέριμνα στα δίκτυα είναι το πόσο γρήγορα θα πάει το φυσικό αέριο σε πάρα πολλές πόλεις σε όλη την Ελλάδα, μερικά είναι αποδοτικά μερικά μπορεί και να μην είναι, το πόσο γρήγορα θα γίνουν οι διασυνδέσεις των νησιών, το γεγονός ότι κρατήσαμε τον ΑΔΜΗΕ κρατικό ή το ότι τη ΔΕΠΑ υποδομών που θέλαμε το 51% να μένει στο δημόσιο, όλα αυτά τα δίκτυα που είναι μονοπωλιακά είναι καλό να παραμένουν μία κρατική εταιρεία, με επενδυτές όπως κάναμε στον ΑΔΜΗΕ με τους Κινέζους. Και φυσικά το ίδιο ισχύει και με τα δίκτυα της ΔΕΗ, όπως το ίδιο συμβαίνει σε όλη την Ευρώπη».</p>
      <blockquote>Για κάποιον που συμμετέχει επί 3 χρόνια σε συσκέψεις με την τρόικα τα βράδια δεν είναι ήσυχα. Κάθε σημαντική απόφαση, οικονομική, γινόταν μέσα σε ένα πλαίσιο πολύ εντατικών διαπραγματεύσεων και συμβιβασμών. Υπήρχαν στιγμές που πραγματικά προβληματιζόμουν</blockquote>
      <p>
        <b>Έχουν περάσει έξι μήνες από τις εκλογές η Νέα Δημοκρατία έχει δώσει το στίγμα της σε αυτό το διάστημα, αλλά εγώ θα σας πάω πίσω στις 7 Ιουλίου. Γιατί τελικά ο ΣΥΡΙΖΑ έχασε τις εκλογές; Με μία απόσταση πλέον από τη θητεία σας στην κυβέρνηση, ποια ήταν τα λάθη που τελικά έπαιξαν τον πιο σημαντικό ρόλο;</b>
      </p>
      <p>«Υπάρχουν πάρα πολλές ερμηνείες κι εγώ αποφεύγω να δίνω πρωτοκαθεδρία σε κάθε μία από αυτές. Υπάρχουν τα θέματα τα οικονομικά, εξ ορισμού υπερασπίζομαι απόλυτα την οικονομική πολιτική της κυβέρνησης ΣΥΡΙΖΑ και θεωρώ ότι ήταν σωστή εκ του αποτελέσματος εφόσον έβγαλε τη χώρα από το μνημόνιο, σταθεροποίησε την οικονομία η οποία επανήλθε σε ρυθμό ανάπτυξης και ταυτόχρονα το πιο σημαντικό έβγαλε τα μισά νοικοκυριά που ήταν κάτω από το όριο της φτώχειας τα πέρασε πάνω από τη γραμμή αυτή. Άρα εγώ υπερασπίζομαι απόλυτα την οικονομική πολιτική της προηγούμενης κυβέρνησης παρόλα αυτά θεωρώ ότι συνήθως οι εκλογές κρίνονται από την οικονομία. Άρα διαφαίνεται ότι πιθανόν μία ερμηνεία ήταν αυτή που θεωρείται ότι υπήρξε μία υπερβολική φορολογική πίεση ορισμένων κοινωνικών ομάδων»</p>
      <p>
        <b>Θεωρείτε πως αν και οι δείκτες της οικονομίας έδειχναν ανάπτυξη ο κόσμος ίσως να μην το αντιλήφθηκε στην καθημερινότητά του, στην τσέπη του όπως συνηθίζουμε να λέμε;</b>
      </p>
      <p>«Νομίζω ότι υπήρχε η αίσθηση της σταθεροποίησης των εισοδημάτων στην πλειοψηφία των πολιτών, με κάποιες οριακές όπως για παράδειγμα σε κοινωνικές ομάδες που συνδέονται με τον τουρισμό εν τούτοις προφανώς το θέμα της φορολόγησης απέκτησε μία διάσταση, εν μέρει φυσιολογικό πρώτου θέματος. Υπήρξαν κάποια θέματα στον τομέα αυτό αλλά επίσης η νυν κυβέρνηση χρησιμοποίησε μια εν μέρει παραπλανητική κατά τη γνώμη μου ρητορική διότι όλοι σε αυτό τον κόσμο ζούμε εξ ου και η μεγάλη αποτυχία τώρα της κυβέρνησης η οποία δεν μπορεί να υλοποιήσει τις προεκλογικές της δεσμεύσεις και διακηρύξεις γύρω από την φορολογία.</p>
      <p>
        <b>Ήσασταν υπουργός οικονομίας και ανάπτυξης για πάρα πολλά χρόνια και σε μία πολύ δύσκολη περίοδο. Υπήρχαν αποφάσεις που πήρατε που σας κράτησαν άγρυπνο το βράδυ;</b>
      </p>
      <p>«Για κάποιον που συμμετέχει επί 3 χρόνια σε συσκέψεις με την τρόικα τα βράδια δεν είναι ήσυχα. Κάθε σημαντική απόφαση, οικονομική, γινόταν μέσα σε ένα πλαίσιο πολύ εντατικών διαπραγματεύσεων και συμβιβασμών. Υπήρχαν στιγμές που πραγματικά προβληματιζόμουν».</p>
      <p>
        <b>Μπαίνοντας στην πολιτική είχατε προφανώς κάποιο όραμα. Μπορείτε να πείτε ότι τελικά το υλοποιήσατε;</b>
      </p>
      <p>«Μπορεί να αναπροσαρμόστηκε, αλλά η απάντηση είναι καταφατική κι αυτό αποτυπώνεται σε μία πληθώρα επιλογών της κυβερνητικής μας πολιτικής και στα δικά μου θέματα που τα ήξερα πιο καλά. Δηλαδή εμείς αλλάξαμε την φιλοσοφία του αναπτυξιακού νόμου, φτιάξαμε ένα νέο αναπτυξιακό νόμο πολύ πιο κοντά σε αυτό που θεωρούσαμε και θεωρούσα θεμιτό, μία στροφή στην καινοτομία. Η δική μας πολιτική είχε πολλά στοιχεία που αποτελούν μέρος του στίγματος του ΣΥΡΙΖΑ οπότε η πρώτη απάντησή μου είναι καταφατική. Από την άλλη έγινε σε δύσκολες συνθήκες, κάναμε πολλά πράγματα και προσωπικά με τα οποία δεν θα συμφωνούσα υπό άλλες συνθήκες, αλλά ήταν δεδομένες οι συνθήκες</p>
      <p>
        <b>Υπάρχει κάτι το οποίο θα θέλατε να κάνετε και δεν καταφέρατε να πραγματοποιήσετε;</b>
      </p>
      <p>Όσον αφορά την οικονομία και παραμένω εκεί γιατί εκεί ήταν ο δικός μου τομέας θα πω δύο πράγματα. Το τραπεζικό σύστημα που κατά τη γνώμη μου εκεί θα έπρεπε να είχαν γίνει πολύ μεγάλες αλλαγές και δεν έγιναν και φυσικά επιλεκτικά σε σημαντικούς τομείς της δημόσιας διοίκησης θα μπορούσαν να είχαν γίνει σημαντικές αλλαγές».</p>
      <h3>Ο ΣΥΡΙΖΑ αναδείχθηκε σε συνθήκες μνημονίου, αυτός ο κύκλος έκλεισε</h3>
      <p>
        <b>Ο Αλέξης Τσίπρας από  την επόμενη κιόλας ημέρα των εκλογών σας έδωσε ένα από τα πιο σημαντικά κομμάτια στο μετασχηματισμό του ΣΥΡΙΖΑ δηλαδή αυτό της δημιουργίας του νέου προγράμματος του κόμματος. Ποιος θα είναι λοιπόν ο ΣΥΡΙΖΑ του αύριο;</b>
      </p>
      <p>«Ο ΣΥΡΙΖΑ αναδείχθηκε σε συνθήκες μνημονίου και της πιο βαθιάς κρίσης που έχει ζήσει η κοινωνία και η οικονομία. Ο κύκλος αυτός των μνημονίων έχει τελειώσει, βρισκόμαστε σε νέες πολιτικές συνθήκες, άρα ο ΣΥΡΙΖΑ καλείται (εφόσον οι πολίτες τον στήριξαν και τον ανέδειξαν σε βασικό πολιτικό πόλο με το πολύ υψηλό ποσοστό του 32%) να έχει σαφές στίγμα τι θα κάνει την επόμενη τετραετία για να διεκδικήσει την διακυβέρνηση. Ένα σαφές στίγμα, κατανοητό από τους πολίτες, καθαρό δηλαδή στίγμα σε όλους τους μεγάλους τομείς που αφορούν και ενδιαφέρουν.</p>
      <p>Στην οικονομία, στα θέματα της διανομής του εισοδήματος και της κοινωνικής δικαιοσύνης. Πρέπει να έχει σαφές στίγμα για τους αναγκαίους εκσυγχρονισμούς που έχει ανάγκη η ελληνική οικονομία, δηλαδή μεταρρυθμίσεις που από το 1974 μέχρι σήμερα για διάφορους λόγους δεν έχουν κάνει, όπως η χωροταξία στη δικαιοσύνη, στην εκκλησία, σε οτιδήποτε πρέπει να έχει σαφές στίγμα στα δικαιώματα και πώς τα καταλαβαίνει μία κοινωνία η οποία διαφοροποιείται κι έχει πολλά καινούργια χαρακτηριστικά. Άρα τα θέματα των δικαιωμάτων είναι στο επίκεντρο, αλλά κι ένα σαφές στίγμα στην εξωτερική πολιτική και την άμυνα.</p>
      <p>Νομίζω οτι ο προγραμματικός λόγος του ΣΥΡΙΖΑ θα πρέπει ουσιαστικά να αποσαφηνίσει στο επόμενο συνέδριο πώς οραματίζεται ο ΣΥΡΙΖΑ την επόμενη διακυβέρνηση και τι απαντήσεις έχει στα ερωτήματα των πολιτών».</p>
      <p>
        <b>Πώς οραματίζεται λοιπόν ο ΣΥΡΙΖΑ τη νέα διακυβέρνηση του;</b>
      </p>
      <p> «Δεν θα προκαταβάλλω το συνέδριο, αλλά κατά τη γνώμη μου ο ΣΥΡΙΖΑ θα πρέπει να απαντήσει πειστικά σε τρεις προκλήσεις που αντιμετωπίζει πλέον όχι μόνο η Ελλάδα, αλλά ο ευρύτερος Ευρωπαϊκός χώρος. Μία πρόκληση είναι αυτή της κλιματικής αλλαγής. Η κλιματική αλλαγή φέρνει σαρωτικές αλλαγές σε όλο τον τρόπο παραγωγής και κατανάλωσης μιας οικονομίας συνεπώς πρέπει να έχουμε σοβαρές απαντήσεις στο πως αλλάζει για παράδειγμα το βιομηχανικό μας σύστημα υπό το βάρος της κλιματικής αλλαγής, πως θα επηρεαστεί η γεωργία μας, οι μεταφορές  -μείζον θέμα- ο τομέας της ενέργειας κλπ. Οπότε η μία μεγάλη πρόκληση κατά τη γνώμη μου προκύπτει από το γεγονός ότι ο κόσμος άρχισε να κινείται γρήγορα και θα κινηθεί de facto προς μία κατεύθυνση αναδιάταξης όλου του συστήματος παραγωγής και κατανάλωσης υπό το βάρος της κλιματικής αλλαγής. Με δεδομένες τις μέριμνες που έχουμε περί καθολικότητας και δυνατότητας των πολιτών να έχουν ίση μεταχείριση αυτή η μεγάλη μετάβαση θέλει μία αριστερή απάντηση και μία αριστερή πρόταση. Να σας φέρω ένα παράδειγμα: όλοι θέλουμε να πάμε προς τις ΑΠΕ δηλαδή προς τις ανανεώσιμες πηγές ενέργειας και θα πάμε και θα πρέπει να πάμε, αλλά οι ανανεώσιμες πηγές ενέργειας δεν πρέπει να μετατραπούν σε ένα νέο σύστημα κοινωνικού αποκλεισμού βγάζοντας έξω τους φτωχούς, αυτούς που έχουν χαμηλά εισοδήματα. Άρα χρειαζόμαστε απαντήσεις σε αυτά τα θέματα που αφορούν την παραγωγή, χρειαζόμαστε απαντήσεις σε μεγάλα θέματα που αφορούν τις ανισότητες και τη διανομή εισοδήματος και ίσων ευκαιριών Αυτή είναι η δεύτερη μεγάλη ενότητα που απασχολεί σήμερα διεθνώς όχι μόνο την Ελλάδα αλλά και την Ευρώπη και την Αμερική και επηρεάζει πολύπλευρα ένα ολόκληρο σύστημα ρυθμίσεων και κανόνων με τους οποίους προσπαθούν να απαντήσουν τα ερωτήματα των μεγάλων ανισοτήτων που έχουν δημιουργηθεί τα τελευταία 30 χρόνια. Θα μπορούσα να προσθέσω πολλές άλλες θεματικές αλλά ως παραδείγματα προκλήσεων και απαντήσεων που συζητά σήμερα ο ΣΥΡΙΖΑ».</p>
      <p>
        <b>Οι συνθήκες όμως αλλάζουν μέρα με τη μέρα δεν μπορείτε να γνωρίζετε, εάν η κυβέρνηση εξαντλήσει τη θητεία της σε τέσσερα χρόνια όταν ξαναγίνουν εκλογές τι συνθήκες θα υπάρχουν. Οπότε το πρόγραμμα δεν πρέπει να  διαμορφώνεται ανάλογα με τις υπάρχουσες συνθήκες;</b>
      </p>
      <p>«Έχετε απόλυτο δίκιο σε αυτό διότι πρέπει να το διευκρινίσω το πρόγραμμα που θα φτιάξει ο ΣΥΡΙΖΑ και θα στηρίξει στο συνέδριο του δεν είναι το προεκλογικό του πρόγραμμα. Είναι ένα πρόγραμμα φυσιογνωμίας των μεγάλων θεμάτων και της στρατηγικής του πολιτικής του απέναντι σε αυτά τα θέματα. Το προεκλογικό πρόγραμμα προφανώς θα έχει άλλα χαρακτηριστικά. Δεν είναι στις προθέσεις μου να έχω για παράδειγμα ένα αναλυτικό πρόγραμμα για τον τουρισμό. Θα έχει την κεντρική ιδέα και το πώς η κλιματική αλλαγή επηρεάζει τον τουρισμό και τον επηρεάζει πολύπλευρα -υπάρχει για παράδειγμα ένα κίνημα κατά των μετακινήσεων με αεροπλάνο πρέπει να τα δούμε όλα αυτά τα θέματα - αλλά δεν θα είναι ένα προεκλογικό πρόγραμμα του ΣΥΡΙΖΑ για τον τουρισμό. Προεκλογικά, ανάλογα με τη συγκυρία θα μπορεί ο ΣΥΡΙΖΑ να βγάλει τρεις σημαντικές θέσεις για το τι θα κάνει για τον τουρισμό μόλις γίνει κυβέρνηση. Άρα είναι δύο προγράμματα διαφορετικού χαρακτήρα αυτό που ετοιμάζουμε και αυτό που θα ετοιμαστεί προεκλογικά».</p>
      <blockquote>Ο ΣΥΡΙΖΑ απευθύνεται πλέον και στο χώρο του κέντρου οπότε πρέπει να κάνει όλες τις αναγκαίες μετατοπίσεις και στην πολιτική του και στον τρόπο λειτουργίας του</blockquote>
      <p>
        <b>Ο ΣΥΡΙΖΑ είναι ένα αριστερό κόμμα ή ένα κεντροαριστερό κόμμα;</b>
      </p>
      <p>«Είναι ένα αριστερό κόμμα, το οποίο απευθύνεται και στο χώρο του κέντρου εξ ορισμού πλέον. Άρα πρέπει να κάνει όλες τις αναγκαίες μετατοπίσεις και στην πολιτική του και στον τρόπο λειτουργίας του μπορεί να επιτελέσει αυτό το ρόλο αλλά είναι θεωρώ και εφικτό και ρεαλιστικό. Στην ενοποίηση μεγάλων πολιτικών χώρων,  πού συμβολικά θεωρώ ότι είναι ο σοσιαλιστικός χώρος οι πράσινοι και η αριστερά, ο ΣΥΡΙΖΑ έχει ένα προνομιακό στοιχείο να μπορεί να συνθέσει αυτές τις ευρύτερες πολιτικές».</p>
      <p>
        <b>Ο ΣΥΡΙΖΑ κάνει μία προσπάθεια να παρουσιαστεί ως ηγετική δύναμη και της ευρωπαϊκής κεντροαριστεράς γενικότερα</b>
      </p>
      <p>«Είναι όντως έτσι. Νομίζω ότι αυτές οι πολιτικές ομάδες έχουν ξεκινήσει διάλογο σε Ευρωπαϊκό επίπεδο και στο Ευρωπαϊκό κοινοβούλιο η σύμπραξη αυτών των ομάδων είναι αναγκαία για να υπάρξει και μία πιο αποτελεσματική πολιτική. Υπενθυμίζω ότι η δεξιά παραμένει πρώτη δύναμη στο Ευρωπαϊκό κοινοβούλιο και όλες αυτές οι κοινοβουλευτικές ομάδες και συνεργάζονται και έχουν forum έχουν φορείς δηλαδή που ανταλλάσσουν απόψεις, μάλιστα την προηγούμενη εβδομάδα στις Βρυξέλλες συμμετείχα σε ένα από αυτά τα forum τα κοινά. Συνεπώς το πολιτικό διακύβευμα είναι υπαρκτό. Χρειάζεται και διάλογος και κοινή συνισταμένη όσον αφορά τα μεγάλα θέματα στα οποία μπορούν να  συγκλίνουν και να γίνει πιο αποτελεσματική μία πολιτική».</p>
      <p>
        <b>Ο Αλέξης Τσίπρας είναι θεσμικός ή επαναστάτης;</b>
      </p>
      <p>«Αν αυτή η ερώτηση αφορά την πορεία του Πολυτεχνείου, απαντάω πάρα πολύ απλά: δεν μπορώ να σκεφτώ καμία πορεία του Πολυτεχνείου, από το 74 μέχρι σήμερα, στην οποία να μη συμμετείχε ο ΣΥΡΙΖΑ, ο πάλαι ποτέ Συνασπισμός ή τέλος πάντων εκεί που ανήκει αυτός ο χώρος της αριστεράς στον οποίο συμμετείχαμε. Άρα ο ΣΥΡΙΖΑ είναι πάντα εκεί. Τώρα επειδή πήγε και ο Πρόεδρος φέτος, δεν καταλαβαίνω τη διαφορά. Πρόεδρος του ΣΥΡΙΖΑ είναι, όταν ήταν πρωθυπουργός δεν πήγε και καλά έκανε και δεν πήγε, τώρα που δεν είναι Πρωθυπουργός, πήγε. Ο ΣΥΡΙΖΑ είναι εκεί κάθε χρόνο και θα ήθελα να υπογραμμίσω και κάτι το Πολυτεχνείο το τιμάμε γιατί είναι μία κατασταλτική πράξη ίδρυσης της καλύτερης περιόδου της Ελληνικής Δημοκρατίας εδώ και 45 χρόνια».</p>
      <p>
        <b>Ο ΣΥΡΙΖΑ όμως υποστηρίζει ότι φέτος είχε κι ένα πνεύμα αντικυβερνητικής διαδήλωσης</b>
      </p>
      <p>«Πάντα έτσι γινόταν. Η πορεία γίνεται για να τιμήσουμε το Πολυτεχνείο και ταυτόχρονα, ανάλογα με την πολιτική συγκυρία, μέσω συνθημάτων ή δεν ξέρω ‘γω τι άλλο εκφράζεται και η αντίρρηση του κόσμου σε πολιτικές της κυβέρνησης. Απόλυτα φυσιολογικά πράγματα νομίζω, δεν άλλαξε ο ρους της ιστορίας».</p>
      <p>
        <b>Ο … νέος ΣΥΡΙΖΑ είναι ένα συστιμικό κόμμα ή παραμένει επαναστατικό;</b>
      </p>
      <p>«Αυτό το δίλλημα το έχω απαντήσει προσωπικά πριν από πολλά, πολλά χρόνια θεωρώντας ότι οτιδήποτε ριζοσπαστικό και επαναστατικό μπορεί να μετασχηματιστεί εντός μιας κοινοβουλευτικής δημοκρατίας σε ένα κόμμα που θα κάνει τις αλλαγές οι οποίες είναι συμβατές με την κοινωνία.»</p>
      <blockquote>Προκαλεί ανησυχία πως η ακροδεξιά ρητορική και πολιτική επηρεάζει ένα πολιτικό σχηματισμό όπως η Νέα Δημοκρατία</blockquote>
      <figure>
        <img src="https://www.reader.gr/sites/default/files/sitefiles_2019-11/img_3696.jpg"/>
      </figure>
      <p>
        <b>Υπάρχει η δεξιά της Μέρκελ και υπάρχει και η δεξιά του Σαλβίνι. Η δεξιά στη χώρα μας πού τοποθετείται, είναι η κυβέρνηση της Νέας Δημοκρατίας μία κεντροδεξιά κυβέρνηση όπως υποστήριξε ο Κυριάκος Μητσοτάκης;</b>
      </p>
      <p>«Νομίζω ότι η δεξιά και η ακροδεξιά θέλουν μία βαθιά πολιτική συζήτηση σήμερα και ο λόγος είναι η αυτονόμηση της ακροδεξιάς σε Ευρωπαϊκό επίπεδο και η παρουσία της σε πάρα πολλές χώρες. Στο μυαλό μου έρχεται ο Σαλβίνι της Ιταλίας, όπου πρόκειται για ένα καθαρά ακροδεξιό σχήμα και το δεύτερο μείζον θέμα είναι ο τρόπος που η ακροδεξιά ρητορική και πολιτική επηρέασε τα δεξιά κόμματα.</p>
      <p>Είναι δεδομένο ότι η Νέα Δημοκρατία σήμερα κατάφερε να ενσωματώσει ένα μεγάλο μέρος που εκφραζόταν αυτοδύναμα σε πολύ ακροδεξιά σχήματα. Αυτό από μία άποψη μπορεί να είναι και θετικό, γιατί ίσως έπαιξε ρόλο στην διάλυση της Χρυσής Αυγής. Από την άλλη πλευρά η μεγάλη ανησυχία η δική μας, δηλαδή του ΣΥΡΙΖΑ είναι η 2η ενότητα που υπογράμμισα δηλαδή πως η ακροδεξιά ρητορική και πολιτική επηρεάζει ένα πολιτικό σχηματισμό, όπως η Νέα Δημοκρατία κι εκεί νομίζω επικεντρώνεται και η κριτική που ασκείται σε μία σειρά από θέματα γύρω από τα οποία υπάρχει πολιτική αντιπαράθεση το διάστημα αυτό».</p>
    </article>
  </body>
</html>