<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409396,NBA-Chicago-Bulls-lepsi-od-druzyny-Michaela-Jordana-Charlotte-Hornets-z-czwarta%C2%A0porazka"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T09:12:00+00:00"/>
    <meta property="og:title" content="NBA: Chicago Bulls lepsi od drużyny Michaela Jordana. Charlotte Hornets z czwartą porażką"/>
    <meta property="og:description" content="W sobotę, ustanawiając rekord kariery, aż 49 punktów zdobył Zach LaVine. Koszykarz Chicago Bulls trafił m.in. 13 rzutów za trzy punkty, co jest drugim wynikiem w historii ligi NBA. Jego zespół po szalonej końcówce pokonał na wyjeździe Charlotte Hornets 116:115."/>
  </head>
  <body>
    <article>
      <h1>NBA: Chicago Bulls lepsi od drużyny Michaela Jordana. Charlotte Hornets z czwartą porażką</h1>
      <address>
        <time datetime="2019-11-24T09:12:00+00:00">24 Nov 2019, 09:12</time>
      </address>
      <p>
        <b>W sobotę, ustanawiając rekord kariery, aż 49 punktów zdobył Zach LaVine. Koszykarz Chicago Bulls trafił m.in. 13 rzutów za trzy punkty, co jest drugim wynikiem w historii ligi NBA. Jego zespół po szalonej końcówce pokonał na wyjeździe Charlotte Hornets 116:115.</b>
      </p>
      <ul>
        <li>
          <b>LaVine dwukrotnie (2015, 2016) wygrywał konkurs wsadów</b>
        </li>
        <li>
          <b>Chicago Bulls zajmują 10. miejsce w tabeli Konferencji Wschodniej. Tuż za nimi znajduje się drużyna Charlotte Hornets</b>
        </li>
      </ul>
      <p>Zaledwie dzień wcześniej Bulls przegrali z Miami Heat 108:116, a LaVine skarżył się na szybkie posadzenie na ławce, mówiąc że trener Jim Boylen mu nie ufa. Jeśli szkoleniowiec chciał w ten sposób zmotywować 24-latka, to udało mu się znakomicie. Tym razem imponował on skutecznością z dystansu. Trafił 13 z 17 prób "za trzy". Tylko Klay Thompson z Golden State Warriors miał więcej - 14 - celnych takich rzutów w jednym spotkaniu.<br/><br/>Bulls długo utrzymywali prowadzenie, jednak w czwartej kwarcie inicjatywę przejęły "Szerszenie". Na jej początku osiągnęły 12 punktów przewagi. LaVine wówczas jeszcze bardziej podkręcił tempo. W finałowych 12 minutach zdobył aż 27 punktów, ale wydawało się, że jego wysiłek na niewiele się zda. Na 45 sekund przed ostatnią syreną Hornets bowiem wygrywali 110:102.</p>
      <figure>
        <iframe src="https://www.youtube.com/embed/xLKtZsHAGT4" width="640" height="320" data-service="Youtube" scrolling="no"/>
      </figure>
      <p>Końcówka meczu miała jednak niesamowity przebieg. Gdy pozostawało 14,7 s "Byki" nadal przegrywały pięcioma punktami. Wówczas jednak "za trzy" trafił Tomas Satoranski, a następnie gospodarze popełnili stratę przy wyprowadzaniu piłki. Ta trafiła do LaVine'a, który wybiegł za obwód, także trafił "trójkę" i zrobiło się 116:115 dla Bulls. Zegar w tym momencie pokazywał 0,8 s. Rozpaczliwa próba Hornets nie przyniosła już efektu.<br/><br/>- Oczywiście mieliśmy w tym wszystkim trochę szczęścia. Mam jednak nadzieję, że ten mecz będzie dla nas punktem zwrotnym. W kolejnych meczach musimy wykorzystać energię, którą teraz czujemy" - powiedział bohater wieczoru.</p>
      <figure>
        <iframe data-src="https://twitter.com/nbastats/status/1198464803070791681?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Moim zadaniem jest wydobyć z zawodników to, czego sami nie są w stanie. Czasem można to zrobić tylko przez trudne rozmowy, czy po prostu nieprzyjemne momenty. Na tym jednak polega moja robota" - dodał Boylen.<br/><br/>Bulls z bilansem sześciu zwycięstw i 11 porażek zajmują dopiero 11. miejsce w tabeli Konferencji Wschodniej. Prowadzą koszykarze Milwaukee Bucks (13-3), którzy odnieśli siódme zwycięstwo z rzędu. Tym razem pokonali u siebie Detroit Pistons 104:90.<br/><br/>Bucks do zwycięstwa tradycyjnie poprowadził Giannis Antetokounmpo, który uzyskał 28 pkt i 10 zbiórek.<br/><br/>Na Zachodzie najlepsza jest ekipa Los Angeles Lakers (14-2). "Jeziorowcy" minionej nocy także cieszyli się z siódmej wygranej z rzędu - na wyjeździe pokonali Memphis Grizzlies 109:108.<br/><br/>Liderem gości był zdobywca 30 pkt LeBron James. Anthony Davis dołożył 22 pkt i pięć bloków.</p>
      <figure>
        <iframe data-src="https://twitter.com/NBA/status/1198446053625925632?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Wyniki sobotnich meczów koszykarskiej ligi NBA:</b><br/><br/>Minnesota Timberwolves - Phoenix Suns 98:100<br/>Charlotte Hornets - Chicago Bulls 115:116<br/>Indiana Pacers - Orlando Magic 111:106<br/>Philadelphia 76ers - Miami Heat 113:86<br/>New York Knicks - San Antonio Spurs 104:111<br/>Atlanta Hawks - Toronto Raptors 116:119<br/>Cleveland Cavaliers - Portland Trail Blazers 110:104<br/>Memphis Grizzlies - Los Angeles Lakers 108:109<br/>Milwaukee Bucks - Detroit Pistons 104:90<br/>Utah Jazz - New Orleans Pelicans 128:120<br/>Tabele:</p>
      <p>
        <b>EASTERN CONFERENCE</b>
      </p>
      <p><b>ATLANTIC DIVISION</b><br/>Z P Proc.<br/>1. Boston 11 4 .733<br/>2. Toronto 11 4 .733<br/>3. Philadelphia 11 5 .688<br/>4. Brooklyn 7 8 .467<br/>5. New York 4 12 .250<br/><b>CENTRAL DIVISION</b><br/>1. Milwaukee 13 3 .813<br/>2. Indiana 9 6 .600<br/>3. Chicago 6 11 .353<br/>4. Cleveland 5 11 .313<br/>5. Detroit 5 11 .313<br/><b>SOUTHEAST DIVISION</b><br/>1. Miami 11 4 .733<br/>2. Orlando 6 9 .400<br/>3. Washington 5 8 .385<br/>4. Charlotte 6 11 .353<br/>5. Atlanta 4 12 .250</p>
      <p>
        <b>WESTERN CONFERENCE</b>
      </p>
      <p><b>NORTHWEST DIVISION</b><br/>1. Denver 11 3 .786<br/>2. Utah 11 5 .688<br/>3. Minnesota 8 8 .500<br/>4. Oklahoma City 5 10 .333<br/>5. Portland 5 12 .294<br/><b>PACIFIC DIVISION</b><br/>1. LA Lakers 14 2 .875<br/>2. LA Clippers 11 5 .688<br/>3. Phoenix 8 7 .533<br/>4. Sacramento 6 8 .429<br/>5. Golden State 3 14 .176<br/><b>SOUTHWEST DIVISION</b><br/>1. Houston 11 5 .688<br/>2. Dallas 10 5 .667<br/>3. New Orleans 6 10 .375<br/>4. San Antonio 6 11 .353<br/>5. Memphis 5 10 .333</p>
      <related>
        <a href="https://www.polskieradio.pl/5/4147/Artykul/2248609,NBA-Luka-Doncic-jak-Michael-Jordan-jest-niewiarygodny-wyglada-na-gracza-AllStar"/>
      </related>
      <related>
        <a href="https://www.polskieradio.pl/5/4147/Artykul/2408918,NBA-Los-Angeles-Lakers-z-szostym-zwyciestwem-z-rzedu"/>
      </related>
    </article>
  </body>
</html>