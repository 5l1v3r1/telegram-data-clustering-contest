<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/ncp-attempt-to-solve-problems-with-ajit-pawar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T09:59:00+00:00"/>
    <meta property="og:title" content="അജിത് പവാറിനെ അനുനയിപ്പിക്കാൻ ഊർജിത ശ്രമം; ജയന്ത് പാട്ടീൽ വീട്ടിലെത്തി"/>
    <meta property="og:description" content="മുംബൈ∙ മഹാരാഷ്ട്ര ഉപമുഖ്യമന്തിയായി സത്യപ്രതിജ്ഞ ചെയ്ത അജിത് പവാറിനെ അനുനയിപ്പിക്കാൻ എൻസിപിയുടെ ഊർജിത ശ്രമം. അജിത് പവാറിനെ എൻസിപി ക്യാംപിൽ.എൻസിപി. അജിത് പവാർ. മഹാരാഷ്ട്ര. NCP. Ajit Pawar. Maharashtra. Manorama Online. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അജിത് പവാറിനെ അനുനയിപ്പിക്കാൻ ഊർജിത ശ്രമം; ജയന്ത് പാട്ടീൽ വീട്ടിലെത്തി</h1>
      <address><time datetime="2019-11-24T09:59:00+00:00">24 Nov 2019, 09:59</time> by <a rel="author">മനോരമ ലേഖകൻ</a></address>
      <p>മുംബൈ∙ മഹാരാഷ്ട്ര ഉപമുഖ്യമന്തിയായി സത്യപ്രതിജ്ഞ ചെയ്ത അജിത് പവാറിനെ അനുനയിപ്പിക്കാൻ എൻസിപിയുടെ ഊർജിത ശ്രമം. അജിത് പവാറിനെ എൻസിപി ക്യാംപിൽ തിരിച്ചെത്തിക്കാനാണു നേതാക്കളുടെ ശ്രമം. എൻസിപി നേതാവ് ജയന്ത് പാട്ടീൽ അജിത് പവാറിന്റെ വീട്ടിലേക്കു പോയി. സുപ്രിയ സുലെ അജിത്തിന്റെ സഹോദരനെ വിളിച്ചു കാര്യങ്ങൾ ചർച്ച ചെയ്തു.</p>
      <p>അജിത് പവാർ എൻസിപിയുമായി ഇടഞ്ഞതിനെ തുടർന്ന് ശനിയാഴ്ച രാത്രി അദ്ദേഹത്തെ എൻസിപി നിയമസഭാ കക്ഷി നേതൃസ്ഥാനത്തു നിന്നും നീക്കിയിരുന്നു. ജയന്ത് പാട്ടീലിനാണു പകരം ചുമതല നൽകിയത്. അജിത് പവാർ ഉൾപ്പെടെ നാല് എന്‍സിപി എംഎല്‍എമാർ ഇന്നലെ യോഗത്തിനെത്തിയിരുന്നില്ല. ചര്‍ച്ചകളിൽ മനം മടുത്താണ് ബിജെപിയെ പിന്തുണച്ചതെന്നാണ് അജിത് പവാറിന്റെ വിശദീകരണം. അതേസമയം എൻസിപി നേതാക്കൾ ഞായറാഴ്ച രാജ്ഭവനിലെത്തി. എൻസിപിയുടെ നിയമസഭാംഗങ്ങളുടെയും നേതാവിന്റെയും വിവരങ്ങൾ നൽകുന്നതിനാണു നേതാക്കളുടെ രാജ്ഭവൻ സന്ദർശനം.</p>
      <p>സർക്കാരുണ്ടാക്കാൻ ആവശ്യമായ സംഖ്യ കോണ്‍ഗ്രസ്– എൻസിപി– ശിവസേന കക്ഷികള്‍ക്കുണ്ടെന്ന് കോണ്‍ഗ്രസ് നേതാവ് അശോക് ചവാൻ പ്രതികരിച്ചു. എന്‍സിപി എംഎൽഎമാരെ അജിത് പവാർ ദുരുപയോഗം ചെയ്യുകയായിരുന്നു. യാതൊരു പിന്തുണയും നൽകിയിട്ടില്ലെന്നു ശരദ് പവാറിന്റെ എംഎൽഎമാർ വ്യക്തമാക്കിയിട്ടുണ്ടെന്നും അശോക് ചവാൻ പറഞ്ഞു. കോൺഗ്രസിന്റെ 44 എംഎല്‍എമാരും സുരക്ഷിതരാണ്. ശരിയായ സ്ഥലത്താണ് അവരുള്ളത്. ഒന്നും പേടിക്കാനില്ലെന്നും അശോക് ചവാന്‍ ദേശീയ വാര്‍ത്താ ഏജൻസിയായ എഎൻഐയോടു പറഞ്ഞു.</p>
      <p><b>English Summary: </b>NCP attempt to solve problems with Ajit Pawar</p>
    </article>
  </body>
</html>