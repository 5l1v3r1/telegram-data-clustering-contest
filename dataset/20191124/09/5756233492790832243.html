<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623079/%D9%88%D8%B1%D8%B2%D8%B4-%D8%A8%D8%B1%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D8%A7%D9%85-%D8%A7%D8%B3-%D9%85%D8%B6%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T09:15:00+00:00"/>
    <meta property="og:title" content="ورزش برای بیماران ام اس مضر است؟"/>
    <meta property="og:description" content="هرچند تصور و ترس ناشی از ورزش کردن در میان برخی بیماران مبتلا به ام اس وجود دارد اما ورزش‌های هوازی، مقاومتی، انعطافی و تعادلی عامل بهبود وضعیت بدنی این بیماران می‌شود."/>
  </head>
  <body>
    <article>
      <h1>ورزش برای بیماران ام اس مضر است؟</h1>
      <address>
        <time datetime="2019-11-24T09:15:00+00:00">24 Nov 2019, 09:15</time>
      </address>
      <p>
        <i>هرچند تصور و ترس ناشی از ورزش کردن در میان برخی بیماران مبتلا به ام اس وجود دارد اما ورزش‌های هوازی، مقاومتی، انعطافی و تعادلی عامل بهبود وضعیت بدنی این بیماران می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیماری ام اس با درگیری سیستم عصبی مرکزی می‌تواند منجر به علایم و نشانه‌های روانی و جسمی متعددی از جمله ضعف عضلانی، ‌اختلال راه رفتن، اسپاسم‌های عضلانی، اختلال تعادل، خستگی، اختلالات شناختی و افسردگی شود.</p>
      <p>بیماران ام اس معمولا فعالیت بدنی خود را به دلیل ترس از بدتر شدن علایم کم کرده یا قطع می‌کنند و این امر موجب کاهش آمادگی بدنی و گاهی تشدید برخی علایم فیزیکی و بدنی آن‌ها می‌شود.</p>
      <p>پزشکان در حال حاضر بر این باورند که انجام فعالیت بدنی منظم و مناسب، یک راه حل موثر در افزایش میزان آمادگی بدنی و بهتر شدن قابل توجه برخی علایم و نشانه‌های فیزیکی و روانی بیماران بدون نگرانی از تشدید علایم بیماری و ترس از عدم بهبودی است.</p>
      <p>فعالیت ورزشی مناسب و منظم باعث بهبود قابل توجهی در آمادگی قلبی ریوی(هوازی)، قدرت عضلانی، انعطاف‌پذیری، تعادل، خستگی، شناخت، عملکرد تنفسی و کیفیت زندگی می‌شود.</p>
      <p>ورزش هوازی با شدت کم تا متوسط باعث بهبود قابل توجهی در آمادگی هوازی افراد و کاهش میزان خستگی این بیماران با میزان ناتوانی کم تا متوسط خواهد شد و ورزش مقاومتی نیز با تاثیر بر قدرت عضلات باعث کاهش ضعف عضلانی و کاهش میزان خستگی بیماران می‌شود.</p>
      <p>گفتنی است ورزش‌های انعطاف‌پذیری نیز با کمک کشش عضلات باعث کاهش اسپاسم عضلانی و پیشگیری از انقباض دردناک عضلانی می‌شوند. تمرینات تعادلی نیز باعث بهبود تعادل و کاهش میزان افتادن روی زمین در این بیماران می‌شود.</p>
      <p>مریم ابوالحسنی-متخصص پزشکی ورزشی- ضمن بیان مطالب فوق با اشاره به اینکه تعدادی دستورالعمل برای تجویز ورزش در این بیماران موجود است، اظهار کرد: نکته مهم این است که تجویز نسخه ورزشی در این بیماران باید بر اساس شرایط بدنی و شکایت اصلی این بیماران باشد؛ در نتیجه ورزش در بیماران ام اس روشی ایمن و مناسب برای افزایش کیفیت زندگی و بهبود عملکرد این بیماران خواهد بود.</p>
    </article>
  </body>
</html>