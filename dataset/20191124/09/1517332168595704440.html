<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/si-salvini-quella-scultura-sei-proprio-tu/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T09:58:00+00:00"/>
    <meta property="og:title" content="Sì, Salvini: quella scultura sei proprio tu"/>
    <meta property="og:description" content="Uno scultore, Salvatore Scuotto, decide di esporre una scultura che rappresenta il leader leghista intento a sparare a degli immigrati rappresentanti come zombie e l'ex ministro come al solito reagisce urlacciando senza rendersi conto di certificare con la sua reazione il valore dell'opera. Sì, Salvini, sei proprio tu."/>
  </head>
  <body>
    <article>
      <h1>Sì, Salvini: quella scultura sei proprio tu</h1>
      <h2>Uno scultore, Salvatore Scuotto, decide di esporre una scultura che rappresenta il leader leghista intento a sparare a degli immigrati rappresentanti come zombie e l’ex ministro come al solito reagisce urlacciando senza rendersi conto di certificare con la sua reazione il valore dell’opera. Sì, Salvini, sei proprio tu.</h2>
      <address><time datetime="2019-11-24T09:58:00+00:00">24 Nov 2019, 09:58</time> by <a rel="author" href="https://www.fanpage.it/author/giuliocavalli/" target="_blank">Giulio Cavalli</a></address>
      <p>Eccola la politica che ci ricasca, ancora una volta, <b>sempre con quella sicumera di avere il diritto e il dovere di mettere bocca su tutto</b>, di rendere qualsiasi gesto artistico oggetto di dibattito tra colonnelli di partito, tutti convinti di difendere il <i>buonsenso </i>(a ciascuno il suo) e senza rendersi conto che il loro strepitare è il bollino di qualità dell'opera di cui cianciano.</p>
      <p>Matteo Salvini che spara a due africani in versione zombie è il tema dell'opera di Salvatore Scuotto esposta a Napoli. L'arte e l'opera artistica è qualcosa che in molti si illudono di afferrare, di cristallizzare adattandola al proprio sentire e di giudicare in base all'ombra che provoca dietro agli occhi: un presunto <b>Salvini che impugna una presunta arma sovradimensionata verso lo sbarco di migranti già morti che gli vengono incontro</b> è un'immagine che, piaccia o no, risulta potente. È potente perché a qualcuno fa potentemente schifo? Perfetto, ben venga. È potente perché qualcuno ci legge dietro il verbo politico del presente? Perfetto, va bene lo stesso. È un'allegoria che vi urta? Ottimo, anche così.</p>
      <p>Ma l'aspetto più interessante, <b>la cifra stilistica dell'opera è proprio la reazione facilmente prevedibile del leader leghista</b>: «Cosa non si fa per farsi un po' di pubblicità, che squallore. La "scultura" che mi raffigura mentre sparo agli immigrati è una vera schifezza, è istigazione all'odio e alla violenza, altro che arte», ha tuonato Matteo Salvini. E come al solito l'oscena esposizione del suo ego ipertrofico è l'unica reazione: Salvini che parla alla sorella di un ragazzo ammazzato di botte come se fosse sullo stesso piano, Salvini che rinchiude un'ex deportata nell'inferriata della sua situazione. <b>Salvini che discute di arte con un'artista secondo i suoi canoni da twittarolo</b>. Il fatto che abbia aggiunto un confronto con le statuine del prese di Napoli rafforza il concetto: incapace di intendere la complessità del mondo prova a imbarattolare il mondo nel suo piccolo cortile.</p>
      <p>Questa volta tocca a Salvini ma di politici che sguazzano nei luoghi in cui non sanno camminare, insozzandosi e insozzando, ne vediamo da sempre. La politica che pretende di essere cultura egemone, come se anche il pensiero sia qualcosa che può essere decifrato dai programmi elettorali, è un vizio di destra, di centro e di sinistra. In questo momento la differenza sta tutta nel ruolo apicale (nel bene e nel male) che Salvini ha deciso di osare <b>ma l'auto-vittimizzazione dell'ex ministro, proprio lui fautore del libero pensiero e del politicamente scorretto, è una patetica scena da eccesso di difesa di un censore che vorrebbe rivendersi come libertario.</b></p>
      <p>E quindi sì, Salvini, quella scultura sei proprio tu.</p>
    </article>
  </body>
</html>