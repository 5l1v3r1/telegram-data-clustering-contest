<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/lekkoatletyka/lekkoatletyka-gala-lauru-krolowej-sport-joanna-fiodorow-i-pawel-fajdek-najlepsi-w/wr4lw2v"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T09:36:12+00:00"/>
    <meta property="og:title" content="Fiodorow i Fajdek z Laurem Królewej Sportu"/>
    <meta property="og:description" content="Joanna Fiodorow i Paweł Fajdek zostali wybrani najlepszymi lekkoatletami w Polsce podczas Gali Lauru Królowej Sportu, która odbyła się w Bydgoszczy. Nagrody i wyróżnienia trafiły także do rąk innych wybitnych lekkoatletów – Igi Baumgart-Witan i Marcina Lewandowskiego."/>
  </head>
  <body>
    <article>
      <h1>Fiodorow i Fajdek z Laurem Królewej Sportu</h1>
      <address>
        <time datetime="2019-11-24T09:36:12+00:00">24 Nov 2019, 09:36</time>
      </address>
      <p>
        <b>Joanna Fiodorow i Paweł Fajdek zostali wybrani najlepszymi lekkoatletami w Polsce podczas Gali Lauru Królowej Sportu, która odbyła się w Bydgoszczy. Nagrody i wyróżnienia trafiły także do rąk innych wybitnych lekkoatletów – Igi Baumgart-Witan i Marcina Lewandowskiego.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Gala Lauru Królowej Sportu odbyła się już po raz 11. Jej organizatorem jest Kujawsko-Pomorski Związek Lekkiej Atletyki, jeden z najprężniej działających związków lekkoatletycznych w Polsce.</p>
      <p>– Jestem dumny z tej gali, jak i z tego całego roku. Mogliśmy organizować bowiem trzy bardzo ważne i duże imprezy lekkoatletyczne – halowy ORLEN Copernicus Cup oraz Drużynowe Mistrzostwa Europy i Memoriał Ireny Szewińskiej na stadionie – mówi Krzysztof Wolsztyński, prezes Kujawsko-Pomorskiego Związku Lekkiej Atletyki.</p>
      <p>Fiodorow i Fajdek zwyciężyli w kategoriach „najlepsza polska zawodniczka” i „najlepszy polski zawodnik”. Trenerem roku wybrano Jolantę Kumor, wieloletnią trenerkę Pawła Fajdka.</p>
      <p>– Tradycyjnie nagrodziliśmy także najlepszych lekkoatletów z regionu kujawsko-pomorskiego. Iga Baumgart-Witan i Marcin Lewandowski w tym roku byli najlepsi. Wręczyliśmy też wiele innych nagród, m.in. dla największych naszych lekkoatletycznych nadziei – dodaje Wolsztyński.</p>
      <related>
        <a href="http://onet.tv/s/przegladsportowy/85-plebiscyt-ps-pawel-fajdek/svtqv2"/>
      </related>
      <p>Lewandowski, który w tym roku wrócił do Polski z medalem Mistrzostw Świata w Dausze podkreśla, że zakończony przed chwilą sezon był dla niego wyjątkowy. – Był najlepszy w mojej dotychczasowej karierze, ale mam nadzieję, że nie najlepszy w ogóle, bo ten najlepszy planuję następny, gdy będą igrzyska w Tokio. A w tym kolejny raz obroniłem tytuł mistrza Europy, wygrywałem mitingi diamentowej ligi, wygrywałem Puchary Świata, pięć razy biłem rekordy Polski i zdobyłem długo wyczekiwany medal Mistrzostw Świata – mówi.</p>
      <p>Już w poniedziałek Lewandowski zaczyna przygotowania do nowego sezonu. – Wylatuję na pierwsze zgrupowanie do Kenii. Przede mną ciężka i długa robota, ale tak być musi. Czekam na następny sezon i mam olbrzymią motywację – dodaje. Lewandowski już podkreśla, że na pewno w lutym wystartuje w toruńskim mitingu ORLEN Copernicus Cup 2020. – Toruń to jest podstawa. Na pewno będę i jak zawsze wszystkie pieniądze, które tu zarobię przekażę na cele charytatywne – mówi.</p>
      <p>– Nigdy w ten sposób sztafeta nie została wyróżniona, więc bardzo się cieszę, że wreszcie to się stało – mówi Baumgart-Witan, która nie tylko została uznana najlepszą lekkoatletką w regionie kujawsko-pomorskim, ale również odebrała wyróżnienie specjalne w imieniu całej żeńskiej sztafety 4x400 metrów. – Jak na razie to był najlepszy mój sezon. Z roku na rok ma się większe oczekiwania, ale jak to w sporcie</p>
      <p>nigdy nie wiadomo, co będzie dalej. Mam nadzieję, że na igrzyskach w Tokio nasza sztafeta będzie na jeszcze wyższym poziomie.</p>
      <p>11. Gala Lauru Królowej Sportu odbyła się w bydgoskim City Hotelu.</p>
      <h3>Nagrody i wyróżnienia podczas 11. Gali Lauru Królowej Sportu</h3>
      <p>ZAWODNIK ROKU POLSKA: Paweł Fajdek</p>
      <p>ZAWODNICZKA ROKU POLSKA: Joanna Fiodorow</p>
      <p>ZAWODNIK ROKU REGION: Marcin Lewandowski</p>
      <p>ZAWODNICZKA ROKU REGION: Iga Baumgart-Witan</p>
      <p>LAUR SPECJALNY za wyniki osiągnięte w sezonie 2019: żeńska sztafeta 4x400m (Anna Kiełbasińska, Iga Baumgart-Witan, Patrycja Wyciszkiewicz-Zawadzka, Małgorzata Hołub-Kowalik, Justyna Święty-Ersetic)</p>
      <p>TRENER ROKU POLSKA: Jolanta Kumor</p>
      <p>TRENER ROKU REGION: Iwona Baumgart</p>
      <p>ODKRYCIE ROKU POLSKA: Cyprian Mrzygłód</p>
      <p>ODKRYCIE ROKU REGION: Jędrzej Poczwardowski</p>
      <p>NADZIEJE ROKU: Julia Koralewska (CWZS Zawisza Bydgoszcz), Dominika Małkowska</p>
      <p>(CWZS Zawisza Bydgoszcz), Dawid Wegner (LUKS Start Nakło), Eryk Kołodziejczak (LUKS Start Nakło)</p>
      <p>IMPREZA ROKU: Drużynowe Mistrzostwa Europy w Bydgoszczy</p>
      <p>OSOBOWOŚĆ ROKU: Wiesław Czapiewski</p>
      <p>LAUR HONOROWY: Alfons Niklas</p>
      <p>MASTERKA I MASTER ROKU: Joanna Balcerzak, Małgorzata Gąsowska, Jan Cząstka</p>
      <p>SPONSOR ROKU: Anwil S.A. oraz PKN ORLEN S.A</p>
    </article>
  </body>
</html>