<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/yposimeioseis/220251_eleytheroi-horoi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T09:33:00+00:00"/>
    <meta property="og:title" content="Ελεύθεροι χώροι"/>
    <meta property="og:description" content="Τι να σου κάνουν και οι ευαίσθητοι κοινωνικοί φορείς με το περιβάλλον και την τύχη του. Μόνοι τους παλεύουν με το θηρίο της κρατικής ακηδίας αλλά και με το άλλο θηρίο, που είναι και το χειρότερο, αυτό της κοινωνικής απάθειας και πλήρους αδιαφορίας ."/>
  </head>
  <body>
    <article>
      <h1>Ελεύθεροι χώροι</h1>
      <address><time datetime="2019-11-24T09:33:00+00:00">24 Nov 2019, 09:33</time> by <a rel="author">Γιώργος Σταματόπουλος</a></address>
      <p>Τι να σου κάνουν και οι ευαίσθητοι κοινωνικοί φορείς με το περιβάλλον και την τύχη του. Μόνοι τους παλεύουν με το θηρίο της κρατικής ακηδίας αλλά και με το άλλο θηρίο, που είναι και το χειρότερο, αυτό της κοινωνικής απάθειας και πλήρους αδιαφορίας για την αναγκαιότητα πνευμόνων πρασίνου και ελεύθερων δημόσιων χώρων, η έλλειψη των οποίων καθιστά ασφυκτική και επικίνδυνη για την υγεία τη διαβίωση στις πόλεις.</p>
      <p>Δεν είναι άμοιρη αυτής της ασφυξίας η εκδήλωση φαινομένων ψυχικής αναταραχής [διαταραχής]. Δεν κινδυνεύει μόνο το περιβάλλον, κινδυνεύουν κυρίως οι άνθρωποι, η σωματική-πνευματική-ψυχική τους ακεραιότητα.</p>
      <p>Στο όνομα της ανάπτυξης, η φιλελεύθερη αλλά και η προηγούμενη κυβέρνηση δεν διστάζουν να αφανίσουν μητροπολιτικά πάρκα και πράσινους-ελεύθερους-κοινόχρηστους χώρους, απαραίτητους για την υγεία και την αισθητική -έχουν ήδη δρομολογήσει με αποφάσεις τους τη μετατροπή αυτών των χώρων σε τσιμεντένια τερατουργήματα, ανυψώνοντας εμπορικά και άλλα εκτρωματικά κτίρια.</p>
      <p>Αντιδρούν οι ευαίσθητοι αλλά και εχέφρονες και αγωνίζονται να κάνουν ευαίσθητους και τους συμπολίτες τους· αποτελεί συνθήκη εκ των ων ουκ άνευ η πλατιά συμμετοχή ώστε να πολλαπλασιαστούν οι πυρήνες αντίστασης στις αυθαιρεσίες των εξουσιών και στα συμφέροντα των μεγαλοεταιρειών.</p>
      <p>Εχοντας επίγνωση των δυσκολιών συμμετοχής, οι κοινωνικοί φορείς κάνουν έκκληση για συμπαράσταση και συμμετοχή στον ιερό, πράγματι, αγώνα τους ώστε να ενισχυθεί η φυσική τους παρουσία στα πολλά και διεσπαρμένα σημεία στα οποία πρέπει να γίνουν οι αγώνες των πολιτών.</p>
      <p>Προς τούτο, με πρωτοβουλία του Πολιτιστικού Συλλόγου Ανω Αμπελοκήπων διοργανώνεται αύριο στις δέκα και μισή το πρωί ημερίδα με θέμα «Μητροπολιτικά πάρκα, ελεύθεροι κοινόχρηστοι χώροι, κλιματική αλλαγή» (στην αίθουσα του κτιρίου επί της οδού Λάκωνος 9, πάρκο ΚΑΠΑΨ, τριακόσια μέτρα από τον σταθμό Μετρό Πανόρμου).</p>
      <p>Είναι μια θαυμάσια ευκαιρία να μάθουμε τι σχεδιάζουν οι ηγέτες μας, προς όφελος βεβαίως των φίλων τους εργολάβων και επιχειρηματιών και εις βάρος ασφαλώς όλων ημών και μάλιστα ερήμην ημών -δεν υπάρχει τίποτε πιο άθλιο και απαίσιο για μια Πολιτεία που αρέσκεται να αυτοαποκαλείται δημοκρατική.</p>
      <p>Να δούμε με τι έχουν να παλέψουν οι εν λόγω φορείς: με την καταστροφή ή υποβάθμιση των τελευταίων μεγάλων ελεύθερων χώρων της Αττικής, που έπρεπε να γίνουν μητροπολιτικά πάρκα (Ελληνικό, Γουδί, Ελαιώνας, πάρκο Αντ. Τρίτσης, Λιπάσματα Δραπετσώνας)· με τη συρρίκνωση ζωτικών χώρων πρασίνου στις συνοικίες (Αλσος Πεδίου του Αρεως, Αττικόν Αλσος, Ακαδημία Πλάτωνος [ο προηγούμενος υπουργός, ο κ. Σταθάκης, υπέγραψε φαρδιά-πλατιά να υψωθεί εδώ mall!], Φιλοπάππου κ.α.)· με τις νομότυπες ή αυθαίρετες οικιστικές επεκτάσεις στον Υμηττό.</p>
      <p>Κύριοι ομιλητές: Γεράσιμος Σκλαβούνος, ακτιβιστής για το περιβάλλον, δρ πολεοδόμος-χωροτάκτης, μηχανικός και γεωγράφος, και Σταύρος Σταυρίδης, αρχιτέκτονας, ακτιβιστής και καθηγητής στην Αρχιτεκτονική Σχολή του Πολυτεχνείου. Και βεβαίως τον λόγο έχουν κοινωνικοί, δημοτικοί-περιφερειακοί και επιστημονικοί φορείς, συλλογικότητες που δραστηριοποιούνται στην προστασία του κλίματος και ασφαλώς πολίτες.</p>
      <p>Είναι βέβαιο ότι πολλά έχει να αποκομίσει κανείς παρακολουθώντας την εν λόγω [κρίσιμη] ημερίδα. Ας σπεύσουμε.</p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/yposimeioseis/92027_liga-gia-tin-astiki-kipoyriki"/>
        <a href="https://www.efsyn.gr/stiles/yposimeioseis/89562_o-ypoyrgos-ton-prasinon-oikologon"/>
        <a href="https://www.efsyn.gr/stiles/yposimeioseis/29516_petrobambakes-yalobambakes"/>
        <a href="https://www.efsyn.gr/stiles/yposimeioseis/215689_mpalkonaki-toy-sebasmoy"/>
        <a href="https://www.efsyn.gr/stiles/yposimeioseis/213039_oi-epiptoseis-sti-hora-apo-tis-exoryxeis"/>
        <a href="https://www.efsyn.gr/stiles/yposimeioseis/205833_symmetohika-enantion-ton-skoypidion"/>
      </related>
    </article>
  </body>
</html>