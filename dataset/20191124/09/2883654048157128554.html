<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/vriendin-r-kelly-spreekt-zich-voor-het-eerst-uit-tegen-zanger/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-24T09:27:28+00:00"/>
    <meta property="og:title" content="Vriendin R. Kelly spreekt zich voor het eerst uit tegen zanger"/>
    <meta property="og:description" content="Joycelyn Savage, een van de vriendinnen van R. Kelly, steunt de zanger niet langer. De 24-jarige Amerikaanse, die al sinds haar 19e bij Kelly woont en altijd bleef volhouden dat dit vrijwillig was, zegt nu dat ze ook slachtoffer is van emotioneel en seksueel misbruik. Joycelyn doet voor het eerst haar verhaal in een blog via het platform Patreon."/>
  </head>
  <body>
    <article>
      <h1>Vriendin R. Kelly spreekt zich voor het eerst uit tegen zanger</h1>
      <address><time datetime="2019-11-24T09:27:28+00:00">24 Nov 2019, 09:27</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Joycelyn Savage, een van de vriendinnen van R. Kelly, steunt de zanger niet langer. De 24-jarige Amerikaanse, die al sinds haar 19e bij Kelly woont en altijd bleef volhouden dat dit vrijwillig was, zegt nu dat ze ook slachtoffer is van emotioneel en seksueel misbruik. Joycelyn doet voor het eerst haar verhaal in een blog via het platform Patreon.</p>
      <p>Eerder dit jaar was Joycelyn nog een van de verdedigers van de van seksueel misbruik beschuldigde zanger. Zo ontkende ze in maart in een televisie-interview samen met Kelly’s andere vriendin Azriel Clary de verhalen van hun bezorgde familieleden, die beweren dat de twee dames waren gehersenspoeld. Joycelyn heeft nu toch besloten haar mond open te trekken en zegt haar leven te riskeren door dat te doen.</p>
      <p>Kelly zou haar in 2015 hebben ingevlogen nadat hij haar had ontmoet tijdens een concert. Hij beloofde Joycelyn te helpen haar droom van een muzikale carrière waar te maken. “Robert heeft me zoveel leugens verteld en mijn 19-jarige brein geloofde ze allemaal”, schrijft Joycelyn, die voor zover bekend nog steeds in het huis van Kelly woont terwijl hij in de gevangenis zit.</p>
      <p>Meester</p>
      <p>Joycelyn werd verliefd op de zanger en de twee kregen een relatie. Ze trok bij hem in, maar na een paar maanden zag ze zijn gedrag veranderen. Zo moest ze hem verplicht ‘meester’ of ‘papa’ noemen. “Het werd met de dag erger. Hij verhief zijn stem als ik hem niet aansprak met die termen.”</p>
      <p>Joycelyn mocht alleen onder begeleiding telefonisch contact met haar familie hebben en als ze ging douchen stond er een assistent van Kelly in de douche, schrijft ze. De zanger zou haar onder druk zetten door te blijven benadrukken dat “alles nu zou kunnen stoppen”, maar dat ze dan geen muzikaal succes zou hebben. Joycelyn is van plan dagelijks een bericht te schrijven over haar ervaringen.</p>
      <p>Leugens</p>
      <p>De advocaat van Kelly ontkent alle aantijgingen. “Het is erg jammer dat Joycelyn nu probeert geld te verdienen aan haar langdurige en liefdevolle relatie met Robert. Natuurlijk is het zo dat niemand haar zou betalen als ze zou vertellen hoe het echt zat. Helaas heeft ze ervoor gekozen verhalen en leugens door anderen te vertellen om daar zelf aan te verdienen”, laat raadsheer Steve Greenberg weten aan Amerikaanse media.</p>
      <p>In de misbruikdocumentaire Surviving R. Kelly deelden eerder dit jaar meerdere vermeende slachtoffers van de zanger soortgelijke verhalen als Joycelyn. Kelly zit momenteel vast en heeft meerdere aanklachten van seksueel misbruik aan zijn broek hangen. De zanger heeft alle beschuldigingen altijd ontkend.</p>
      <p>BuzzE</p>
    </article>
  </body>
</html>