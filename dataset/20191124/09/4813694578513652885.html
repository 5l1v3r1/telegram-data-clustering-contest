<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348104.html"/>
    <meta property="og:site_name" content="פרנקו: מופתע קצת מהתוצאה, יש לנו מה להרוויח"/>
    <meta property="article:published_time" content="2019-11-24T09:39:00+00:00"/>
    <meta property="og:title" content="פרנקו: מופתע קצת מהתוצאה, יש לנו מה להרוויח"/>
    <meta property="og:description" content="מאמן נהריה חגג את ההעפלה לחצי גמר גביע המדינה אחרי 67:90 בחולון: &quot;אנחנו קבוצה טובה, אבל חצי הגמר יהיה בעוד 3 חודשים, אי אפשר לדעת מה יהיה&quot;"/>
  </head>
  <body>
    <article>
      <h1>פרנקו: מופתע קצת מהתוצאה, יש לנו מה להרוויח</h1>
      <h2>מאמן נהריה חגג את ההעפלה לחצי גמר גביע המדינה אחרי 67:90 בחולון: "אנחנו קבוצה טובה, אבל חצי הגמר יהיה בעוד 3 חודשים, אי אפשר לדעת מה יהיה" </h2>
      <address><time datetime="2019-11-24T09:39:00+00:00">24 Nov 2019, 09:39</time> by <a rel="author">מאת כפיר אדר</a></address>
      <figure>
        <img src="https://images.one.co.il/images/d/dmain/ms/gg1443469.jpg"/>
        <figcaption>טוני גפני חוגג (חגי מיכאלי)</figcaption>
      </figure>
      <p>עירוני נהריה עשתה אמש (שבת) צעד חשוב מאוד להשגת אחת המטרות הגדולות שלה העונה, כאשר הדיחה את הפועל חולון עם 67:90 ענק ברבע גמר גביע המדינה בדרך לחצי הגמר, שהותיר את הקהל באולם בחולון המום וגם את הקבוצה המקומית שנכנסה למשבר והתכנסה לישיבת חירום.</p>
      <p>במועדון היו כמובן מרוצים מאוד וחגגו בחדר ההלבשה לאחר הסיום את ההעפלה, כאשר הסגולים היו מופתעים אפילו מעצמם ומהיכולת הגבוהה שהציגו מול אחת הקבוצות שפייבוריטיות ללכת הכי רחוק בכל המסגרות. דומיניק ווטרס וג'רל מקניל שסיפקו ביחד 35 נקודות קיבלו את מירב השבחים, כאשר גם טוני גפני היה יוצא מן הכלל עם 16 נקודות ועבודה גדולה בהגנה.</p>
      <p>המאמן המנצח <b>דני פרנקו</b> אמר בסיום: "אני גם קצת מופתע מהתוצאה. אני חושב אנחנו קבוצה טובה מאוד, באנו מאוד דרוכים, עשינו הכנה טובה. שיחקנו ביחד וזו התוצאה. אני בעיקר שמח, כי יש לנו עוד הרבה מה להרוויח, יש תהליך וזה עוד בדרך. זה יעלה לנו במחיר מסוים, אבל עכשיו נגיע לפיינל פור שהרבה אנשים רצו שנגיע לשם".</p>
      <p>המאמן הוסיף: "עוד שלושה חודשים יגיע המשחק הבא במפעל, אי אפשר לדעת מה יהיה עד אז ואפילו עוד שבוע. ניקח את זה משחק משחק, נבנה את עצמנו לאט לאט, יש לנו משחק ביום רביעי ויש לנו עוד מה לתקן. יש לנו קבוצה קשוחה, אבל אנחנו עוד צריכים להבין אחד את השני".</p>
    </article>
  </body>
</html>