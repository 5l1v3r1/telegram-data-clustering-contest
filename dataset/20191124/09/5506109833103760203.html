<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145783/%D8%A8%D8%A7%D8%B1%D9%88%D8%B1%D8%B3%D8%A7%D8%B2%DB%8C-%D8%A7%D8%A8%D8%B1-%D9%87%D8%A7-%D8%A8%D9%87-%D9%81%D8%B5%D9%84-%D9%BE%D8%A7%DB%8C%DB%8C%D8%B2-%D9%86%D9%85%DB%8C-%D8%B1%D8%B3%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T09:54:04+00:00"/>
    <meta property="og:title" content="بارورسازی ابر‌ها به فصل پاییز نمی‌رسد"/>
    <meta property="og:description" content="گلکار با بیان اینکه پروژه بارورسازی ابر‌ها به فصل پاییز نمی‌رسد گفت: امیدواریم با رفع موانع بتوانیم در فصل زمستان پروژه را اجرایی کنیم."/>
  </head>
  <body>
    <article>
      <h1>بارورسازی ابر‌ها به فصل پاییز نمی‌رسد</h1>
      <h2>گلکار با بیان اینکه پروژه بارورسازی ابر‌ها به فصل پاییز نمی‌رسد گفت: امیدواریم با رفع موانع بتوانیم در فصل زمستان پروژه را اجرایی کنیم.</h2>
      <address>
        <time datetime="2019-11-24T09:54:04+00:00">24 Nov 2019, 09:54</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1396/11/25/1396112512361849413338134.jpg"/>
      </figure>
      <p>
        <a href="https://www.tasnimnews.com/fa/service/9/%D8%B1%D8%B3%D8%A7%D9%86%D9%87-%D9%87%D8%A7">- اخبار رسانه ها -</a>
      </p>
      <p>به گزارش گروه رسانه‌های <a href="https://www.tasnimnews.com/">خبرگزاری تسنیم</a>، فرید گلکار مدیر مرکز تحقیقات و مطالعات باروری ابر‌ها در گفت‌وگو با <a href="https://www.mizanonline.com/fa/news/570297/%D8%A8%D8%A7%D8%B1%D9%88%D8%B1%D8%B3%D8%A7%D8%B2%DB%8C-%D8%A7%D8%A8%D8%B1%E2%80%8C%D9%87%D8%A7-%D8%A8%D9%87-%D9%81%D8%B5%D9%84-%D9%BE%D8%A7%DB%8C%DB%8C%D8%B2-%D9%86%D9%85%DB%8C%E2%80%8C%D8%B1%D8%B3%D8%AF">میزان</a>، در خصوص زمان اجرای بارورسازی<a href="https://www.mizanonline.com/fa/tag/1/%D8%A8%D8%A7%D8%B1%D9%88%D8%B1%D8%B3%D8%A7%D8%B2%DB%8C%20%D8%A7%D8%A8%D8%B1%E2%80%8C%D9%87%D8%A7"> ابر‌ها</a> اظهار کرد: قرار بود در آذرماه اجرای طرح بارورسازی ابر‌ها عملی شود، اما به‌دلیل برخی تغییر و تحولات و تغییر در دستگاه‌های اجرایی، زمان آغاز طرح به تأخیر افتاده است.</p>
      <p>وی با اشاره به طولانی شدن کار‌های اداری و مالی در زمینه اجرای پروژه خاطرنشان کرد: به‌موازات طولانی شدن روند اداری طرح، توافقات با نیروی هوافضا تا حد قابل توجهی پیش رفته و چون این موضوع زمان‌بر است تا حدودی از برنامه دور مانده‌ایم.</p>
      <p>مدیر مرکز تحقیقات و مطالعات باروری ابر‌ها در مورد زمان اجرای پروژه بارورسازی ابر‌ها اظهار کرد: امیدواریم با رفع موانع بتوانیم در فصل زمستان پروژه را اجرایی کنیم.</p>
      <p>گلکار راجع به اقدامات انجام‌شده در جهت بارورسازی ابر‌ها گفت: در حال حاضر بِروزآوری رادار و تولید مواد باروری به‌خوبی پیش رفته و در حال اتمام است منتهی اجرای پروژه نیاز به تجهیز هواپیمای جدید دارد که تأخیر در روند اجرایی پروژه را به‌همراه داشته است.</p>
      <p>وی در خصوص موانع دیگر اجرای پروژه بارورسازی ابر‌ها ابراز کرد: تغییر دستگاه اجرایی باعث می‌شود کار با پشتیبانی بهتری انجام شود، اما این تغییر به‌تازگی رخ داده و امیدواریم با تغییر و تحولات جدید نقاط ضعف در اجرای پروژه مرتفع شود.</p>
      <p>مدیر مرکز تحقیقات و مطالعات باروری ابر‌ها با توجه به اینکه باروری ابر‌ها تنها روش برای تولید آب در جهان است یادآور شد: خوشبختانه به این روش بها داده شده و باید با اندکی فرصت با سیستم و شرایط جدید اقدامات صورت گیرد.</p>
      <p>
        <b>آلودگی هوای تهران تأثیر مثبتی بر بارورسازی ابر‌ها ندارد</b>
      </p>
      <p>گلکار در زمینه اینکه آیا در تهران می‌توان پروژه بارورسازی ابر‌ها را اجرا کرد یا خیر تصریح کرد: آلودگی هوا و ذرات ریز موجود در هوا قطعاً روی سامانه‌های بارشی و ابر‌ها اثرگذار است و معمولاً اثر مثبتی ندارد و باعث تغییر در ساختار طبیعی روند بارورسازی ابر‌ها می‌شود.</p>
      <p>وی اضافه کرد: طی یک دوره آزمایشی و یک دوره رسمی کار بارورسازی ابر‌ها در تهران انجام شد و نتایج خوبی به‌دست آمد منتهی ممنوعیت پرواز در برخی مناطق تهران با شیوه بارورسازی ابر‌ها که در حال حاضر انجام می‌شود در تعارض است و ریسک بالایی دارد.</p>
      <p>انتهای پیام/+</p>
    </article>
  </body>
</html>