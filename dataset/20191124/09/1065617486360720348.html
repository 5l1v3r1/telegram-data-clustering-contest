<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/gigi-proietti-sogno-francesco-che-dice-rieccomi/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T09:00:23+00:00"/>
    <meta property="og:title" content="Gigi Proietti: “Sogno Francesco che dice rieccomi”"/>
    <meta property="og:description" content="L'attore romano e romanista commenta le dichiarazioni di Totti:"/>
  </head>
  <body>
    <article>
      <h1>Gigi Proietti: “Sogno Francesco che dice rieccomi”</h1>
      <h2>L’attore romano e romanista commenta le dichiarazioni di Totti: “Se decide di non tornare avrà le sue motivazioni”</h2>
      <address><time datetime="2019-11-24T09:00:23+00:00">24 Nov 2019, 09:00</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>È rimasto spiazzato <b>Gigi Proietti</b> quando è venuto a sapere che i progetti di <b>Francesco</b> <b>Totti</b> non prevedono – per il momento – un ritorno nella squadra che lo ha consacrato. Come scrive Gianluca Lengua su ‘Il Messaggero’, da quando ha detto addio alla <b>Roma</b>, Francesco sta gettando le basi per una carriera da agente sportivo per tornare da protagonista nel mondo che più ama. In realtà molti speravano che la separazione con il club di <b>Pallotta,</b> avvenuta lo scorso 17 giugno, potesse essere solo momentanea, ma venerdì Francesco ha certificato che, anche se dovesse cambiare la proprietà – e il nuovo presidente lo richiamasse -, lui non prenderebbe in considerazione l’offerta. Una decisione netta che in molti non si aspettavano.</p>
      <p><b>Che impressione le hanno fatto?</b><br/>Non ho avuto il tempo di rifletterci e assimilarle, ma credo che siano sue decisioni. È adulto, ormai entrare in queste cose significa entrare nel privato di una persona che se decide così avrà le sue motivazioni.</p>
      <p><b>È un grande dispiacere per lei sapere che un simbolo come Francesco potrebbe non tornare mai più a casa?</b><br/>Totti è una presenza ideale che continua a esserci sempre, ma che di fatto non ci sta più. Resta comunque troppo forte la sua presenza, non soltanto come dirigente. Sotto sotto, confesso, c’era sempre la speranza che un giorno possa dire ‘Rieccomi qui’.</p>
      <p><b>Nicolò Zaniolo ha ancora tanta strada da percorrere, ma a detta di Totti ha le carte in regola per diventare un campione. Lei è della stessa opinione?</b><br/>Mi auguro che lui trovi la sua giusta dimensione anche dal punto di vista del dispendio delle energie. È un ragazzo così energico e forte, ma come tutte le sorgenti di forza deve essere ben calibrato affinché non si sprechi.</p>
      <p><b>Come può aumentare la sua resa?</b><br/>Dipende anche dalle posizioni che avrà in campo, mi piace per il suo senso di lotta, combattimento e gioco maschio.</p>
    </article>
  </body>
</html>