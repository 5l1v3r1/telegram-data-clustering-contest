<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/pospisila-v-cele-top09-mahradi-pekarova-adamova-zvitezila-o-15-hlasu-20191124.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T09:36:00+00:00"/>
    <meta property="og:title" content="Pospíšila v čele TOP 09 nahradí Pekarová Adamová. Zvítězila o 15 hlasů"/>
    <meta property="og:description" content="Opoziční TOP 09 povede příští dva roky, tedy i do sněmovních voleb, poslankyně Markéta Pekarová Adamová. Delegáti pražského sněmu jí v dnešní volbě předsedy strany dali přednost před senátorem Tomášem Czerninem, kterého následně zvolili prvním místopředsedou. Nová předsedkyně následně neuspěla s částí &quot;svých&quot; kandidátů na řadové místopředsedy. Navzdory doporučení delegáti nezvolili jejího předchůdce, europoslance Jiřího Pospíšila. Z nejužšího vedení strany vypadl také někdejší poslanec Marek Ženíšek."/>
  </head>
  <body>
    <article>
      <h1>Pospíšila v čele TOP 09 nahradí Pekarová Adamová. Zvítězila o 15 hlasů</h1>
      <address><time datetime="2019-11-24T09:36:00+00:00">24 Nov 2019, 09:36</time> by <a rel="author">ČTK</a></address>
      <p>Ohledně programu Pekarová Adamová klade důraz na ochranu životního prostředí a na vzdělání. Chce také, aby Česko přijalo euro. Připojení k eurozóně je podle ní další pojistkou proti snahám zavléct Česko "opět někam na východ". Vstup Česka do eurozóny ale nyní odmítají třeba nejsilnější vládní i opoziční seskupení, tedy hnutí ANO premiéra Andreje Babiše a ODS. Nová předsedkyně také zdůrazňuje, že TOP 09 není jen strana Prahy a velkých měst.</p>
      <figure>
        <img src="https://g.denik.cz/1/15/katerina-perknerova-1_denik-150-3x2.jpg"/>
      </figure>
      <aside>
        <a href="https://www.denik.cz/komentare/glosa-kateriny-perknerove-zena-nebo-hrabe-top-09-voli-sefa-20191122.html">Glosa Kateřiny Perknerové: Žena, nebo hrabě? TOP 09 volí šéfa Přečíst článek ›</a>
      </aside>
      <p>"Problémy rozhodně nevěštím," komentovala Pekarová Adamová volbu místopředsedů. Delegáti zvolili do nejužšího vedení starostu Roztok u Prahy Jana Jakoba, předsedu karlovarské krajské organizace Lukáše Otyse, senátora Herberta Paveru a poslance Vlastimila Válka. Nová předsedkyně z nich doporučovala jen Paveru. Přesto zdůrazňovala, že TOP 09 odjíždí ze sněmu sjednocena.</p>
      <figure>
        <iframe data-src="https://twitter.com/Pospisil_Jiri/status/1198528886721712129?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Liberálněji orientovaná Pekarová Adamová porazila konzervativnějšího Czernina o 15 hlasů. TOP 09 se jejím zvolením stala jedinou parlamentní stranou, v jejímž čele stojí žena. Zatímco vítězka měla Pospíšilovu podporu, za Czerninem stál zejména jeden za zakladatelů TOP 09 Miroslav Kalousek. TOP 09 volbou ale nakonec prakticky vykonala Kalouskovu myšlenku, že oba kandidáti na předsedu by měli v čele strany vytvořit tandem s cílem učinit TOP 09 čitelnější a atraktivnější.</p>
      <p>Delegáti zvolili i členy předsednictva a výkonného výboru. Čestný předseda TOP 09 Karel Schwarzenberg pokládá nové stranické vedení za dobré. V závěrečné řeči je nabádal, aby postupovalo podle doporučení italského filozofa a politika Niccola Machiavelliho a tvrdé kroky provedlo hned na začátku svého mandátu.</p>
      <figure>
        <iframe data-src="https://twitter.com/Vit_Rakusan/status/1198529517561819136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Předsedové stran takzvaného demokratického bloku Pekarové Adamové ke zvolení poblahopřáli. Uvedli, že ODS, lidovci i STAN hodlají s TOP 09 nadále spolupracovat. Předseda KSČM Vojtěch Filip nové předsedkyni rovněž gratuloval, TOP 09 ale zkritizoval za údajné nerespektování výsledků sněmovních voleb. "Diktát strany, která je na hranici volitelnosti do Poslanecké sněmovny, je neuvěřitelným příkladem nadutosti a nesoudnosti," uvedl.</p>
      <figure>
        <img src="https://g.denik.cz/63/3c/praha-rozhovor-pospisil3-04_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-magistratni-koalici-vznikl-dalsi-spor-oddalil-spolecny-podnik-20191119.html">V pražské magistrátní koalici vznikl další spor. Oddálil společný podnik Přečíst článek ›</a>
      </aside>
      <p>Pospíšil, jenž TOP 09 vedl v souběžných komunálních a senátních volbách a následně ve volbách do Evropského parlamentu, pokládá poslední dva roky pro stranu za úspěšné. TOP 09 se opět dostala do vedení Prahy a její koaliční kandidátka s hnutím STAN získala tři europoslance. Strana se musí podle Pospíšila snažit o spojování demokratických politických sil s cílem poslat Babišovo ANO do opozice.</p>
      <p>Nyní, po deseti letech existence, průzkumy přisuzují TOP 09 kolem pěti procent hlasů, což je hranice vstupu do Sněmovny. V posledních sněmovních volbách tuto hranici jen těsně překročila a získala sedm poslanců. Po prvních sněmovních volbách, kterých se TOP 09 účastnila, měla 41 poslanců, po následujících 26 poslanců.</p>
      <h3>Strana nevzkvétá</h3>
      <p>Senátor a nynější řadový místopředseda Tomáš Czernin v kandidátském vystoupení uvedl, že strana nevzkvétá a přešlapuje na místě. "Naše strana nevzkvétá," řekl Czernin, čímž napodobil slova prezidenta Václava Havla v jeho prvním novoročním projevu o tehdejším Československu. TOP 09 se podle Czernina nedaří prosazovat z opozice svůj dobrý program. "Máme pocit, že naše práce nemá cenu a lidé nám nenaslouchají," uvedl.</p>
      <p>Jeho klíčovými tématy by byly, jak uvedl, ochrana klimatu a přírodních zdrojů, bezpečnost včetně ochrany demokracie a lidských práv po celém světě, vzdělání, věda a výzkum a podpora podnikatelů. "Připravíme důchodovou reformu a reformu zdravotnictví," řekl Czernin. TOP 09 bude podle něho i garantem solidnosti členství Česka v EU.</p>
      <figure>
        <img src="https://g.denik.cz/1/58/vyborny-skonci-v-cele-kdu-csl-k-mimoradnemu-sjezdu-v-lednu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vyborny-rezignoval-na-post-sefa-lidovcu-stranu-povede-do-mimoradneho-sjezdu-20191119.html">Výborný rezignoval na post šéfa lidovců. Stranu povede do mimořádného sjezdu Přečíst článek ›</a>
      </aside>
      <p>Czernin chce sestavit tým odborníků z řad TOP 09, kteří by představovali stínovou vládu. "Máme skvělý program a skvělé lidi," řekl. Volební potenciál TOP 09 se podle Czernina pohybuje v dvouciferných číslech, chtěl by ho dosáhnout. Nyní průzkumy přisuzují TOP 09 kolem pěti procent hlasů, což je hranice vstupu do Sněmovny.</p>
      <h3>Česko zlenivělo</h3>
      <p>Pekarová Adamová, která se k řečnickému pultíku postavila po Czerninovi, uvedla, že jí udělalo radost, jak se v poslední době probudila občanská společnost. Zmínila protivládní demonstrace na Letné. Mladé lidi, kterým jsou vlastní hodnoty sametové revoluce, vyzvala, aby rozšířili řady TOP 09. "Přidejte se k nám, jste vítáni," vzkázala jim.</p>
      <p>Česká republika podle ní zlenivěla, a to hlavně v tom, že si přestala klást vyšší mety a cíle, které jsou přitom základem odpovědné politiky. Jednou z dalších takových met je pro Pekarovou Adamovou vstup do eurozóny.</p>
      <p>"Připojení k eurozóně je posledním krokem, abychom se stali plnohodnotným členem elitního klubu EU," zdůraznila. Euro je podle ní další pojistkou proti snahám zavléct ČR "opět někam na východ".</p>
      <figure>
        <img src="https://g.denik.cz/1/38/ctk-hamacek-se-postavil-za-benesovou-i-babise_denik-150-3x2.jpg"/>
      </figure>
      <aside>
        <a href="https://www.denik.cz/z_domova/hamacek-se-postavil-za-benesovou-i-babise-duvod-k-odchodu-nevidi-20191116.html">Hamáček podpořil Benešovou i Babiše. Opozice volá po větším zájmu o politiku Přečíst článek ›</a>
      </aside>
      <p>Česko podle první místopředsedkyně TOP 09 zaspalo v otázce kvalitního vzdělávání. Další z klíčových témat, která by podle ní strana měla prosazovat, jsou vědecké názory a apely ohledně životního prostředí. TOP 09 by se měla stát vedoucí silou v ochraně přírodních zdrojů, dodala. "TOP 09 má cíl. Společně nejenže vydržíme, ale našeho cíle dosáhneme. My to dáme," řekla v závěru svého projevu. Delegáti sněmu ji odměnili potleskem podobně dlouhým, jaký předtím věnovali Czerninovi.</p>
    </article>
  </body>
</html>