<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b5%d0%b4%d0%b8%d0%bd-%d0%be%d1%82-%d0%bd%d0%b0%d0%b9-%d0%b1%d0%bb%d0%b8%d0%b7%d0%ba%d0%b8%d1%82%d0%b5-%d0%b5%d0%bf%d0%b8%d1%81%d0%ba%d0%be%d0%bf%d0%b8-%d0%bd%d0%b0-%d0%bf%d0%b0%d0%bf%d0%b0-%d1%84/"/>
    <meta property="og:site_name" content="Труд"/>
    <meta property="article:published_time" content="2019-11-24T09:21:47+00:00"/>
    <meta property="og:title" content="Един от най-близките епископи на папа Франциск ще бъде съден за сексуален тормоз"/>
    <meta property="og:description" content="Аржентинският епископ Густаво Санчета, близък на папа Франциск, ще се върне доброволно в родината си във връзка с обвинения в сексуално посегателство, предаде БТА. Епископът ще замине във вторник и ще сътрудничи изцяло на властите, съобщи снощи неговият защитник пред..."/>
  </head>
  <body>
    <article>
      <h1>Един от най-близките епископи на папа Франциск ще бъде съден за сексуален тормоз</h1>
      <address><time datetime="2019-11-24T09:21:47+00:00">24 Nov 2019, 09:21</time> by <a rel="author">Труд онлайн</a></address>
      <p>Аржентинският епископ Густаво Санчета, близък на папа Франциск, ще се върне доброволно в родината си във връзка с обвинения в сексуално посегателство, предаде БТА.</p>
      <p>Епископът ще замине във вторник и ще сътрудничи изцяло на властите, съобщи снощи неговият защитник пред църковните власти Хавиер Белда Иниеста.</p>
      <p>Санчета е обвинен официално в „продължителен сексуален тормоз при утежняващи вината обстоятелства“, на който според прокуратурата са били подложени двама семинаристи. Ако бъде осъден, той може да получи присъда до 10 години затвор.</p>
      <p>Епископът отрича обвиненията.</p>
      <p>Този случай е особено важен за папа Франциск. Папата е бил информиран за обвиненията срещу бившето му протеже през 2015 г., две години преди Санчета да се оттегли от поста епископ на аржентинския град Оран.</p>
      <p>През 2017 г. папа Франциск му позволи да се оттегли „по здравословни причини“, но след няколко месеца го назначи на висок пост във Ватикана.</p>
      <p>В телевизионно интервю по-рано тази година папата каза, че е питал Санчета за първоначалното обвинение, включително за голи селфита на телефона на епископа , и приел даденото обяснение, че телефонът е бил хакнат.</p>
      <p>Белда Иниеста подчерта, че съдиите са отхвърлили искането на аржентинската прокуратура за издаване на международна заповед за арест. Той подчерта, че според епископа целта на действията на прокурорите е единствено да бъде установена истината.</p>
    </article>
  </body>
</html>