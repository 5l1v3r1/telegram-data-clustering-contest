<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191120-egyetlen-latvanyos-abran-vilag-orszagainak-adossaga.html"/>
    <meta property="og:site_name" content="Origo"/>
    <meta property="article:published_time" content="2019-11-24T09:49:00+00:00"/>
    <meta property="og:title" content="Egyetlen látványos ábrán a világ országainak adóssága"/>
    <meta property="og:description" content="Soha ekkora nem volt még ez a szám az emberiség történelmében."/>
  </head>
  <body>
    <article>
      <h1>Egyetlen látványos ábrán a világ országainak adóssága</h1>
      <address><time datetime="2019-11-24T09:49:00+00:00">24 Nov 2019, 09:49</time> by <a rel="author">Origo</a></address>
      <p><b>Látványos infografikát mutatott be a <a href="https://www.visualcapitalist.com/69-trillion-of-world-debt-in-one-infographic/">Visual Capitalist</a> a világ kormányzati adósságairól és ezek országokra vetített százalékos arányáról. Kiderült az is, két évtized alatt többszörösére emelkedett az államok tartozása.<br/></b>Két évtizede nagyjából 20 ezer milliárd dollárra rúgott a világ országainak kormányzati tartozása. Most viszont, 2019-re, a Nemzetközi Valutaalap (IMF) <a href="https://www.imf.org/external/datamapper/GGXWDG_NGDP@WEO/OEMDC/ADVEC/WEOWORLD">adatai</a> szerint a világ adósságállománya minden korábbinál magasabbra,</p>
      <aside>eddig soha nem látott történelmi mértékre ugrott.</aside>
      <p>Eszerint a globális kormányzati tartozások mértéke, elérve a világgazdaság GDP-jének 82 százalékát, <br/><mark>69,3 ezer milliárd dollárra nőtt.</mark></p>
      <p>Egyáltalán nem biztos, hogy ezt a bődületes számot van értelme forintra váltani, de ha megtesszük, akkor nagyjából 21 ezer, szorozva ezerrel, milliárd forintot kapunk.</p>
      <figure>
        <img src="https://cdn.nwmgroups.hu/s/img/i/1812/20181226dollar-usd-valuta.jpg?w=644&amp;h=322"/>
        <figcaption>Illusztráció<cite>Forrás: AFP/Science Photo Library/KTSDESIGN</cite></figcaption>
      </figure>
      <p>Ha ezt a felfoghatatlan számot vizuálisan ábrázolva lebontjuk a világ országaira, akkor azt látjuk, hogy a világ legtöbb tartozást felhalmozó országa továbbra is az Egyesült Államok, mely egymaga a végösszeg közel harmadát, 21 ezer millárd dollárt tudhat magáénak.</p>
      <p>Egészen pontosan, a november 12-i <a href="https://www.transparency.treasury.gov/dataset/debt-to-the-penny/table-view">közlés</a> szerint ennyit: 23.015.089.744.090,63 dollárt.</p>
      <p>Ez az elsőre ijesztő szám természetesen kontextus nélkül valóban az maradhat, ám közben nem szabad elfeledkezni arról, hogy az USA jelenleg továbbra is a világ vezető gazdasága, a globális GDP jelentős hányadáért felel. Adósságállománya saját GDP-jének 104 százaléka, ami ekkora gazdaság esetében kezelhető arányt jelent. Hasonlóképp Japán rekordmértékű, saját GDP-jéhez képest 237 százalékos adósságállományánál tudni kell, hogy ennek jelentős része belföldi adósság, ami lényegesen csökkenti az ország gazdasági kiszolgáltatottságát.</p>
      <aside>Lássuk tehát, hogyan oszlik meg ez a hatalmas szám az országok között!</aside>
      <p>Az ábrán ott van Magyarország is, de csak alig észrevehetően, hiszen Magyarország a világ teljes állami adósságállományából mindössze 0,2 százalékkal veszi ki a részét:</p>
      <figure>
        <img src="https://cdn.nwmgroups.hu/s/img/i/1911/20191120adossag-vilag.jpg?w=644&amp;h=876"/>
        <figcaption>A világ adósságállományának megoszlása országok szerint<cite>Forrás: Visual Capitalist/Origo</cite></figcaption>
      </figure>
      <p>További érdekesség, hogy <br/><mark>a globális adósság 90 százaléka Észak-Amerika, Ázsia csendes-óceáni térségeire, valamint Európára koncentrálódik.</mark></p>
      <p>Afrika, Dél-Amerika és a világ többi része a teljes adósság alig 10 százalékáért felel.</p>
      <p>Sorrenben pedig az első három helyen álló ország adósságállományukat tekintve:</p>
      <ul>
        <li>Az Egyesült Államok a GDP-je 104,3 százalékát kitevő, 21.465 milliárd dollárra rúgó adósságával a világ teljes adósságának 31 százalékáért felel.</li>
        <li>Japán GDP-je 237 százalékával, 11.788 milliárd dollárral, 17 százalékot hasít ki a tortából.</li>
        <li>Kína a harmadik, mely GDP-je 50,6 százalékának mértékéig van eladósodva, 6.764 milliárd dollárral, a globális adósságállomány 9,8 százalékát görgetve. </li>
      </ul>
    </article>
  </body>
</html>