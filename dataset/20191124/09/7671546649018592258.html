<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914928"/>
    <meta property="og:site_name" content="Dnevnik"/>
    <meta property="article:published_time" content="2019-11-24T09:52:00+00:00"/>
    <meta property="og:title" content="#video Četrti poraz sezone za Dragićev Miami"/>
    <meta property="og:description" content="Slovenski košarkar Goran Dragić je z Miami Heat v ligi NBA v pretekli noči doživel četrti poraz te sezone. Na gostovanju pri Philadelphia 76ers je bilo domače moštvo veliko bolj odločno in dvoboj dobilo kar s 113:86. Dragić je za Miami prispeval 18 točk."/>
  </head>
  <body>
    <article>
      <h1>#video Četrti poraz sezone za Dragićev Miami</h1>
      <address><time datetime="2019-11-24T09:52:00+00:00">24 Nov 2019, 09:52</time> by <a rel="author">STA</a></address>
      <p>
        <b>Slovenski košarkar Goran Dragić je z Miami Heat v ligi NBA v pretekli noči doživel četrti poraz te sezone. Na gostovanju pri Philadelphia 76ers je bilo domače moštvo veliko bolj odločno in dvoboj dobilo kar s 113:86. Dragić je za Miami prispeval 18 točk.</b>
      </p>
      <p>Razigrano domače moštvo je do velikega vodstva prišlo že v prvi četrtini, razlika po slabih devetih minutah je bila kar 20 točk (26:6). Ta je nato v začetku tretje četrtine narasla že na 35 točk (73:38), ko je<b> Josh Richardson </b>zadel enega od svojih šestih metov za tri točke. Takrat je bilo že jasno, da bo Miami ob 11 zmagah doživel še četrti poraz te sezone, Philadelphia, ki vse od začetka velja za enega favoritov za osvojitev naslova, pa 11. zmago ob petih porazih.</p>
      <p>Miami je pred tekmo veljal za najbolj natančno moštvo pri metu iz igre z 48,3 odstotka zadetih poskusov, a proti trdi obrambi Philadelphie je zadel le 39,3 odstotka metov. »Slaba stvar nocoj je res bila pomanjkanje učinka v napadu. Neuspeh v napadu pa se je posledično poznal tudi pri motivaciji v obrambi,« je ocenil trener vročice<b> Erik Spoelstra</b>.</p>
      <figure>
        <iframe src="https://www.youtube.com/embed/KaBPPGhQuhw" width="854" height="480" data-service="Youtube" scrolling="no"/>
      </figure>
      <p>Richardson je bil prvi strelec Philadelphie, v manj kot 26 minutah igre je dosegel 32 točk. <b>Joel Embiid</b> jih je dosegel 23 in dodal še 11 skokov. Za Miami je bil<b> Dragić</b> drugi strelec za <b>Tylerjem Herrom</b> z 20 točkami, poleg 18 točk pa je v 31 minutah vpisal še tri skoke in eno podajo.</p>
      <p>Le 11 točk je dosegel letošnja velika pridobitev Miamija <b>Jimmy Butler</b>, ki je še lani igral za Philadelphio in je bil ob začetku tekme deležen hladnega sprejema domačih navijačev. Po tekmi je Butler sicer zanikal, da bi to vplivalo na njegovo igro: »Po pravici povedano se nisem oziral na to in sploh nisem slišal žvižgov in zvokov neodobravanja.«</p>
      <p>Na devetih preostalih tekmah v ligi je odmeval predvsem dosežek <b>Zacha Lavina</b>, ki je ob zmagi Chicaga s 116:115 dosegel kar 49 točk. Pri tem je zadel 13 trojk, vključno z zmagovalnim metom z razdalje manj kot sekundo pred koncem.</p>
      <p>Medtem so Los Angeles Lakers dosegli sedmo zmago po vrsti in ohranili vodstvo v ligi s 14 zmagami in le dvema porazoma, ko so s 109:108 premagali Memphis Grizzlies. Superzvezdnik lige <b>LeBron James </b>je k zmagi jezernikov prispeval 30 točk, <b>Anthony Davis</b> pa 22. Memphis je imel sicer možnost, da bi 1,3 sekunde pred koncem dosegel zmagoviti koš, a je <b>Jarenu Jacksonu</b> ob sprejemanju žoge pri izvajanju spodrsnilo, tako da je izgubil žogo.</p>
      <p>Drugi slovenski predstavnik v ligi NBA <b>Luka Dončić</b> je preteklo noč počival, z Dallasom se bo na igrišče vrnil danes ob 21.30 po srednjeevropskem času, ko se bo v gosteh pomeril s Houstonom. Dragić in Miami bosta naslednjič igrala v noči na torek na gostovanju pri moštvu Charlotte Hornets.</p>
      <blockquote><b>Izidi:<br/></b>Philadelphia 76ers - Miami Heat 113:86<br/>(Goran Dragić: 18 točk, 3 skoki, 1 podaja v 31 minutah za Miami)<br/>Minnesota Timberwolves - Phoenix Suns 98:100<br/>Charlotte Hornets - Chicago Bulls 115:116<br/>Indiana Pacers - Orlando Magic 111:106<br/>Atlanta Hawks - Toronto Raptors 116:119<br/>New York Knicks - San Antonio Spurs 104:111<br/>Cleveland Cavaliers - Portland Trail Blazers 110:104<br/>Memphis Grizzlies - Los Angeles Lakers 108:109<br/>Milwaukee Bucks - Detroit Pistons 104:90<br/>Utah Jazz - New Orleans Pelicans 128:120</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914793/sport/kosarka/zaradi-doncica-je-lepo-biti-navijac-dallasa"/>
        <a href="https://www.dnevnik.si/1042912851/sport/kosarka/video-doncic-z-novim-trojnim-dvojckom-junak-zmage-dallasa-proti-clevelandu"/>
      </related>
    </article>
  </body>
</html>