<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_186255737_I_Gartsiya_pripoznava_domashnoto_nasilie_kato_seriozen_problem"/>
    <meta property="og:site_name" content="webcafé"/>
    <meta property="article:published_time" content="2019-11-24T09:29:00+00:00"/>
    <meta property="og:title" content="И Гърция припознава домашното насилие като сериозен проблем"/>
    <meta property="og:description" content="Гърция също се нарежда сред държавите, които припознават домашното насилие и насилието над жените в семейна и работна среда като сериозен обществен проблем."/>
  </head>
  <body>
    <article>
      <h1>И Гърция припознава домашното насилие като сериозен проблем</h1>
      <address><time datetime="2019-11-24T09:29:00+00:00">24 Nov 2019, 09:29</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/03/08/domashon99293/1170x784.png"/>
        <figcaption>Информацията на гръцката полиция идва ден преди Международния ден за борба с насилието над жени<cite>Снимка: © Pixabay</cite></figcaption>
      </figure>
      <p>Гърция също се нарежда сред държавите, които припознават домашното насилие и насилието над жените в семейна и работна среда като сериозен обществен проблем.</p>
      <p>Докладите за домашно насилие в страната са нараснали с 34,5 на сто между 2014 и 2018 г., допълват още от News.bg. През миналата година са докладвани 4722 казуса, като жените представляват 66,3 на сто от жертвите.</p>
      <p>Информацията на гръцката полиция идва ден преди Международния ден за борба с насилието над жени, който е в понеделник, 25 ноември.</p>
      <p>По повода офицери от полицейските управление в южната ни съседка разпространяват листовки, които да повишат информираността по въпросите за домашното насилие, злоупотребите и търговията с женска плът.</p>
      <p>В центъра на Атина в събота се проведе митинг за правата на жените, а в понеделник редица кметства ще бъдат осветени с оранжева светлина.</p>
      <p>В Солун представители на общинския приют за малтретирани жени ще бъдат на площад "Агия София". Там те ще предлагат подкрепа и съвети на желаещите.</p>
      <p>В София на <a href="https://www.webcafe.bg/newscafe/bulgaria/id_641009758_Protest_sreshtu_nasilieto_nad_jeni_na_25_noemvri">25 ноември също ще се проведе протест срещу насилието над жени</a>. Шествието е под надслов "Докато има насилие, борбата продължава" и ще тръгне от пл. "Независимост" в столицата.</p>
      <p>Според организаторите полово-базираното насилие е неразривно свързано с други обществени проблеми като криза на обществените услуги, включително здравеопазване, расизъм, липса на подкрепа към хората в неравностойно положение, хомофобия и трансфобия.</p>
      <p>Участниците в шествието ще настояват за по-сериозна превенция, в която чрез реформи в образованието и образователни кампании да бъдат изкоренени стереотипните виждания за ролята на половете.</p>
      <p>Сред исканията е и осигуряване на защита и подкрепа на преживелите насилие чрез откриване на повече крайно необходими кризисни центрове за жертвите на домашно насилие и насилие, основано на пола.</p>
      <p>Организаторите искат също държавна политика, основаваща се на принципа на половото равенство, в която е разпозната увеличената уязвимост на жени от общности с нисък достъп до обществени услуги, жени в неравностойно положение и бедни жени.</p>
      <related>
        <h4>Още по темата</h4>
        <a href="https://www.webcafe.bg/newscafe/bulgaria/id_641009758"/>
        <a href="https://www.webcafe.bg/webcafe/svyat/id_1948600034"/>
        <a href="https://www.webcafe.bg/newscafe/obshtestvo/id_205791549"/>
      </related>
    </article>
  </body>
</html>