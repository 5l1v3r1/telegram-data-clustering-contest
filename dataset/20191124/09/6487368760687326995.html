<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/szepseg/leticia-spanyol-kiralyne-stilusa/"/>
    <meta property="og:site_name" content="FEMINA"/>
    <meta property="article:published_time" content="2019-11-24T09:24:03+00:00"/>
    <meta property="og:title" content="A spanyol királyné elképesztően nőiesen öltözködik - Stílusával mindenkit levesz a lábáról"/>
    <meta property="og:description" content="Letícia spanyol királyné öltözködésére sokan felfigyeltek, és nem véletlenül: modern, sikkes és nőies szettjei mindig telitalálatnak bizonyulnak."/>
  </head>
  <body>
    <article>
      <h1>A spanyol királyné elképesztően nőiesen öltözködik - Stílusával mindenkit levesz a lábáról</h1>
      <h2>Letícia spanyol királyné öltözködésére sokan felfigyeltek, és nem véletlenül: modern, sikkes és nőies szettjei mindig telitalálatnak bizonyulnak.</h2>
      <address><time datetime="2019-11-24T09:24:03+00:00">24 Nov 2019, 09:24</time> by <a rel="author">Váradi Melinda</a></address>
      <p>A legismertebb királyi családból származó stílusikon egyértelműen Katalin hercegné, aki elegáns, nőies, kifinomult, mégis sikkes megjelenésével mindenkit levesz a lábáról. Azonban nem csupán ő az egyetlen előkelő hölgy, akinek mindig csodás és hibátlan a szettje.</p>
      <p>Letícia, a spanyol királyné nemcsak hogy tökéletesen válogatja össze a legszebb, legdivatosabb ruhákat, de gyakran a fast fashion üzletek megfizethető darabjait választja a drága dizájnerkreációk helyett. </p>
      <h3>Letícia királyné igazi divatikon</h3>
      <p>A 47 éves Letícia az első nem nemesi családból származó királyné a spanyol uralkodócsaládban: újságíró apa és ápolónő anya gyermekeként született, sokáig ő maga is újságíróként, majd tudósítóként tevékenykedett. Már elvált nő volt, amikor egy baráti vacsorán megismerkedett VI. Fülöppel, akivel 2004-ben össze is házasodtak. Letícia így viszonylag rövid idő alatt hétköznapi hölgyből vált királynévá. </p>
      <p>Sokak szerint polgári származása is hozzájárul ahhoz, hogy nem csak méregdrága ruhákat visel, de annyi biztos, hogy stílusáért sokan imádják. Határozott nőiességével, modern öltözködésével és merészebb darabjaival mindenkit levesz a lábáról. Képeken mutatjuk, miért.</p>
      <figure>
        <img src="https://kep.index.hu/1/0/3045/30451/304510/30451051_2c7719b21fc3dc18311ba1f90c632663_wm.jpg"/>
        <figcaption>A királyné gyakran hord nőies eleganciát sugalló, halvány vagy púderrózsaszín árnyalatban pompázó, lágy esésű egészruhákat. Nemcsak csinosak és kifinomultak, de még nádszálvékony derekát is kihangsúlyozzák.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451053_eb01db228933cf653e34d6d17672de41_wm.jpg"/>
        <figcaption>Nem csupán a halvány, hanem az erőteljesebb árnyalatokat is kedveli. Igen sokszor látni tetőtől talpig piros szettekben, melyek szexi és határozott kisugárzást kölcsönöznek neki.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451057_34e51d7b86d8c731623337e5ac8cee3f_wm.jpg"/>
        <figcaption>A merészebb darabokat is szereti, az egyik kedvence például a bőr vagy műbőr ceruzaszoknya, melyből feketét, drappot és bordót is viselt már.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451063_f9f1c4fb1913d0b716b58160e6c3e057_wm.jpg"/>
        <figcaption>De bevállalta többek között a bőrruhát és a bőrnadrágot is. Az biztos, hogy hasonlókban nem gyakran látni királynékat.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451065_e797d3703dfde45630c0419f7ca5de55_wm.jpg"/>
        <figcaption>Persze a hagyományos, sikkes, virágos midiruhákat is előszeretettel viseli. Ezek még magasabbnak és vékonyabbnak láttatják, az öv pedig gyönyörűen kiemeli karcsú derekát.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451067_5f86a3eb75e787522a06b935d1f0f55b_wm.jpg"/>
        <figcaption>Szívesen trükközik a különleges mintákkal, melyek minden tekintetet magukra vonzanak.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451069_1cbb4cd8e3a763e508b6ae9c36334c91_wm.jpg"/>
        <figcaption>Ha nadrágra vagy overallra szavaz, azt általában <a href="https://www.retikul.hu/probafulke/oversize-ov-trend/">hangsúlyos övvel egészíti ki</a>, hogy még modernebb, sikkesebb hatást kapjon a szettje.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451073_cb5e0d5d7d766659172da764564e7a62_wm.jpg"/>
        <figcaption>Kedveli az örök érvényű, fekete-fehér kombinációt, illetve a kockás vagy a tyúklábmintát is. Ruhái gyakran nemcsak eleganciát, hanem határozottságot és erőt is tükröznek.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451087_85e91435771eae357078cecb2d001652_wm.jpg"/>
        <figcaption>Gyakran hord különlegesebb, például kissé csillogó vagy velúrszoknyákat, melyeket visszafogott színű darabokkal egészít ki.<cite>Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30451/304510/30451089_2d4827a269f0dcf209a5d1071211457f_wm.jpg"/>
        <figcaption>Sőt, még a királyi családok tagjaitól nem megszokott kígyómintát is bevállalja. Az biztos, hogy Letícia királyné igazi divatikon, aki nem fél kifejezni és megmutatni saját modern, irigylésre méltó stílusát.<cite>Getty Images Hungary</cite></figcaption>
      </figure>
      <p>
        <i>Képek: Getty Images Hungary.</i>
      </p>
    </article>
  </body>
</html>