<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/irak-toulaxiston-dio-nekri-apo-ta-pira-ton-dinameon-asfalias-sto-limani-oum-kasr"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T09:54:57+00:00"/>
    <meta property="og:title" content="Ιράκ: Τουλάχιστον δύο νεκροί από τα πυρά των δυνάμεων ασφαλείας στο λιμάνι Ουμ Κασρ"/>
    <meta property="og:description" content="Οι δυνάμεις ασφαλείας στο Ιράκ σκότωσαν τουλάχιστον δύο ανθρώπους και τραυμάτισαν ακόμη 70 κάνοντας χρήση πραγματικών σφαιρών στην προσπάθειά τους να απομακρύνουν τους διαδηλωτές που είχαν συγκεντρωθεί έξω από το λιμάνι Ουμ Κασρ κοντά στη Βασόρα, ανακοίνωσαν ιατρικές πηγές."/>
  </head>
  <body>
    <article>
      <h1>Ιράκ: Τουλάχιστον δύο νεκροί από τα πυρά των δυνάμεων ασφαλείας στο λιμάνι Ουμ Κασρ</h1>
      <address>
        <time datetime="2019-11-24T09:54:57+00:00">24 Nov 2019, 09:54</time>
      </address>
      <p>Οι δυνάμεις ασφαλείας στο Ιράκ σκότωσαν τουλάχιστον δύο ανθρώπους και τραυμάτισαν ακόμη 70 κάνοντας χρήση πραγματικών σφαιρών στην προσπάθειά τους να απομακρύνουν τους διαδηλωτές που είχαν συγκεντρωθεί έξω από το λιμάνι Ουμ Κασρ κοντά στη Βασόρα, ανακοίνωσαν ιατρικές πηγές.</p>
      <p>Μέχρι στιγμής δεν έχει επηρεαστεί η λειτουργία του λιμανιού, ζωτικής σημασίας για την εισαγωγή προϊόντων στο Ιράκ, με τα φορτηγά να εξακολουθούν να εισέρχονται σε αυτό κανονικά, επεσήμαναν αξιωματικοί του λιμενικού.</p>
      <p>Διαδηλωτές είχαν συγκεντρωθεί έξω από το λιμάνι ζητώντας από τις δυνάμεις ασφαλείας να ανοίξουν τους δρόμους γύρω από την πόλη Ουμ Κασρ, τους οποίους είχαν κλείσει σε μια προσπάθεια να εμποδίσουν τους πολίτες να φτάσουν στην είσοδο του λιμανιού.</p>
      <p>Την Παρασκευή οι δυνάμεις ασφαλείας είχαν διώξει με τη χρήση βίας τους διαδηλωτές που είχαν κλείσει την είσοδο του λιμανιού.</p>
      <p>Το Ουμ Κασρ είναι το μεγαλύτερο εμπορικό λιμάνι του Ιράκ, μέσω του οποίου γίνεται εισαγωγή σιτιρών, φυτικών ελαίων και ζάχαρης στη χώρα, η οποία εξαρτάται σε μεγάλο βαθμό από τις εισαγωγές τροφίμων.</p>
      <p>Πηγή: ΑΠΕ</p>
    </article>
  </body>
</html>