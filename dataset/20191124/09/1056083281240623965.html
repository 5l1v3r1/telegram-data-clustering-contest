<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301485/%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%A8%D9%88%D8%AF%D8%AC%D9%87-%D8%B3%D8%A7%D9%84-%DB%B9%DB%B9-%D8%AA%D8%B5%D9%85%DB%8C%D9%85%DB%8C-%D8%AC%D8%AF%DB%8C-%D8%A8%D8%B1%D8%A7%DB%8C-%D8%B1%D9%81%D8%A7%D9%87-%D8%AD%D8%A7%D9%84-%D9%85%D8%B1%D8%AF%D9%85-%D8%AE%D9%88%D8%A7%D9%87%D8%AF-%DA%AF%D8%B1%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:26:57+00:00"/>
    <meta property="og:title" content="مجلس برای بودجه سال ۹۹ تصمیمی جدی برای رفاه حال مردم خواهد گرفت"/>
    <meta property="og:description" content="یک عضو کمیسیون برنامه و بودجه مجلس تاکید کرد که برای بودجه سال ۹۹ قطعا مجلس تصمیمی جدی برای رفاه حال مردم خواهد گرفت."/>
  </head>
  <body>
    <article>
      <h6 class="kicker">جعفرزاده ایمن‌آبادی:</h6>
      <h1>مجلس برای بودجه سال ۹۹ تصمیمی جدی برای رفاه حال مردم خواهد گرفت</h1>
      <address><time datetime="2019-11-24T09:26:57+00:00">24 Nov 2019, 09:26</time> by <a rel="author">پدرام خسروانی</a></address>
      <p>یک عضو کمیسیون برنامه و بودجه مجلس تاکید کرد که برای بودجه سال ۹۹ قطعا مجلس تصمیمی جدی برای رفاه حال مردم خواهد گرفت.</p>
      <p>به گزارش ایسنا، غلامعلی جعفر زاده ایمن آبادی در نطق میان دستور جلسه علنی مجلس با اشاره به تصمیم سران قوا برای اصلاح قیمت بنزین و پشتیبانی مجلس از آن پس از حمایت مقام معظم رهبری در عین حال اظهار کرد: عدم ایجاد اجماع نخبگان و بی اطلاعی نمایندگان از این تصمیم یک ضعف بزرگ بود. اخباری مبنی بر متزلزل بودن سران سه قوه در حمایت قطعی از این تصمیم در خبرگزاری‌ها منتشر شد. سران سه قوه تصمیمی گرفتند و و وقتی زیر آن را امضا کردند دیگر نباید در اخبار منتشر کنند که ما مخالف بودیم؛ چرا که این موضوع در جامعه تزلزل ایجاد می‌کند. عدم توجیه و عدم اطلاع رسانی به مردمی که همیشه همراه نظام بودند صحیح نبود. مردم مستحق غافلگیری و پنهان کاری نبودند.</p>
      <p>نماینده مردم رشت در مجلس شورای اسلامی  با انتقاد از نبودن زیر ساختارها در حوزه تخصیص کارت سوخت در اینباره نیز گفت: اعلام کرده بودند که ۱.۵ میلیون خودرو فاقد کارت سوخت هستند چرا وقتی زیرساخت‌ها تکمیل نشده دست به چنین طرحی زدند؟ افزایش ۳۰۰ درصدی بخشی از مصرف بنزین بدون توجه به افزایش درآمدهای مردم خود مشکل دیگری بود.</p>
      <p>جعفرزاده ایمن  آبادی اظهار کرد: غیر قابل انکار است که افزایش نرخ حامل‌های انرژی عامل افزایش قیمت سایر کالاها می‌شود. دولت‌ها نشان داده‌اند که در نظارت دارای ضعف شدیدی هستند. مردم نگران هستند که قیمت کالا افزایش پیدا کند.</p>
      <p>این نماینده مجلس عنوان کرد: برای بودجه سال ۹۹ قطعا مجلس تصمیمی جدی برای رفاه حال مردم خواهد گرفت. دولت به همان شکل که به دنبال واقعی کردن نرخ حامل‌های انرژی است حقوق کارمندان و کارکنان را نیز واقعی کند.</p>
      <p>جعفرزاده ایمن  آبادی تاکید کرد: حساب معترضین از اشرار جداست. باید با کلیه افرادی که به اموال عمومی آسیب رساندند به شدت برخورد شود ولی با معترضین غیر آشوبگر با رافت اسلامی برخورد شود.</p>
      <p>وی در پایان اضافه کرد: دولت در بودجه سال ۹۹ رفاه حال اقشار ضعیف را مورد توجه قرار دهد. مردم با درآمدهای پایین به شدت در این تصمیمات غیر کارشناسی آسیب دیده‌اند. دولت کاری نکند که لایحه بودجه سال ۹۹ در مجلس دچار مشکل شود. به هر شکل که به این طرح بنزین نگاه می‌کنیم مشکل می‌بینیم. معلوم نیست مسئول این خسارت‌ها کیست؟</p>
      <p>انتهای پیام</p>
    </article>
  </body>
</html>