<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779516/%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D8%B1%D8%A7-%D8%AF%D8%B1-%D8%B2%D9%86%D8%AF%DA%AF%DB%8C-%D8%B1%D9%88%D8%B2%D9%85%D8%B1%D9%87-%D9%85%D8%B1%D8%AF%D9%85-%D8%A8%D8%B1%D9%88%D8%B2-%D8%AF%D9%87%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:08:57+00:00"/>
    <meta property="og:title" content="سورنا ستاری: علوم انسانی را در زندگی روزمره مردم، بروز دهیم"/>
    <meta property="og:description" content="معاون علمی فناوری رئیس جمهور در مراسم افتتاحیه پنجمین کنگره بین المللی علوم انسانی اسلامی گفت: باید علوم انسانی را در زندگی روزمره مردم، بروز دهیم."/>
  </head>
  <body>
    <article>
      <h1>سورنا ستاری: علوم انسانی را در زندگی روزمره مردم، بروز دهیم</h1>
      <address><time datetime="2019-11-24T09:08:57+00:00">24 Nov 2019, 09:08</time> by <a rel="author" href="https://www.mehrnews.com/archive?jr=352" target="_blank">سارا فرجی</a></address>
      <p>به گزارش <a href="https://www.mehrnews.com/">خبرنگار مهر</a>، مراسم افتتاحیه پنجمین کنگره بین المللی علوم انسانی اسلامی صبح روز یکشنبه سوم آذرماه در سالن همایش های صدا و سیما برگزار شد.</p>
      <p>سورنا ستاری، معاون علمی فناوری رئیس جمهور در این مراسم گفت: من سررشته ای در علوم انسانی ندارم، اما در معاونت سعی می کنیم که روی مشکلات تمرکز کنیم. صحبتم را می خواهم با مثالی آغاز کنم. زمان شاه که جشن های دو هزار و ۵۰۰ ساله برگزار می شد، هدف از برگزاری جشن ها، نشان دادن عظمت ایران به دنیا بود. شاه وقتی فیلم این جشن ها را دید گفت مردم کجای این جشن ها هستند. حالا می خواهم از این مثال استفاده کنم و بگویم که بعضی وقت ها فکر می کنم که حرکات ما شبیه همین جشن ها است که در آن، مردم جایی ندارند.</p>
      <p>وی افزود: ما دانشگاه درست کرده ایم و دورش را دیوار کشیده ایم و چیزی را به جوانانمان در آنجا یاد می دهیم که شباهتی به نیازهای مردم ندارد. هیچ وقت به این نگاه نمی کنیم که مردم کجا هستند و ما برای آنها چه کار می کنیم. کتاب و مقاله نوشتن کار خوبی است، اما هدف نیست.</p>
      <p>ستاری خاطرنشان کرد: من برای هر بازدیدی به پژوهشگاه ها رفتم به من کتابخانه نشان دادند که خیلی هم خوب است، اما تأثیرش در جامعه چیست؟ چیزهایی که من دیدم با واقعیت جامعه همخوانی ندارد. اگر راجع به تجاری سازی علوم انسانی حرف می زنم در واقع راجع به محتوا حرف می‌زنم. ما باید بتوانیم چیزهایی که می نویسیم را در جامعه پیاده سازی کنیم. اگر امروز در مد و لباس شکست می خوریم، در واقع این شرکت های ما هستند که شکست می خورند. اگر در فیلم و سریال می بازیم چون شرکت قوی نداریم. اگر بچه های ما عروسک باربی به دست می گیرند، دلیلش این است که ما شرکت نداریم. بحث تجاری سازی یعنی بچه های ما و مردم بتوانند ازمحصولات آن استفاده کنند. ما شرکت های خوبی ساختیم و شتاب‌دهنده هایی ایجاد کردیم که شرکت ها زائیده شوند. جوانان خوشفکری هم وارد این حوزه شدند، اما ما نباید فضای مجازی را ببازیم. باید دیدگاهمان را عوض کنیم و علوم انسانی را در زندگی روزمره مردم، بروز دهیم.</p>
      <p>معاون علمی و فناوری رئیس جمهوری تصریح کرد: اگر ما در بیوتکنولوژی فوق العاده هستیم، دلیلش داشتن شرکت و اکوسیستم است. چنین اکوسیستم هایی باید در حوزه علوم انسانی هم شکل بگیرد. شرکت ها باید بتوانند اهداف کشور را توسعه دهند و ما بازار را نبازیم. خلاصه اینکه هدف باید حل مسائل مردم باشد. حوزه علوم انسانی حوزه ای است که خیلی بکر است و جای کار دارد.</p>
      <p>وی ادامه داد: ما در معاونت بخشی با عنوان توسعه زیست بوم دانش بنیان داریم که بنده در این جا اعلام می کنم که آمادگی این را داریم با اساتید و دانشگاه های حوزه علوم انسانی کار کنیم. سربازان ما شرکت های ما هستند. چون شرکت ها محصول به بازار می دهند و محصول باعث می شود که فرهنگ یک ملت عوض شود.  باید بازار را بگیریم اما نه با بگیر و ببند. بازار با حمایت از شرکت ها، گرفته می شود.</p>
    </article>
  </body>
</html>