<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/elon-musk-tesla-a-primit-circa-150-000-de-comenzi-pentru-camioneta-cybertruck-prezentata-joi-1922404824152019110919178917"/>
    <meta property="og:site_name" content="News.ro"/>
    <meta property="article:published_time" content="2019-11-24T09:48:15+00:00"/>
    <meta property="og:title" content="Elon Musk: Tesla a primit circa 150.000 de comenzi pentru camioneta Cybertruck, prezentată joi"/>
    <meta property="og:description" content="Directorul general al Tesla, Elon Musk, a declarat sâmbătă că producătorul auto a primit circa 150.000 de comenzi pentru camioneta electrică Cybertruck, care a fost prezentată joi seara, transmite Reuters."/>
  </head>
  <body>
    <article>
      <h1>Elon Musk: Tesla a primit circa 150.000 de comenzi pentru camioneta Cybertruck, prezentată joi</h1>
      <address><time datetime="2019-11-24T09:48:15+00:00">24 Nov 2019, 09:48</time> by <a rel="author">Anca Dumitrescu</a></address>
      <p>
        <b>Directorul general al Tesla, Elon Musk, a declarat sâmbătă că producătorul auto a primit circa 150.000 de comenzi pentru camioneta electrică Cybertruck, care a fost prezentată joi seara, transmite Reuters.</b>
      </p>
      <p>“Până acum am primit 146.000 de comenzi pentru vehicule Cybertruck, 42% optând pentru motor dual, 41% pentru trei motoare şi 17% pentru un singur motor”, a scris Musk pe Twitter. El a relatat separat că aceste comenzi au fost primite fără publicitate sau stimultente financiare.</p>
      <p>Lansarea camionetei pickup Cybertruck a fost afectată când geamurile armate s-au spart în timpul mult-aşteptatei prezentări. Aspectul general al vehiculului electric a provocat îngrijorare vineri, pe Wall Street.</p>
      <p>La lansare, Musk a scos în evidenţă designul, puterea şi durabilitatea camionetei, dar a fost luat prin surprindere atunci când geramurile s-au spart în timpul testării.</p>
      <p>Incidentul a umbrit lansarea, care a fost transmisă în direct din Los Angeles şi care a făcut ca hashtag-ul #cybertruck să fie în trend pe Twitter.</p>
      <p>Unii analişti de pe Wall Street au lăudat lansarea, dar alţii s-au îndoit de atractivitatea pe piaţă a designului futurist.</p>
      <p>Cu un preţ de pornire de 39.900 de dolari, forma şi culoarea gri fac ca vehiculul să semene cu unul blindat.</p>
      <p>Tesla intenţionează să înceapă producţia camionetei la sfârşitul anului 2021.</p>
      <p>Piaţa americană a camionetelor pickup este unul dintre cele mai profitabile segmente ale pieţei auto mondiale şi este dominată de Ford Motor, General Motors şi Fiat Chrysler Automobiles.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>