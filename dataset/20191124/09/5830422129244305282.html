<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140842/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%A7%D8%B2-%D9%85%D8%B1%D8%AF%D9%85-%D8%B9%D8%B0%D8%B1%D8%AE%D9%88%D8%A7%D9%87%DB%8C-%DA%A9%D8%B1%D8%AF-%D8%A2%D9%85%D8%A7%D8%B1-%D8%AA%D8%A7%DA%A9%D8%B3%DB%8C‌%D9%87%D8%A7%DB%8C-%D8%A2%D9%86%D9%84%D8%A7%DB%8C%D9%86-%D8%A7%DB%8C%D9%86%D8%AA%D8%B1%D9%86%D8%AA-%D8%B1%D8%A7%DB%8C%DA%AF%D8%A7%D9%86-%D8%A8%D9%87-%D9%87%D9%85%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T09:26:00+00:00"/>
    <meta property="og:title" content="وزیر ارتباطات از مردم عذرخواهی کرد / آمار تاکسی‌های آنلاین / اینترنت رایگان به همه"/>
    <meta property="og:description" content="وزیر ارتباطات ضمن عذرخواهی و اعلام اقداماتی در ایام قطعی اینترنت و آمار تاکسی‌های آنلاین و متقاضیان ۱۰ میلیون نفری گفت: بسته یک گیگ اینترنت هدیه به همه مشترکان اعطا می شود."/>
  </head>
  <body>
    <article>
      <h1>وزیر ارتباطات از مردم عذرخواهی کرد / آمار تاکسی‌های آنلاین / اینترنت رایگان به همه</h1>
      <address>
        <time datetime="2019-11-24T09:26:00+00:00">24 Nov 2019, 09:26</time>
      </address>
      <p>
        <i>وزیر ارتباطات ضمن عذرخواهی و اعلام اقداماتی در ایام قطعی اینترنت و آمار تاکسی‌های آنلاین و متقاضیان ۱۰ میلیون نفری گفت: بسته یک گیگ اینترنت هدیه به همه مشترکان اعطا می شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمدجواد آذری جهرمی که دو روز پیش به دلیل قطعی سراسری اینترنت از سوی آمریکا تحریم شد با انتشار ویدیویی اعلام کرد: قطع شبکه بین‌المللی اینترنت مشکلات بسیاری را در زندگی مردم ایجاد کرد و از مشکلات عدیده ایجاد شده در یک هفته اخیر به واسطه تماس‌های فراوان مطلع هستم.</p>
      <p>خانواده‌های خارج از کشور از حال عزیزان در ایران باخبر نشدند و دانشجویان و اساتید که در این مدت از دسترسی به منابع علمی بین‌المللی محروم بودند و برخی شرکت‌های صادراتی و وارداتی نیز دچار خسارت شدند.</p>
      <p>مسوولیت خطیر حفظ امنیت و آرامش کشور با مراجع عالی امنیتی است و تصمیم محدودیت اینترنت به دلیل حفظ آرامش جامعه اخذ و به اپراتورها ابلاغ شد. به عنوان وزیر ارتباطات، دغدغه حفظ دسترسی آحاد مردم و تامین نیاز کارهای مبتنی بر کسب کار اینترنتی را داشتم و معتقدم زندگی بدون فضای مجازی و شبکه جهانی قابل تصور نیست.</p>
      <p>برای گردش آزاد اطلاعات و جلوگیری از اختلال در فعالیت خبرنگاران برای جمع زیادی از آنان دسترسی به اینترنت ایجاد شد. همچنین اغلب دفاتر خبرگزاری‌ها، سایت‌های خبری و روزنامه‌ها را به اینترنت متصل کردیم. در مرحله بعد، برای آنکه کسب و کارها و احتیاجات اولیه مردم مختل نشود اقداماتی صورت گرفت تا بانک‌ها طبق روال معمول به فعالیت خود ادامه دهند.</p>
      <p>تاکسی‌های اینترنتی که ۲.۳ میلیون راننده و ۱۰ میلیون متقاضی دارند، فروشگاه های اینترنتی و یا خدمات فروش بلیت مسافرتی از جمله مواردی هستند که اگر در آنها اختلال ایجاد می‌شد زندگی مردم نیز دچار مشکل می شد. این کار بزرگی بود و وزارت ارتباطات در زیرساخت ، تلاش های بسیاری انجام داد و هدف از زیرساخت شبکه ملی اطلاعات، حفاظت از منافع مردم در این شرایط بود نه قطع ادامه ارتباط با شبکه جهانی.</p>
      <p>پیگیری های زیادی شد تا با رفع محدودیت، اینترنت را به زندگی مردم برگردانیم. شخصا از ساعت اول محدودیت، پیگیری ها را انجام دادم و از پنجشنبه گذشته،  شرکت ها، دانشگاه ها،ادارات و دفاتر خدمات عمومی به اینترنت متصل شدند. امروز اینترنت ثابت خانگی برقرار شد و این پیگیری‌ها در تعامل مستمر با مراجع امنیتی ادامه دارد.</p>
      <p>برخی خسارات جبران ناپذیر است و تلاش برای جبران آن است. از اپراتورهای تلفن همراه خواسته شد زمان بسته‌های اینترنتی را به میزان قطع ارتباط تمدید کنند. همچنین بسته یک گیگ اینترنت هدیه نیز به همه مشترکان اعطا می شود و مردم می‌توانند با شمارگیری #۹۸* این بسته اینترنتی را فعال کنند.  </p>
      <p>به نوبه خود بابت همه مشکلات به وجود آمده در زمان قطع اینترنت برای مردم به عنوان عضوی از دولت و حاکمیت عذرخواهی کرده و لحظه‌ای از انجام وظایف خود فروگذاری نمی‌کنیم.</p>
      <p>انتهای پیام</p>
    </article>
  </body>
</html>