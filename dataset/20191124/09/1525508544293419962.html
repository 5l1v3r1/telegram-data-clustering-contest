<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779541/%D8%B9%D8%B1%D8%B6%D9%87-%D9%86%D8%A7%D9%85%D8%AD%D8%AF%D9%88%D8%AF-%D8%A8%D8%B1%D9%86%D8%AC-%D8%AA%D9%86%D8%B8%DB%8C%D9%85-%D8%A8%D8%A7%D8%B2%D8%A7%D8%B1%DB%8C-%D8%A7%D9%81%D8%B2%D8%A7%DB%8C%D8%B4-%DB%B2%DB%B0-%D8%AF%D8%B1%D8%B5%D8%AF%DB%8C-%D8%B9%D8%B1%D8%B6%D9%87-%DA%AF%D8%A7%D8%B2-%D9%85%D8%A7%DB%8C%D8%B9"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:17:03+00:00"/>
    <meta property="og:title" content="در جلسه ستاد تنظیم بازار مطرح شد؛ عرضه نامحدود برنج تنظیم‌بازاری/افزایش ۲۰ درصدی عرضه گاز مایع"/>
    <meta property="og:description" content="افزایش ۲۰ درصدی عرضه گاز مایع، پیگیری ویژه مشکلات سوخت ناوگان حمل و نقل عمومی و باربری و نیز عرضه نامحدود برنج تنظیم بازاری از سوی شرکت بازرگانی دولتی، از جمله مصوبات ستاد تنظیم بازار بود."/>
  </head>
  <body>
    <article>
      <h1>در جلسه ستاد تنظیم بازار مطرح شد؛ عرضه نامحدود برنج تنظیم‌بازاری/افزایش ۲۰ درصدی عرضه گاز مایع</h1>
      <address><time datetime="2019-11-24T09:17:03+00:00">24 Nov 2019, 09:17</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت صنعت، معدن و تجارت، در هفتمین جلسه فوق العاده ستاد تنظیم بازار کشور که امروز یکشنبه ۳ آذر ۹۸ با حضور حسین مدرس خیابانی، قائم‌مقام وزیر صنعت، معدن و تجارت برگزار شد، مقرر گردید تا افزایش ۲۰ درصدی عرضه گاز مایع توسط وزارت نفت و همچنین موضوع تامین سوخت ناوگان حمل و نقل در کارگروه ویژه هدفمندی مصرف سوخت کشور مورد بررسی بیشتری قرار بگیرد.</p>
      <p>همچنین شرکت بازرگانی دولتی ایران نیز اعلام کرد که می‌تواند برنج را بدون هیچ محدودیتی با قیمت مصوب در سراسر کشور توزیع کند.</p>
      <p>در عین حال، در این جلسه تکالیف محوله به دستگاه‌ها در خصوص رصد و پایش وضعیت بازار از لحاظ تامین و قیمت کالاها به خصوص پس از اجرای طرح افزایش قیمت بنزین مورد پیگیری و بررسی قرار گرفت.</p>
      <p>ارگان‌های مختلف و دستگاه های نظارتی از جمله سازمان حمایت مصرف کنندگان و تولیدکنندگان، سازمان تعزیرات حکومتی و بازرسی اتاق اصناف ایران گزارش‌هایی در این خصوص ارایه دادند و نماینده وزارت کشور در خصوص موضوع رصد و پایش بازار در استان‌های سراسر کشور نیز گزارش خود را ارایه داد که برآیند گزارشات ارایه شده از وضعیت مناسب بازار از لحاظ تامین کالاها و قیمت آن‌ها حکایت داشت.</p>
      <p>
        <b>عرضه بدون محدودیت تخم‌مرغ و برنج در سراسر کشور</b>
      </p>
      <p>در این جلسه در خصوص موضوع برنج نیز مباحثی مطرح شد که شرکت بازرگانی دولتی ایران اعلام کرد بدون هیچ محدودیتی با قیمت مصوب می تواند برنج را در سراسر کشور توزیع کند و مقرر شد که معاونت بازرگانی داخلی وزارت صمت در خصوص توزیع این کالا ورود کند.</p>
      <p>همچنین در خصوص تخم مرغ نیز اعلام شد که هیچ محدودیتی برای توزیع آن در سراسر کشور وجود ندارد و قیمت این کالا افزایشی نداشته است.</p>
      <p>
        <b>قیمت گوجه به حالت قبل برمی‌گردد</b>
      </p>
      <p>در عین حال، با توجه به مشکلات آب و هوایی در جنوب کشور تامین و حمل گوجه فرنگی با مشکلاتی مواجه بود که در این جلسه با توضیحاتی که بخش های تخصصی دادند مشخص شد که نسبت به روزهای گذشته این محصول با کاهش قیمت نیز مواجه شده است و اظهار امیدواری شد که تا روزهای آتی قیمت به روال عادی نیز بازگردد.</p>
      <p>در این جلسه موضوع تامین سوخت ناوگان حمل و نقل نیز مورد بررسی قرار گرفت و تاکید شد که مشکلات این بخش در کارگروه ویژه‌ای متشکل از وزارت کشور، وزارت نفت و سازمان برنامه و بوجه با حضور نماینده ویژه ستاد تنظیم بازار مورد بررسی بیشتری قرار بگیرد.</p>
      <p>نماینده شرکت نفت نیز در این جلسه تاکید کرد که با دریافت لیست این ناوگان، سریعاً نسبت به واریز مابه‌التفاوت نرخ قیمت سوخت یارانه‌ای و نیمه یارانه‌ای در بخش های مختلف از جمله وانت بار، آژانس های تلفنی اقدام خواهد شد.</p>
    </article>
  </body>
</html>