<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/nem-ertik-politologusok-mi-ertelme-bugar-lepesenek"/>
    <meta property="og:site_name" content="Paraméter"/>
    <meta property="article:published_time" content="2019-11-24T09:41:00+00:00"/>
    <meta property="og:title" content="Nem értik a politológusok, mi értelme Bugár lépésének"/>
    <meta property="og:description" content="Negyedik parlamenti választásának fut neki a Híd párt, Bugár Béla pedig első alkalommal nem lesz listavezető. Ezt már a héten az általa benyújtott jelöltlistajavaslat is sugallta, az országos tanács pedig ez eredetit néhány módosítással szombaton jóvá is hagyta."/>
  </head>
  <body>
    <article>
      <h1>Nem értik a politológusok, mi értelme Bugár lépésének</h1>
      <h2>Negyedik parlamenti választásának fut neki a Híd párt, Bugár Béla pedig első alkalommal nem lesz listavezető. Ezt már a héten az általa benyújtott jelöltlistajavaslat is sugallta, az országos tanács pedig ez eredetit néhány módosítással szombaton jóvá is hagyta.</h2>
      <address>
        <time datetime="2019-11-24T09:41:00+00:00">24 Nov 2019, 09:41</time>
      </address>
      <p>Bugár Béla a Híd jelöltlistájának második helyéről fut neki a választásoknak, a listavezetői pozíciót Érsek Árpád közlekedésügyi miniszter foglalja el. Bugár kiemelte Érsek menedzseri képességeit, pozícióját a minisztériumban elért sikereivel indokolta. A Híd több kis párttal is összefogott, ezek közt szerepel az MKDSZ, melynek elnöke, Fehér Csaba a 10. helyről indul, továbbá a Šanca, melyet a korábbi SDKÚ-s Viliam Novotný vezet, aki a 13-ikként került fel a Híd-listára. Ezeken kívül ugyancsak szerepelhetnek a párt listáján a a romák egyik pártja, a RIS (Rómska Iniciatíva Slovenska) jelöltjei, többek között a nagymagyari polgármester, Marek Rigó.</p>
      <p>Bugár elismerte, hogy a listavezetői pozíció átengedésének más indoka is volt, a <a href="https://www.cas.sk/clanok/913398/most-hid-zmenil-jednotku-kandidatky-po-20-rokoch-politologovia-krutia-nad-tahom-bugara-hlavou/">Nový Čas</a> írta meg, hogy gyakran támadják olyan dolgokkal is, amelyek nem igazak. "Én pedig már nem szeretnék a kampány alatt a program helyett értelmetlen ócsárlásokra reagálni" - fogalmazott.</p>
      <p>Ez a magyarázat viszont logikátlannak tűnik több politológusnak is. Ján Baránek szerint ugyan így többet járhat Érsek majd a vitaműsorokba, ez viszont nem jelenti azt, hogy neki nem fogják feltenni ugyanazokat a kérdéseket. "Bugár híján most őt fogják kérdezni Bugárról" - szögezte le.</p>
      <p>Grigorij Mesežnikov pedig úgy látja, hogy ha Bugár szándéka az volt, hogy kicsit elrejtőzzön, akkor arra a lista második helyén nem lesz képes.</p>
      <p>(<a href="https://www.cas.sk/clanok/913398/most-hid-zmenil-jednotku-kandidatky-po-20-rokoch-politologovia-krutia-nad-tahom-bugara-hlavou/">Nový Čas</a>)</p>
    </article>
  </body>
</html>