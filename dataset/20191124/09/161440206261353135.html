<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/24/nella-vita-come-sul-set-condannate-le-due-gemelle-di-come-un-gatt-7-956486.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T09:40:03+00:00"/>
    <meta property="og:title" content="Nella vita come sul set, condannate le due gemelle di &quot;Come un gatto in tangenziale&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">roma</h6>
      <h1>Nella vita come sul set, condannate le due gemelle di "Come un gatto in tangenziale"</h1>
      <h2>Alessandra e Valentina Giudicessa a processo per furto</h2>
      <address>
        <time datetime="2019-11-24T09:40:03+00:00">24 Nov 2019, 09:40</time>
      </address>
      <p>È finito con due condanne il processo ad Alessandra e Valentina Giudicessa, le due gemelle note per il loro ruolo al cinema nel film "Come un gatto in tangenziale". Interpretavano proprio due ladre e per furto sono state destinatarie, nella vita reale, di una sentenza per un anno di reclusione e 200 euro di ammenda.</p>
      <p>Il furto, avvenuto in un negozio di Roma, è stato ripreso dalle telecamere. Ma non solo: erano già <a href="https://www.unionesarda.it/articolo/news/italia/2019/10/17/nella-vita-come-nei-film-fermate-ancora-le-gemelle-ladre-del-cine-137-941390.html">finite nei guai</a> per aver trafugato 18 vestiti all'Eur e tentato di sottrarre il portafogli a un'anziana in un supermercato.</p>
      <p>La denuncia di cui si è trattato al processo risale all'aprile dell'anno scorso. Ben vestite, erano entrate in un negozio di ottica, avevano provato degli occhiali in esposizione e poi, alla cassa, presentato la carta di credito per il pagamento. Questa però risultava scoperta e mentre la commessa provava e riprovava al terminale insieme a una gemella, l'altra si sarebbe appropriata di un paio di occhiali, dandosi poi il cambio con l'altra simulando un ennesimo tentativo con una seconda carta.</p>
      <p>Quindi, con un occhiale in tasca e l'altro sostituito con un loro paio lasciato sull'espositore, se n'erano andate.</p>
      <p>Le due 40enni sono infine comparse davanti al giudice monocratico del tribunale di Roma che le ha condannate applicando la recidiva.</p>
      <p>(Unioneonline/s.s.)</p>
    </article>
  </body>
</html>