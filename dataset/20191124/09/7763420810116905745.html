<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/578884"/>
    <meta property="og:site_name" content="Spring News"/>
    <meta property="article:published_time" content="2019-11-24T09:53:16+00:00"/>
    <meta property="og:title" content="พรุ่งนี้รอลุ้น! โอ๊ค พานทองแท้ มาฟังคำพิพากษาคดีร่วมกันฟอกเงินกู้กรุงไทยหรือไม่"/>
    <meta property="og:description" content="ศาลอาญาคดีทุจริตและประพฤติมิชอบกลาง นัดอ่านคำพิพากษา โอ๊ค พานทองแท้ ชินวัตร คดีร่วมกันฟอกเงินกู้แบงก์กรุงไทย ในวันพรุ่งนี้ ฟากทนายแทงกั๊ก โอ๊ค มาหรือไม่ ไม่ขอเปิดเผยอะไรทั้งสิ้น"/>
  </head>
  <body>
    <article>
      <h1>พรุ่งนี้รอลุ้น! โอ๊ค พานทองแท้ มาฟังคำพิพากษาคดีร่วมกันฟอกเงินกู้กรุงไทยหรือไม่</h1>
      <h2>ศาลอาญาคดีทุจริตและประพฤติมิชอบกลาง นัดอ่านคำพิพากษา โอ๊ค พานทองแท้ ชินวัตร คดีร่วมกันฟอกเงินกู้แบงก์กรุงไทย ในวันพรุ่งนี้ ฟากทนายแทงกั๊ก โอ๊ค มาหรือไม่ ไม่ขอเปิดเผยอะไรทั้งสิ้น</h2>
      <address>
        <time datetime="2019-11-24T09:53:16+00:00">24 Nov 2019, 09:53</time>
      </address>
      <p>วันพรุ่งนี้ (25 พ.ย.) <b>ศาลอาญาคดีทุจริตและประพฤติมิชอบกลาง</b> ได้นัดอ่านคำพิพากษาใน<b>คดีฟอกเงินกู้แบงก์กรุงไทย</b> อท.245/2561 ที่พนักงานอัยการฝ่ายคดีพิเศษ 4 เป็นโจทก์ยื่นฟ้อง นาย<b>พานทองแท้ ชินวัตร</b> หรือโอ๊ค อายุ 40 ปี บุตรชายคนโตของนายทักษิณ ชินวัตร อดีตนายกรัฐมนตรี เป็นจำเลย ในความผิดฐานร่วมกันฟอกเงิน และสมคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 และ 91</p>
      <p>โดยนายพานทองเเท้ ให้การปฏิเสธมาตั้งเเต่ชั้นสอบสวนที่มีพนักงานสอบสวนดีเอสไอเป็นผู้ทำสำนวนทั้งยังมีอัยการจากสำนักงานสอบสวนร่วมสอบสวนด้วย จนถึงชั้นศาล นายพานทองแท้ จำเลย ก็ให้การปฏิเสธสู้คดีว่าไม่ได้กระทำผิดตามฟ้อง ซึ่งเงินดังกล่าวเป็นที่ได้ร่วมลงทุนกับนายรัชฎา บุตรชายของนายวิชัย อดีตผู้บริหารกฤษดามหานคร</p>
      <p>ซึ่งศาลนัดไต่สวนพยาน 3 นัด คือ วันที่ 24,25 และ 26 ก.ย.ซึ่งวันที่ 24 และ 25 ได้ไต่สวนพยานไปแล้ว 4 ปาก ซึ่งเป็นพยานโจกท์และพยานที่โจทก์และจำเลยอ้างร่วมกัน โดยนายพานทองเเท้ขึ้นเบิกความเองในวันนัดสืบพยานปากสุดท้ายวันที่ 26 โดยหลังเบิกความเสร็จวันดังกล่าว ศาลจึงนัดฟังคำพิพากษาในวันที่ 25 พ.ย.นี้ เวลา 10.00 น.โดยให้คู่ความยื่นคำแถลงปิดคดีภายใน 30 วัน</p>
      <p>อย่างไรก็ตาม ต้องมาลุ้นว่าในวันพรุ่งนี้ นายพานทองเเท้ จำเลยซึ่งในช่วงหลังค่อนข้างเก็บตัวเงียบ ไม่ปรากฎเป็นข่าวทางสื่อมวลชนมาสักระยะหนึ่งแล้ว จะเดินทางมาฟังคำพิพากษาหรือไม่ เเละศาลจะมีผลคำวินิจฉัยออกมาเช่นใด แต่คดีดังกล่าวหากศาลมีคำพิพากษาออกมาเเล้วยังสามารถยื่นอุทธรณ์คดีได้อีก</p>
      <p>ด้านทนายความของนายพานทองแท้ ชินวัตร กล่าวว่า ตนไม่สามารถพูดอะไรเกี่ยวกับคดีนี้ได้ ส่วนนายพานทองแท้จะไปฟังคำพิพากษาหรือไม่นั้น ก็ไม่ได้มีการยืนยันกับตนจึงไม่สามารถให้ข้อมูลได้ ที่ผ่านมาได้ดำเนินการในชั้นไต่สวนพยานมาทั้งหมด ซึ่งทีมทนายความจะไปฟังคำพิพากษาอยู่แล้วตามหน้าที่ ยังไม่ขอเปิดเผยอะไรทั้งสิ้น</p>
    </article>
  </body>
</html>