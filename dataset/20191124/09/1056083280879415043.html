<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301478/%D8%B9%D8%A7%D9%82%D8%A8%D8%AA-%D8%A8%D8%A7%D8%B1%D8%A7%D9%86-%D9%87%D8%A7%DB%8C-%D8%B3%DB%8C%D9%84-%D8%A2%D8%B3%D8%A7-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:20:55+00:00"/>
    <meta property="og:title" content="عاقبت باران‌های سیل‌آسا در مازندران"/>
    <meta property="og:description" content="ایسنا/مازندران عضو هیئت علمی گروه کشاورزی دانشگاه پیام نور ساری گفت: خسارت سنگین به بخش کشاورزی و سطح زیر کشت کلزا پاییزه که درآمد کشاورزی مازندران را تحت تاثیر قرار داده از عواقب باران‌های سیل‌آسا در این استان است."/>
  </head>
  <body>
    <article>
      <h1>عاقبت باران‌های سیل‌آسا در مازندران</h1>
      <address><time datetime="2019-11-24T09:20:55+00:00">24 Nov 2019, 09:20</time> by <a rel="author">بهناز مقدس</a></address>
      <p>ایسنا/مازندران عضو هیئت علمی گروه کشاورزی دانشگاه پیام نور ساری گفت: خسارت سنگین به بخش کشاورزی و سطح زیر کشت کلزا پاییزه که درآمد کشاورزی مازندران را تحت تاثیر قرار داده از عواقب باران‌های سیل‌آسا در این استان است.</p>
      <p><b>بابک مومنی در گفت‌و گو با ایسنا</b> در مورد مدیریت سیل و پیشگیری از خسارات احتمالی آن اظهار کرد: زهکشی‌ها در سطح مازندران صورت نگرفته و طرح شبکه البرز فقط سازه‌های تامین آب را محقق کرده است.</p>
      <p>وی تصریح کرد: در برخی از سازه‌های پایین دست تا حدودی زهکشی اتفاق افتاد اما شبکه‌ای برای آن ایجاد نشد و کانال‌ها در بخش البرز کامل نیست.</p>
      <p>عضو هیئت علمی گروه کشاورزی دانشگاه پیام‌ نور ساری خاطرنشان کرد: شبکه انتقال و زهکشی بخش آبیاری استان نیمه‌کاره رها شده است، به همین دلیل اراضی و بخش زیادی از  منطقه بهنمیر و سیمرغ در سیل به زیر آب رفت.</p>
      <p>مومنی گفت: جدا از لطمات روحی که به دلیل عدم‌جمع‌آوری دستاورد محصول به کشاورز وارد شده، خسارت مالی سنگینی نیز به دنبال داشت.</p>
      <p>وی ادامه داد: هزینه جبران خسارات بیشتر از احداث‌ پروژه‌های پیشگیرانه است و این مهم باید به طور جد در دستور کار قرار گیرد.</p>
      <p>عضو هیئت علمی گروه کشاورزی دانشگاه پیام نور ساری ادامه داد: احداث سد زمانی برای این استان و بخش کشاورزی ارزش دارد که شبکه پایین دست آن درست شود .</p>
      <p>
        <b>شکل بارندگی‌ها در مازندران تغییر کرده است</b>
      </p>
      <blockquote>مومنی یادآور شد: باید بپذیریم که شکل بارندگی‌ها در مازندران تغییر کرده و هر بارندگی در استان منجر به سیلاب می‌شود که این مهم اصلاح شبکه زهکشی را امری ضروری‌تر می‌کند.</blockquote>
      <p>انتهای پیام</p>
    </article>
  </body>
</html>