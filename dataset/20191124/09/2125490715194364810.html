<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177629/"/>
    <meta property="og:site_name" content="Doctors Only"/>
    <meta property="article:published_time" content="2019-11-24T09:44:00+00:00"/>
    <meta property="og:title" content="בינה מלאכותית מסוגלת לחזות האם אימונותרפיה תועיל לחולי סרטן"/>
    <meta property="og:description" content="צוות חוקרים אמריקאי הדגים את יכולתה של טכנולוגיית הבינה המלאכותית כדי לחזות האם טיפול אימונותרפי יקר יועיל לחולים בסרטן ריאות"/>
  </head>
  <body>
    <article>
      <h1>בינה מלאכותית מסוגלת לחזות האם אימונותרפיה תועיל לחולי סרטן</h1>
      <h2>צוות חוקרים אמריקאי הדגים את יכולתה של טכנולוגיית הבינה המלאכותית כדי לחזות האם טיפול אימונותרפי יקר יועיל לחולים בסרטן ריאות</h2>
      <address><time datetime="2019-11-24T09:44:00+00:00">24 Nov 2019, 09:44</time> by <a rel="author">מערכת דוקטורס אונלי</a></address>
      <p>צוות חוקרים אמריקאי הדגים את יכולתה של טכנולוגיית הבינה המלאכותית כדי לחזות אם טיפול אימונותרפי יקר יועיל עבור חולים בסרטן ריאות. הצוות הזה כבר הוכיח, במחקר חלוץ קודם, כי ניתן לרתום את הבינה המלאכותית (AI) לחיזוי יעילותו ומידת הצלחתו של טיפול כימותרפי.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177475/">מחקר בריטי: עישון מגביר סיכון לדיכאון, סכיזופרניה והפרעה דו קוטבית</a>
        </li>
        <li>
          <a href="https://doctorsonly.co.il/2019/11/177207/">מחקר אמריקאי נרחב מגלה: לחולי לב סיכון גבוה לחלות בסרטן</a>
        </li>
        <li>
          <a href="https://doctorsonly.co.il/2019/11/177186/">מחקר בינלאומי מצא: לפרוצדורות פולשניות אין יתרון על טיפול תרופתי בחולי טרשת עורקים יציבה</a>
        </li>
      </ul>
      <p>הדיווח על ההישג החדש שנרשם במעבדה להדמיה דיגיטלית של אוניברסיטת קייז ווסטרן רזרב בקליבלנד, אוהיו, שהובילה את המחקר שבו השתתפו מעבדות מחקר נוספות ובתי ספר לרפואה אחרים בארה"ב, פורסם בשבוע שעבר במהדורת נובמבר של הירחון <a href="https://cancerimmunolres.aacrjournals.org/content/early/2019/11/12/2326-6066.CIR-19-0476">Cancer Immunology Research</a>.</p>
      <figure>
        <img src="https://cdn.doctorsonly.co.il/2019/11/%D7%91%D7%99%D7%A0%D7%94.jpg"/>
        <figcaption>אילוסטרציה שמדגימה כיצד תצלומי CT הראו הבדלים לפני ואחרי טיפול אימונותרפי כאשר ניתן אפילו לחדור לתוככי תאי הגידול הממאיר בלימפציטים ולראות גם הבדלים בצפיפות שחלו בהם בעקבות הטיפול. צילום: אוניברסיטת קייז ווסטרן רזרב</figcaption>
      </figure>
      <p>בעבודה זאת, כמו בקודמתה, "לימדו ואימנו" החוקרים מחשב לאתר מה שקודם לכן לא ניתן היה לבצע: תבניות בלתי-נראות של שינויים שחלו בתוצאות סריקות CT של חולי סרטן ריאה, תחילה בעת שהם אובחנו כחולים במחלתם ולאחר מכן, בהשוואה של צילומי ה-CT אחרי שהחולים עברו שניים-שלושה מחזורי טיפול אימונותרפי. המחשב זיהה שינויים שחלו בתוך תאי הגידול הממאיר וגם בדפנות החיצוניות שלו וסביבו.</p>
      <p>"ממצאי מחקר זה הדגימו לנו היבט ביולוגי עמוק יותר של המחלה לגבי יתר האגרסיביות הפנוטיפית שלה – וזה מידע חשוב שכיום איננו מצוי בידי האונקולוגים", הסביר ד"ר אנאנט מדבוהושי (Anant Madabhushi) מהמרכז להדמיה ממוחשבת ואבחון פרסונלי (CCIPD) – גורם מוביל עולמי בזיהוי, אבחון, איתור ואפיון של סוגי סרטן שונים ומחלות אחרות תוך שימוש במשלבים של הדמיה רפואית, לימוד מכונה ו-AI.</p>
      <p>כיום, רק כ-20% מחולי סרטן רואים תועלת מטיפול אימונותרפי שהוא שונה במהותו מטיפולים כימותרפיים, שכן החולים מקבלים תרופות כדי לגייס את המערכת החיסונית שלהם למאבק בסרטן בעוד שבטיפולים כימותרפיים החומר התרופתי נועד ישירות כדי לחסל את תאי הסרטן.</p>
      <p>הגם שטיפולים אימונותרפיים שינו את הסביבה הטיפולית בסרטן, עדיין מדובר בטיפול יקר באופן קיצוני שעלותו במקרה הטוב מגיעה ל-200 אלף דולר בלבד לשנה לחולה, ובמקרים רבים – העלויות הן גבוהות פי כמה, הדגישו מחברי דו"ח המחקר. הם כינו את המצב הזה "הרעילות הפיננסית" שמתלווה לטיפול בחולים שלא מסוגלים לעמוד בהוצאות כאלו, מה שגורם לכך שכ-42% מאנשים שמאובחנים מדי שנה כחולי סרטן מאבדים בתוך שנה אחת מהאבחון את כל החסכונות שצברו כל חייהם.</p>
    </article>
  </body>
</html>