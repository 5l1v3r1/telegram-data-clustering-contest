<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polemos-ta-ximeromata-sti-thessaloniki-epithesi-koykoyloforon-se-dimoiries-ton-mat-molotof-dakrygona-kai-cheirovomvides-krotoy-lampsis-kai-prosagoges-foto-kai-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-24T09:45:01+00:00"/>
    <meta property="og:title" content="«Πόλεμος» τα ξημερώματα στη Θεσσαλονίκη: Επίθεση κουκουλοφόρων σε διμοιρίες των ΜΑΤ! Μολότοφ, δακρυγόνα και χειροβομβίδες κρότου-λάμψης και προσαγωγές! (Φωτο και βίντεο)"/>
    <meta property="og:description" content="Επίθεση με βόμβες μολότοφ δέχτηκε τα ξημερώματα διμοιρία που φρουρούσε το τουρκικό προξενείο στη Θεσσαλονίκη. Στις 3:20 ομάδα 15 κουκουλοφόρων βγήκε από το Αριστοτέλειο Πανεπιστήμιο και κινήθηκε προς την διμοιρία μέσω της οδού Αγ. Δημητρίου. Σύμφωνα"/>
  </head>
  <body>
    <article>
      <h1>«Πόλεμος» τα ξημερώματα στη Θεσσαλονίκη: Επίθεση κουκουλοφόρων σε διμοιρίες των ΜΑΤ! Μολότοφ, δακρυγόνα και χειροβομβίδες κρότου-λάμψης και προσαγωγές! (Φωτο και βίντεο)</h1>
      <address>
        <time datetime="2019-11-24T09:45:01+00:00">24 Nov 2019, 09:45</time>
      </address>
      <p>Επίθεση με βόμβες μολότοφ δέχτηκε τα ξημερώματα διμοιρία που φρουρούσε το τουρκικό προξενείο στη Θεσσαλονίκη. Στις 3:20 ομάδα 15 κουκουλοφόρων βγήκε από το Αριστοτέλειο Πανεπιστήμιο και κινήθηκε προς την διμοιρία μέσω της οδού Αγ. Δημητρίου.</p>
      <figure>
        <img src="https://europost.gr/wp-content/uploads/2019/11/molotof_2_copy-300x200.jpg"/>
      </figure>
      <p>Σύμφωνα με πληροφορίες του thestival.gr, οι κουκουλοφόροι πέταξαν περίπου 15 βόμβες μολότοφ και επέστρεψαν στην πλατεία χημείου του ακαδημαϊκού ιδρύματος. Οι αστυνομικοί των ΜΑΤ απάντησαν στις ρίψεις κάνοντας χρήση δακρυγόνων και χειροβομβίδων κρότου – λάμψης.</p>
      <p>Μια δεύτερη ομάδα περίπου δέκα κουκουλοφόρων βγήκε από την είσοδο της παλιάς φιλοσοφικής σχολής στην οδό Εθνικής Αμύνης και επιτέθηκε με δέκα βόμβες μολότοφ και πέτρες κατά δεύτερης διμοιρίας που κινούνταν πεζή προς την οδό Αγ. Δημητρίου για συνδρομή.</p>
      <p>Η κυκλοφορία στις οδούς Αγίου Δημητρίου και Εθνικής Αμύνης διεκόπη για αρκετή ώρα. Από τις ρίψεις μολότοφ δεν προκλήθηκαν υλικές ζημιές.</p>
      <figure>
        <iframe src="https://www.youtube.com/embed/knJ7jDVdNhM" width="696" height="392" data-service="Youtube" scrolling="no"/>
      </figure>
      <p>Μετά τις επιθέσεις αστυνομικοί των ομάδων ΔΙ.ΑΣ. και Ο.Π.Κ.Ε. προσήγαγαν 14 άτομα που εξήλθαν από το ΑΠΘ. Οι αστυνομικοί της κρατικής ασφάλειας περισυνέλεξαν ένα σακίδιο πλάτης που εγκατέλειψε ένας κουκουλοφόρος την ώρα της επίθεσης. Μέσα σε αυτό υπήρχε μια αχρησιμοποίητη βόμβα μολότοφ.</p>
      <p>Να σημειωθεί ότι από τις 22:00 γινόταν συναυλία στη Νομική Σχολή του ΑΠΘ με σκοπό τη συγκέντρωση χρημάτων για την κάλυψη των δικαστικών εξόδων των τριών αναρχικών που συνελήφθησαν στη ληστεία του ΑΧΕΠΑ.</p>
    </article>
  </body>
</html>