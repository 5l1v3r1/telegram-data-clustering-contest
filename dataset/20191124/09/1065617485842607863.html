<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/calcio-femminile-la-juve-cerca-il-sorpasso-roma-serve-unimpresa/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T09:06:10+00:00"/>
    <meta property="og:title" content="Calcio femminile: la Juve cerca il sorpasso. Roma, serve un’impresa"/>
    <meta property="og:description" content="Partita complicata per le ragazze di Bevagnoli che oggi al Tre Fontane affrontano le Campionesse d'Italia"/>
  </head>
  <body>
    <article>
      <h1>Calcio femminile: la Juve cerca il sorpasso. Roma, serve un’impresa</h1>
      <h2>Partita complicata per le ragazze di Bevagnoli che oggi al Tre Fontane affrontano le Campionesse d’Italia</h2>
      <address><time datetime="2019-11-24T09:06:10+00:00">24 Nov 2019, 09:06</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Da quando esiste lo Juventus Stadium la Roma maschile non ha mai portato via punti da Torino. Da quando <b>la Juventus femminile affronta la Roma</b> (che sia quella attuale o la Res) in Serie A non ha mai perso, segnando dieci reti senza subirne neppure una.</p>
      <p>Basta questo dato a capire quanto la partita di oggi, per le ragazze di coach Bavagnoli, sia estremamente complicata, come riporta Chiara Zucchelli <i>La Gazzetta dello Sport.</i></p>
      <p><b>Servirebbe tutto l’appoggio del Tre Fontane</b>, ma non è scontato: lo scorso anno per la sfida alla Juventus c’erano 900 spettatori, ora ne sono attesi almeno il doppio (tra cui un centinaio bianconeri), ma il brutto tempo e la partita in programma all’Olimpico alle 15 potrebbero frenare l’entusiasmo. Di certo, <b>l’impegno delle 12.30</b> (diretta Sky) sarà un banco di prova importante per testare le ambizioni della Roma e la tenuta della Juventus, che ancora non ha digerito il gol della milanista Vitale allo scadere della partita della scorsa settimana.</p>
      <p><b>Bavagnoli si affiderà a Giugliano</b>, unica romanista sempre in campo, mentre è in dubbio la brasiliana <b>Andressa</b>, tornata con una caviglia dolorante dalla nazionale.</p>
    </article>
  </body>
</html>