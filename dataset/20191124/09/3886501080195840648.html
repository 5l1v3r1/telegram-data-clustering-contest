<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119714-na-danasnji-dan-24-novembar?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T09:15:04+00:00"/>
    <meta property="og:title" content="Na današnji dan 24. novembar"/>
    <meta property="og:description" content="1883  -  Rodjen je srpski pisac Jovan Jovanović Zmaj, jedna od najmarkantnijih ličnosti srpskog društva u drugoj polovini 19. veka. Borac za nacionalno i političko oslobodjenje, član Srpske kraljevske akademije i dramaturg Narodnog pozorišta u Beogradu (1890-98), urednik nekoliko časopisa, napoznatiji je kao dečiji pesnik i autor elegičnih ličnih ispovesti (&quot;Djulići&quot;, &quot;Djulići uveoci&quot;). 1572  -  Umro je škotski protestantski reformator Džon Noks (John Knox), sledbenik Kalvina (Calvin), osnivač Škotske prezbiterijanske crkve i autor &quot;Istorije Reformacije u Škotskoj&quot;.  1632  -  Rodjen je holandski filozof jevrejskog porekla Baruh de Spinoza (Baruch), jedan od najznačajnijih i najdoslednijih predstavnika racionalističke i monističke filozofije. Njegova misao, izneta u kapitalnom delu &quot;Etika&quot;, izvršila je veoma značajan uticaj na evropsku filozofiju. Kritički odnos prema Bibliji i Talmudu izazvali su gnev u teološkim krugovima, a jevrejska zajednica ga je anatemisala i isključila iz svojih redova. 1642  -  Holandski…"/>
  </head>
  <body>
    <article>
      <h1>Na današnji dan 24. novembar</h1>
      <address>
        <time datetime="2019-11-24T09:15:04+00:00">24 Nov 2019, 09:15</time>
      </address>
      <p><b>1883</b>  -  Rodjen je srpski pisac Jovan Jovanović Zmaj, jedna od najmarkantnijih ličnosti srpskog društva u drugoj polovini 19. veka. Borac za nacionalno i političko oslobodjenje, član Srpske kraljevske akademije i dramaturg Narodnog pozorišta u Beogradu (1890-98), urednik nekoliko časopisa, napoznatiji je kao dečiji pesnik i autor elegičnih ličnih ispovesti ("Djulići", "Djulići uveoci").<br/><br/><b>1572 </b> -  Umro je škotski protestantski reformator Džon Noks (John Knox), sledbenik Kalvina (Calvin), osnivač Škotske prezbiterijanske crkve i autor "Istorije Reformacije u Škotskoj".  <br/><b>1632</b>  -  Rodjen je holandski filozof jevrejskog porekla Baruh de Spinoza (Baruch), jedan od najznačajnijih i najdoslednijih predstavnika racionalističke i monističke filozofije. Njegova misao, izneta u kapitalnom delu "Etika", izvršila je veoma značajan uticaj na evropsku filozofiju. Kritički odnos prema Bibliji i Talmudu izazvali su gnev u teološkim krugovima, a jevrejska zajednica ga je anatemisala i isključila iz svojih redova.<br/> <br/><b>1642</b>  -  Holandski moreplovac Abel Janson Tasman (Janszoon) otkrio je južno od Australije ostrvo i nazvao ga Van Dimenova Zemlja, koje je kasnije njemu u čast nazvano Tasmanija.<br/> <br/><b>1729</b>  -  Rodjen je ruski general Aleksandar Vasiljevič Suvorov, jedan od najvećih vojskovodja 18. veka. Uspešno se borio protiv Turaka (1787-91), pod njegovom komandom austrijsko-ruske trupe potisnule su Francuze iz severne Italije 1799, kada se proslavio i prelaskom preko Alpa na povratku u Rusiju. Ugušio je ustanak Pugačova u Rusiji 1774. i ustanak u Poljskoj 1794. U SSSR-u je 1942. uveden orden Suvorov za visoke vojničke zasluge.<br/> <br/><b>1848</b>  -  Umro je britanski državnik lord Melburn (Melbourne), premijer i poverenik kraljice Viktorije (Victoria) po kojem je australijski grad Melburn dobio naziv.<br/><br/><b>1859</b>  -  Objavljena je knjiga engleskog prirodnjaka Čarlsa Darvina (Charles Darwin) "Poreklo vrsta". Njegova revolucionarna teorija evolucije izazvala je velike kontroverze u naučnim krugovima, a crkveni su izrazili bojazan da će knjiga podriti religijska verovanja o postanku sveta.<br/> <br/><b>1864 </b> -  Rodjen je francuski slikar i grafičar Anri Tuluz Lotrek (Henri Toulouse Lautrec), majstor litografije, slikar boemskog Monmartra, atmosfere i likova noćnog života Pariza s kraja 19. veka.<br/><br/><b>1883  -  Rodjen je srpski pisac Jovan Jovanović Zmaj, jedna od najmarkantnijih ličnosti srpskog društva u drugoj polovini 19. veka. Borac za nacionalno i političko oslobodjenje, član Srpske kraljevske akademije i dramaturg Narodnog pozorišta u Beogradu (1890-98), urednik nekoliko časopisa, napoznatiji je kao dečiji pesnik i autor elegičnih ličnih ispovesti ("Djulići", "Djulići uveoci").</b><br/><br/><b>1916</b>  -  Umro je britanski konstruktor oružja američkog porekla Hajrem Stivens Maksim (Hiram Stevens Maxim), izumitelj mitraljeza (1884) koji je po njemu nazvan "maksim".<br/> <br/><b>1929</b>  -  Umro je francuski državnik Žorž Benžamin Klemanso (Georges Benjamin Clemenceau), premijer od 1906. do 1909. i od 1917. do 1920, kada se povukao iz političkog života. Zbog žustrine kojom je delovao u parlamentu kao opozicija dobio je nadimak "Tigar". U vreme Drajfusove afere objavio je 1898. u svom listu "L' Oror" (L' Aurore) znamenito Zolino pismo predsedniku Republike "Optužujem". Jedan je od tvoraca Antante i predsedavajući mirovne konferencije u Versaju 1919.<br/> <br/><b>1941</b>  -  Počela je nemačka ofanziva na grad Užice u Drugom svetskom ratu. Odstupnicu glavnog dela partizanskih snaga činio je Radnički bataljon. Nemci su zauzeli grad krajem novembra, a tokom borbi na Kadinjači, 14 kilometara zapadno od Užica, poginulo je 180 branilaca grada.<br/> <br/><b>1957</b>  -  U Meksiko Sitiju umro je čuveni meksički slikar i komunistički aktivista Dijego Rivera (Diego). Proslavio se monumentalnim muralima u javnim ustanovama u Meksiku (124 freske u palati Ministarstva prosvete) i u SAD.<br/> <br/><b>1963</b>  -  Dva dana posle atentata u Dalasu na predsednika SAD Džona Kenedija (John Kennedy), Džek Rubi (Jack Ruby) je u policijskoj stanici ubio iz revolvera Lija Harvija Osvalda (Lee Harvey Oswald), koji je bio osumnjičen za atentat.<br/> <br/><b>1974 </b> -  Predsednik SAD Džerald Ford (Gerald) i sovjetski lider Leonid Brežnjev postigli su u Vladivostoku privremeni sporazum o ograničenju ofanzivnog strateškog nuklearnog oružja.<br/> <br/><b>1976</b>  -  U zemljotresu koji je razorio grad Muradije i stotine sela na istoku Turske poginulo je oko 5.300 ljudi, a 50.000 je ostalo bez domova.<br/> <br/><b>1989 </b> -  Pod pritiskom masovnih demonstracija u Pragu, kompletno rukovodstvo Komunističke partije Čehoslovačke podnelo je ostavke, uključujući i generalnog sekretara Miloša Jakeša (Milos Jakes). Na mesto generalnog sekretara partije došao je Karol Urbanek.<br/> <br/><b>1992</b>  -  Na jugu Kine srušio se putnički avion "Boing 737". U najtežoj nesreći u istoriji kineskog vazduhoplovstva, poginula je 141 osoba  -  svi putnici i članovi posade.<br/> <br/><b>1995</b>  -  Irci su na referendumu tesnom većinom (50,28 odsto) izglasali legalizaciju razvoda braka.<br/> <br/><b>1998 </b> -  Predsednik SR Jugoslavije Slobodan Milošević smenio je načelnika Generalštaba Vojske Jugoslavije general-pukovnika Momčila Perišića.<br/> <br/><b>1998</b>  -  General Emil Lahud (Emile Lahoud), prvi predsednik Libana posle okončanja 15-godišnjeg gradjanskog rata u toj bliskoistočnoj zemlji, preuzeo je dužnost šefa države.<br/> <br/><b>2000 </b> -  Oko 900.000 ljudi protestovalo je na ulicama Barselone zbog terorističkih akcija baskijske separatističke organizacije ETA. Na čelu protestne kolone bili su španski premijer Hose Maria Aznar (Asnar) i drugi visoki državni i politički zvaničnici.<br/> <br/><b>2000</b>  -  Jugoslovenski predsednik Vojislav Koštunica doputovao je u Zagreb na Samit na vrhu država jugoistočne Evrope i EU. To je prva poseta srpskog zvaničnika Hrvatskoj od raspada bivše Jugoslavije.<br/> <br/><b>2003 </b> -  Vrhovni sud u Glazgovu (Škotska) osudio je na 27 godina zatvora libijskog obaveštajca Abdela Baseta Ali al-Megrahija, koji je 2001. proglašen krivim za učešće u rušenju Pan Am-ovog aviona na letu broj 103 iznad jezera Lokerbi u Škotskoj 1998. godine.<br/> <br/><b>2004</b>  -  Predsednik Francuske Žak Širak doputovao je u prvu zvaničnu posetu Libiji od kada je ta država 1951. stekla nezavisnost.<br/> <br/><b>2005 </b> -  Umro je Pat Morita, japansko-američki glumac, poznat po svojoj ulozi u filmu "Karate kid".<br/> <br/><b>2006</b>  -  Umrla je američka glumica, pozorišna i filmska scenaristkinja Beti Komden (Betty Comden) legenda Brodveja koja je napisala brojne hit pozorišne i filmske mjuzikle ("Pevanje na kiši).<br/> <br/><b>2011 </b> -  Umro je poznati fotograf Ivo Eterović, dobitnik oko 200 priznanja, medju kojima i posebno priznanje za vrhunski doprinos nacionalnoj kulturi Srbije. Bio je i lični fotograf Josipa Broza Tita.<br/><br/><b>2013</b>  -  U selu Šajkaš počela gradnja deonice gasovoda Južni tok u Srbiji, duga 421 kilometar i vredna 1,9 milijardi evra.<br/><br/><b>2015</b>  -  Zbog incidenta na tursko sirijskoj granici kada je ruski avion Su-24 oborio tursku letelicu F-16, došlo je do zategnutih rusko-turskih odnosa. Turska je tvrdila da je ruski avion ušao u njen vazdušni prostor, a  Rusko ministarstvo odbrane da je oboreni avion leteo isključivo u sirijskom vazdušnom prostoru.<br/><br/><b>2017</b>  -  U napadu ekstremista na džamiju u severnoj provinciji na egipatskom Sinajskom poluostrvu poginulo je 305 osoba.<br/><br/><b>2018</b>  -  Na protestima pokreta "Žuti prsluci" u Parizu koji su u aveniji Jelisejskih polja postavili barikade i sukobili se sa policijom, zbog nasilja je privedeno 130 osoba. Pripadnici ovog pokreta  protestuju zbog najavljenog povećanja poreza na gorivo.</p>
    </article>
  </body>
</html>