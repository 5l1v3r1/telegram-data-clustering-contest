<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779544/%D9%85%D8%A7-%D8%AF%D8%B1-%D8%AC%D9%87%D8%A7%D9%86-%D9%85%D8%AF%D8%B1%D9%86-%D8%A8%D8%A7-%D9%82%D8%AA%D9%84-%D8%B9%D9%82%D9%84-%D9%85%D9%88%D8%A7%D8%AC%D9%87-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:23:18+00:00"/>
    <meta property="og:title" content="حجت الاسلام پارسانیا: ما در جهان مدرن با قتل عقل مواجه هستیم"/>
    <meta property="og:description" content="حمید پارسانیا در افتتاحیه پنجمین کنگره بین المللی علوم انسانی اسلامی با بیان اینکه عقل در غرب و مسیحیت مسیری را پیموده که با مسیر اسلام متفاوت است، گفت: در جهان مدرن با قتل عقل مواجه هستیم."/>
  </head>
  <body>
    <article>
      <h1>حجت الاسلام پارسانیا: ما در جهان مدرن با قتل عقل مواجه هستیم</h1>
      <address><time datetime="2019-11-24T09:23:18+00:00">24 Nov 2019, 09:23</time> by <a rel="author" href="https://www.mehrnews.com/archive?jr=352" target="_blank">سارا فرجی</a></address>
      <p>به گزارش <a href="https://www.mehrnews.com/">خبرنگار مهر</a>، مراسم افتتاحیه «پنجمین کنگره بین المللی علوم انسانی اسلامی» صبح امروز در سالن همایش های صدا و سیما برگزار شد.</p>
      <p>حجت الاسلام پارسانیا، استاد حوزه و دانشگاه و برگزیده سومین دوره جایزه جهانی علوم انسانی اسلامی در افتتاحیه این همایش گفت: چیستی علوم انسانی و هویت علوم انسانی پیوسته به امور متعدد و متکثری است. بنیادهای معرفتی و نحوه سلوک و زیست محیطی که در آن علوم شکل می گیرند همه به این موضوع مرتبط هستند.</p>
      <p>این استاد حوزه و دانشگاه گفت: ما در جهان امروز با صورت خاصی از علوم انسانی مواجه هستیم. جامعه ما و محیط آکادمیک نظیر دیگر جوامع متأثر از معنا هستند. نسبتی بین علوم انسانی و علوم اجتماعی و علوم طبیعی دیده می شود. نسبتی بین علوم انسانی و انسانیات هم وجود دارد.</p>
      <p>وی افزود: حوزه انسانیات بخشی از دانشگاه ها هستند ولی علم نیست. در تعریف مورد توجه و معقول یونسکو، امروز ما با معنایی از علوم انسانی مواجهیم که به صورت غیررسمی گرفتار تزلزل است. امروز انسانیات بر علوم اجتماعی و  علم غلبه پیدا کرده و رویکردهایی در گفتگوهای علمی جریان دارد و پیامدهای خودش را هنوز نشان نداده است.</p>
      <p>پارسانیا با بیان اینکه تحولات سریعی در حال رخ دادن است که پیش از همه ریشه در تحولات و معنای عقل دارد، گفت: تحولات علم و انسانیات و علوم انسانی متأثر از تحولاتی است که معنای عقل دارد. عقل در غرب و مسیحیت مسیری را پیموده که با مسیر اسلام متفاوت است.</p>
      <p>این استاد دانشگاه اظهار داشت: اولین حادثه در جهان غرب این بود که عقل، روح القدس شد و جنبه تنزیهی خدا مغفول و عقل خود، هستی مقدس شد. در مراحل بعدی ما با تنزلات عقل مواجهیم به طوری که با غلبه حس گرایی، عقل تجربی و ابزاری غالب می شود و جنبه شهودی و متعالی خودش را از دست می دهد و یک پدیده  انسانی می شود و هویت فرهنگی پیدا می کند. پس از آن هم یک امر برساخته انسانی می شود، اما سرنوشت عقل در جهان اسلام مسیر دیگری را پیمود.</p>
      <p>وی در پایان سخنان خود گفت: عقل در جهان اسلام دائماً در حال کاوش قرار می گیرد. عقل در جهان اسلام تا مدتی برای حفظ تجرد و تعالی عقل و هدایتگرانه صورت گرفته است. نبی، عقل سخنگو و عقل ناطق است. نبی، شهود معقول است و قتل عقل قتل انبیا است. ما در جهان مدرن با قتل عقل مواجه هستیم. مسأله باور و اعتقاد به عقل در فرهنگ اسلامی به برکت قرآن هنوز حضور دارد و این همان نوری است که می تواند ما را به فراسوی مرزها هدایت کند.</p>
    </article>
  </body>
</html>