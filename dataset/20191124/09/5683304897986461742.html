<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/sharad-pawar-cheated-by-ajit-pawar-to-gain-power.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T09:26:00+00:00"/>
    <meta property="og:title" content="ചരിത്രം ആവർത്തിക്കുന്നു ; ശരദ് പവാറിന് അതേ നാണയത്തിൽ തിരിച്ചടി നൽകി സഹോദരപുത്രൻ"/>
    <meta property="og:description" content="1978 ൽ കോൺഗ്രസിനെ ചതിച്ച് 38 ാം വയസ്സിൽ ജനതാപാർട്ടിക്കൊപ്പം ചേർന്ന് മുഖ്യമന്ത്രിയായ ശരദ് പവാറിന് അതേ നാണയത്തിൽ തിരിച്ചടി നൽകി സഹോദരപുത്രൻ. അന്നു ശരദ്.ajith pawar. sharad pawar. vasanthdada patil. maharashtra government. Malayalam News. Manorama Online. Maharashtra Assembly Elections 2019. Shiv Sena. bjp. ncp. Maharashtra government formation.India News. National News. Malayalam News. Manorama Online"/>
  </head>
  <body>
    <article>
      <h1>ചരിത്രം ആവർത്തിക്കുന്നു ; ശരദ് പവാറിന് അതേ നാണയത്തിൽ തിരിച്ചടി നൽകി സഹോദരപുത്രൻ</h1>
      <address><time datetime="2019-11-24T09:26:00+00:00">24 Nov 2019, 09:26</time> by <a rel="author">മനോരമ ലേഖകൻ</a></address>
      <p>1978 ൽ കോൺഗ്രസിനെ ചതിച്ച് 38 ാം വയസ്സിൽ ജനതാപാർട്ടിക്കൊപ്പം ചേർന്ന് മുഖ്യമന്ത്രിയായ ശരദ് പവാറിന് അതേ നാണയത്തിൽ തിരിച്ചടി നൽകി സഹോദരപുത്രൻ.</p>
      <p>അന്നു ശരദ് പവാർ വഞ്ചിച്ചത് രാഷ്ട്രീയത്തിലേക്കു തന്നെ കൈപിടിച്ച് ഉയർത്തിയ വസന്ത്ദാദാ പാട്ടീലിനെ. അടിയന്തരാവസ്ഥയെ തുടർന്നു നടന്ന പൊതുതിരഞ്ഞെടുപ്പിൽ കോൺഗ്രസ് പരാജയപ്പെട്ടു; കോൺഗ്രസ് പിളർന്നു. മഹാരാഷ്ട്ര നിയമസഭാ തിരഞ്ഞെടുപ്പിൽ ഒരു പാർട്ടിക്കും ഭൂരിപക്ഷം ലഭിച്ചില്ല. ഔദ്യോഗിക വിഭാഗവും (കോൺഗ്രസ്–എസ്) ഇന്ദിരാ ഗാന്ധിയുടെ വിഭാഗവും (കോൺഗ്രസ്–ഐ) ചേർന്ന് മന്ത്രിസഭയുണ്ടാക്കി.</p>
      <p>ഔദ്യോഗിക വിഭാഗത്തിലെ വസന്ത്ദാദ പാട്ടീലായിരുന്നു മുഖ്യമന്ത്രി. പവാറും ഈ വിഭാഗത്തിലായിരുന്നു. എന്നാൽ, വ്യവസായ മന്ത്രി ആയിരുന്ന പവാർ ജനതാ പാർട്ടിയിലെ ചന്ദ്രശേഖറുമായുള്ള സൗഹൃദം പ്രയോജനപ്പെടുത്തി പാർട്ടി പിളർത്തി പുതിയ പാർട്ടിയുണ്ടാക്കി ജനതാ പിന്തുണയോടെ 1978 ജൂലൈ 18ന് മുഖ്യമന്ത്രിപദത്തിലെത്തിയെങ്കിലും ഏറെനാൾ തുടരാനായില്ല.</p>
      <p>ഇന്ദിരാ ഗാന്ധി വീണ്ടും കേന്ദ്രത്തിൽ അധികാരത്തിലെത്തിയപ്പോൾ 1980 ഫെബ്രുവരി 17ന് പവാർ മന്ത്രിസഭയെ പിരിച്ചുവിട്ടു. പിന്നീട് ബിജെപിക്കൊപ്പം ചേർന്ന് പ്രതിപക്ഷ നേതാവാകാനും പവാറിനു മടിയില്ലായിരുന്നു. ഒരു പതിറ്റാണ്ടോളം സ്വന്തം പാർട്ടിയുമായി മുന്നേറിയ പവാർ അതോടെ ഇന്ത്യൻ രാഷ്ട്രീയത്തിൽ കരുത്തനായി. </p>
      <p>ഇപ്പോൾ താൻ രാഷ്ട്രീയത്തിലേക്കു കൊണ്ടുവന്ന സഹോദരപുത്രൻ അജിത് പവാർ കൂറുമാറി ബിജെപിയോടു ചേർന്ന് മഹാരാഷ്ട്ര ഉപമുഖ്യമന്ത്രിപദത്തിലെത്തുമ്പോൾ ചരിത്രം ആവർത്തിക്കുന്നതിന് ശരദ് പവാർ എന്ന രാഷ്ട്രീയ ചാണക്യൻ സാക്ഷിയാകുന്നു.</p>
      <p>ഏറെ വിശ്വസിച്ച് ശരദ് പവാർ ഏൽപിച്ച നിയമസഭാകക്ഷി നേതൃസ്ഥാനമാണ് അജിത് സ്വന്തം നേട്ടത്തിനു പ്രയോജനപ്പെടുത്തിയത്. </p>
    </article>
  </body>
</html>