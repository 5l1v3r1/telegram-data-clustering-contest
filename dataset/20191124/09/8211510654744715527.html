<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-e/sorpresa-sims-bmw-eprix-diriyah-468992.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T09:45:53+00:00"/>
    <meta property="og:title" content="Sorpresa Sims"/>
    <meta property="og:description" content="Ci vorrà molto tempo, e molte altre vittorie, prima che Sims e Bmw possano dimenticare i risultati del doppio ePrix di Diriyah di Formula E."/>
  </head>
  <body>
    <article>
      <h1>Sorpresa Sims</h1>
      <h2>Probabilmente tra i meno quotati leader di campionato alla vigilia, a Diriyah il pilota Bmw ha vinto e convinto, sfoggiando velocità e determinazione.</h2>
      <address><time datetime="2019-11-24T09:45:53+00:00">24 Nov 2019, 09:45</time> by <a rel="author">Matteo Sala</a></address>
      <p>Due pole position (tre consecutive, come mai nessuno prima). Una vittoria. Una doppietta sfumata dopo averla festeggiata sul podio. Il primo posto nella classifica Piloti e il secondo tra i Team. Ci vorrà molto tempo, e molte altre vittorie, prima che Alexander <b>Sims</b> e <b>Bmw</b> possano dimenticare il risultato del doppio ePrix di Diriyah, tappa di apertura della sesta stagione di <b>Formula E</b>.</p>
      <p>Certo, alla Casa bavarese – terza in <a href="https://www.formulapassion.it/motorsport/formula-e/fe-risultati/eprix-diriyah-2-2019-classifiche-piloti-e-team-468898.html">campionato</a> con 35 punti – non farà piacere dover già rincorrere proprio Mercedes, al debutto ufficiale nella categoria, ma le prestazioni saudite sembrano al momento essere una garanzia per il prosieguo della stagione.</p>
      <p>“<i>Dopo la pole di sabato, sapevamo che la nostra BMW iFE.20 e i nostri piloti erano competitivi in questo inizio di campionato, ma <b>non avevamo idea che sarebbe arrivata la nostra seconda vittoria in Formula E</b></i>”, ha dichiarato Jens Marquardt, numero uno di Bmw Motorsport. “<i>Con tutta l’esperienza acquisita nella passata stagione, adesso si tratta di confermarci nelle prossime gare. Ma oggi</i> (ieri, <i>ndr</i>), <i>seguendo la Formula E dal Fuji </i>(dove erano in programma i due appuntamenti della <a href="https://www.formulapassion.it/motorsport/sport-gt/dtm-dream-race-gara-1-cassidy-trionfa-davanti-a-tsukakoshi-468868.html">Dream Race</a>)<i>, sono stato semplicemente orgoglioso della prestazione del team. La Formula E è un laboratorio di tecnologia per il Gruppo Bmw e questo doppio successo dimostra quanto stiamo facendo bene sia in pista che fuori</i>”.</p>
      <slideshow>
        <figure>
          <img src="https://www.formulapassion.it/wp-content/uploads/2019/11/Formula-E-Diriyah-2019_20-DS-Sims-Bmw-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-Diriyah-2019_20-BMW-Sims-trofeo-pole-666x443.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-3-666x443.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-5.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-1-666x444.jpg"/>
        </figure>
        <figure>
          <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-BMW-7.jpg"/>
        </figure>
      </slideshow>
      <p>Probabilmente tra i meno quotati leader di campionato alla vigilia, Sims si è adesso messo alle spalle dubbi e delusioni maturati in una complessa prima stagione con Bmw, quando ha perso nettamente il confronto con Da Costa (99 punti a 52, 4 podi a 1): “<i>Abbiamo fatto tutto bene e abbiamo preso le decisioni giuste al momento giusto.</i> Tagliare per primo il traguardo è stata una sensazione incredibile. Continuiamo a imparare un sacco di lezioni gara dopo gara, oggi abbiamo imparato da quanto successo venerdì, e molte altre ce ne saranno in futuro”.</p>
      <p><i><b>“Voglio ringraziare il team che l’anno scorso mi è stato vicino anche nei momenti difficili.</b> Abbiamo lavorato tantissimo, e riuscire a vincere è grandioso. Dopo i test sapevamo che la macchina era veloce, ma <b>non ci saremmo mai aspettati che andasse così bene qui a Diriyah.</b> Non è qualcosa che puoi programmare in una serie così competitiva come questa</i>”.</p>
      <p>Analizzando la gara del venerdì, Sims aveva lamentato qualche difficoltà nella gestione dell’energia, e fatto <i>mea culpa</i> per non essersi difeso al meglio, prestando il fianco ai sorpassi degli avversari. Tutto dimenticato in vista del secondo ePrix, quando la sua iFE.20 si è involata fin dallo start, e non ha lasciato alcuno spiraglio anche in occasione delle due ripartenze.</p>
      <p>Un atteggiamento che ha molto colpito Roger Griffiths,<i> team principal</i> Bmw i Andretti: “<i>All’inizio ha messo subito 1”5 tra sé e Buemi, e nelle due ripartenze è stato molto intelligente</i>”, ha dichiarato a<i> e-racing365</i>. “<i>Questa </i>(ieri, ndr) <i>mattina si è messo il venerdì completamente alle spalle, ha resettato il tutto e penso che fosse in uno stato d’animo migliore</i>”. Anche i passi avanti del team e l’evoluzione della pista si sono rivelati decisivi: “<i>Oggi <b>si girava 3”5 più veloci </b>di ieri, e la macchina è sembrata adattarsi meglio.</i> Inoltre ci siamo fatti un’idea migliore su come gestire l’energia, e siamo riusciti a fare quello che volevamo”.</p>
      <figure>
        <img src="https://www.formulapassion.it/wp-content/uploads/2019/11/Formula-E-ePrix-Diriyah-2019_20-8-666x443.jpg"/>
      </figure>
      <p>A fine giornata, il volto meno sorridente nel box Bmw era quello di Maximilian <b>Gunther</b>: attardato venerdì (18° dopo un drive through comminatogli per un’infrazione tecnica), sabato ha perso il suo primo podio in Formula E per un sorpasso in regime di Safety Car.</p>
      <p>A gara finita, i commissari lo hanno infatti punito con <i>drive through</i>, convertito in 24” di penalità. Quanto basta per scivolare fuori dalla Top 10, dal secondo all’undicesimo posto. “<i>Naturalmente è difficile da mandare giù</i>”, ha commentato. “<i>Alla ripartenza la situazione era un po’ caotica. Stoffel Vandoorne ha deciso di passare sull’attack zone, ci siamo toccati e ho danneggiato leggermente l’ala della mia macchina. A quel punto ero già affiancato e per come la vedo io non c’era modo di tornare indietro. Speravo fosse tutto ok, ma i commissari hanno valutato diversamente e devo accettare la decisione</i>.”</p>
      <p>Gli zero punti conquistati in due gare dicono però molto meno di quanto messo in pista dal 22enne di Oberstdorf: “<i>Quello che resta è che ho disputato una bella gara e<b> avevo la velocità per salire sul podio</b>.</i> Ripartirò da questo per affrontare il resto della stagione. Complimenti ad Alexander per la vittoria, per il team è un grande successo, e voglio ringraziare tutti coloro che hanno reso possibile queste prestazioni, sia in pista che in Bmw a Monaco”.</p>
      <footer>RIPRODUZIONE RISERVATA</footer>
    </article>
  </body>
</html>