<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharastra-missing-ncp-mla-said-i-am-safe-and-there-is-no-question-of-changing-the-party-2865600.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T09:19:59+00:00"/>
    <meta property="og:title" content="Maharastra: गायब एनसीपी विधायक ने कहा- सुरक्षित हूं और पार्टी बदलने का कोई सवाल नहीं"/>
    <meta property="og:description" content="शनिवार को महाराष्ट्र में हुई सियासी उथलपुथल के बाद महाराष्ट्र के शाहापुर विधानसभा क्षेत्र से राष्ट्रवादी कांग्रेस पार्टी (NCP) के विधायक दौलत दरोडा के गायब होने की खबर आई थी। इसके लिए एनसीपी के पूर्व..."/>
  </head>
  <body>
    <article>
      <h1>Maharastra: गायब एनसीपी विधायक ने कहा- सुरक्षित हूं और पार्टी बदलने का कोई सवाल नहीं</h1>
      <address><time datetime="2019-11-24T09:19:59+00:00">24 Nov 2019, 09:19</time> by <a rel="author">लाइव हिन्दुस्तान टीम, नई दिल्ली</a></address>
      <p>शनिवार को महाराष्ट्र में हुई सियासी उथलपुथल के बाद महाराष्ट्र के शाहापुर विधानसभा क्षेत्र से राष्ट्रवादी कांग्रेस पार्टी (NCP) के विधायक दौलत दरोडा के गायब होने की खबर आई थी। इसके लिए एनसीपी के पूर्व विधायक पंडूरंग बरोड़ा ने शनिवार को शाहापुर पुलिस स्टेशन में शिकायत भी दर्ज कराई थी। </p>
      <p>बरोड़ा ने कहा था कि दरोडा मुंबई के राजभवन में देवेंद्र फडनवीस के शपथ ग्रहण समारोह में शामिल होने के बाद से गायब हैं। ऐसे में आज दौलत दरोडा ने न्यूज एजेंसी एएनआई से कहा कि मैं सुरक्षित हूं। मैं एनसीपी के घड़ी के निशान पर जीतने के बाद आया था तो पार्टी बदलने का सवाल नहीं उठता। दरोडा ने कहा कि शरद पवार व अजित पवार जो भी फैसला लेंगे मैं उसके साथ हूं। हालांकि पुलिस ने बरोड़ा की शिकायत दर्ज नहीं की थी और कहा था कि वे मुंबई में हैं। </p>
      <figure>
        <iframe data-src="https://twitter.com/ANI/status/1198498212836823040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि एनसीपी प्रमुख शरद पवार के भतीजे अजित पवार ने कहा कि उन्हें अपनी पार्टी के सभी 54 विधायकों का समर्थन प्राप्त है। हालांकि, वरिष्ठ पवार ने अपने भतीजे की नाटकीय कार्रवाई से खुद को यह कहते हुए दूर कर लिया कि फडणवीस को समर्थन देने का निर्णय उनका व्यक्तिगत था, पार्टी का नहीं।  एनसीपी की महाराष्ट्र इकाई के प्रमुख जयंत पाटिल ने कहा था कि पार्टी के 54 विधायकों में से 42 का हिसाब लगाया जा सकता है जबकि सात अन्य समय पर नहीं पहुंच सकते। उन्होंने कहा था कि पांच विधायक गायब थे।</p>
    </article>
  </body>
</html>