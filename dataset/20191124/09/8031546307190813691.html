<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109460-Boyko-Borisov-zaminava-za-SASht"/>
    <meta property="og:site_name" content="Канал 3"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Бойко Борисов заминава за САЩ"/>
    <meta property="og:description" content="Заедно с него за Вашингтон заминават Томислав Дончев, Красимир Каракачанов, Владислав Горанов и Емил Караниколов"/>
  </head>
  <body>
    <article>
      <h1>Бойко Борисов заминава за САЩ</h1>
      <h2>Заедно с него за Вашингтон заминават Томислав Дончев, Красимир Каракачанов, Владислав Горанов и Емил Караниколов</h2>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p><b>Министър-председателят Бойко Борисов заминава за Съединените американски щати, където в понеделник ще се срещне с президента Доналд Тръмп.<br/></b> </p>
      <p>В Белия дом премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.</p>
      <p> <br/> </p>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън".</p>
      <p> </p>
      <p>Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян.</p>
      <p> </p>
      <p>Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p> </p>
      <p>Заедно с Борисов за Вашингтон заминават вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов. </p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109418-Borisov-i-Tramp-shte-govoryat-za-energiynata-diversifikaciya"/>
        <a href="http://kanal3.bg/news/bulgaria/economy/109409-Vrachiha-zlaten-smesitel-na-Boyko-Borisov-v-obnoven-zavod-v-Sevlievo"/>
        <a href="http://kanal3.bg/news/bulgaria/politics/109357-Poslanikat-na-SASht%253A-Vyarvam%252C-che-sreshtata-Tramp---Borisov-shte-e-polodzitelna-i-plodotvorna"/>
      </related>
    </article>
  </body>
</html>