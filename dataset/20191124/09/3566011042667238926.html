<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549561.html/%D9%85%D9%88%D8%B6%D8%B9-%DA%AF%DB%8C%D8%B1%DB%8C-%D8%AD%DA%A9%DB%8C%D9%85%D8%A7%D9%86%D9%87-%D8%B1%D9%87%D8%A8%D8%B1%DB%8C-%D8%AF%D9%81%D8%A7%D8%B9-%D8%A7%D8%B2-%D8%A7%D9%85%D9%86%DB%8C%D8%AA-%D9%88-%D8%A7%D9%82%D8%AA%D8%AF%D8%A7%D8%B1-%DA%A9%D8%B4%D9%88%D8%B1-%D8%A8%D9%88%D8%AF--%D8%A8%D9%87%D8%AA%D8%B1-%D8%A8%D9%88%D8%AF-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%D8%AC%D8%A7%DB%8C-%D8%A7%DB%8C%D8%B1%D8%A7%D8%AF-%D8%B3%D8%AE%D9%86%D8%A7%D9%86-%D9%BE%D8%B1%D8%AA%D9%86%D8%B4-%D8%AF%D8%B1-%DB%8C%D8%B2%D8%AF--%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%A7-%D9%85%D8%B1%D8%AF%D9%85-%D8%AD%D8%B1%D9%81-%D9%85%DB%8C-%D8%B2%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T09:03:00+00:00"/>
    <meta property="og:title" content="موضع‌گیری حکیمانه رهبری دفاع از امنیت و اقتدار کشور بود/ بهتر بود رئیس جمهور به جای ایراد سخنان پرتنش در یزد، درباره افزایش قیمت بنزین با مردم حرف می‌زد"/>
    <meta property="og:description" content="عضو هیئت رئیسه فراکسیون نمایندگان ولایی مجلس گفت: مقام معظم رهبری با موضع‌گیری حکیمانه خود از ساختار رسمی نظام، امنیت مردم و اقتدار کشور دفاع کردند."/>
  </head>
  <body>
    <article>
      <h1>موضع‌گیری حکیمانه رهبری دفاع از امنیت و اقتدار کشور بود/ بهتر بود رئیس جمهور به جای ایراد سخنان پرتنش در یزد، درباره افزایش قیمت بنزین با مردم حرف می‌زد</h1>
      <h2>نماینده مردم بروجرد در مجلس:</h2>
      <address>
        <time datetime="2019-11-24T09:03:00+00:00">24 Nov 2019, 09:03</time>
      </address>
      <p>عضو هیئت رئیسه فراکسیون نمایندگان ولایی مجلس گفت: مقام معظم رهبری با موضع‌گیری حکیمانه خود از ساختار رسمی نظام، امنیت مردم و اقتدار کشور دفاع کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عباس گودرزی در گفت‌وگو با خبرنگار <a href="http://safiraflak.ir/?p=2021">سفیرافلاک</a> اظهار داشت: حضور باشکوه مردم در راهپیمایی‌های اخیر در برخی از شهرهای کشور نشان داد که مردم صف خود را از صف اشرار جدا می‌دانند؛ هرچند گلایه و اعتراض دارند اما در دفاع از اصل نظام، حریم ولایت، دفاع از مبانی و اصول انقلاب و امنیت و اقتدار کشور ید واحد هستند.</p>
      <p>وی افزود: ملت ایران در برابر دشمن با هوشیاری توانستند در لحظه حساس درصحنه حاضر شوند و در دفاع از کیان کشور به پا خواستند و اعلام کردند که پشتیبان نظام و ولایت هستند و اجازه نمی‌دهند دشمن از این فرصت سوءاستفاده کند و در واقع آذرماه ۹۸ را در تاریخ افتخارات ملت ایران ثبت کردند.<br/><br/>عضو هیئت رئیسه فراکسیون نمایندگان ولایی مجلس با اشاره به اعتراضات مردمی عنوان کرد: اگر گلایه‌ای هست، از نحوه عملکرد، سو مدیریت و بی‌تدبیری‌هاست و در راستای خدمت به مردم، مسئولان باید تلاش کنند که با مدیریت جهادی و استفاده از همه ظرفیت‌ها و به‌کارگیری عقل و تدبیر، گره‌گشای کار ملت باشند.<br/><br/>وی تصریح کرد: حمایت رهبری، حمایت از ساختار رسمی نظام بود و مقام معظم رهبری با موضع‌گیری حکیمانه خود درواقع از ساختار رسمی نظام، امنیت مردم و اقتدار کشور دفاع کردند و بار دیگران را به دوش کشیدند تا اصل نظام و امنیت ملت آسیب نبیند.<br/><br/>گودرزی بیان کرد: اشرار در سوءاستفاده از این فرصت دست به تخریب زیرساخت‌های عمومی زدند و به اماکن عمومی حمله‌ور شدند و این افراد با حمایت و هدایت بیگانگان، دست به اقدامات آشوبگرانه زدند و اموال مردم را به آتش کشیدند.<br/><br/>وی خاطرنشان کرد: اینکه رهبر معظم انقلاب از تصمیم اتخاذشده حمایت کردند، به این دلیل بود که در چنین شرایطی هر تغییری، دستاورد آشوب محسوب می‌شد و کشورهایی که در آن بیگانگان این الگو را پیاده کرده‌اند دیگر سنگ روی سنگ بند نشده است و با امتیاز گرفتن‌های پی‌درپی نهایتاً یا آن نظام را ساقط یا سال‌ها درگیر جنگ داخلی نمودند و آن ملت سال‌ها از ناآرامی و ناامنی رنج‌برده است.</p>
      <p>نماینده مردم بروجرد در مجلس شورای اسلامی‌ گفت: رهبر معظم انقلاب آتشی را که طراحان، دو سال برای آن برنامه‌ریزی کرده بودند و بنا داشتند که دو سال به طول بینجامد را ظرف دو روز خاموش کردند؛ بیگانگان از ابتدای پیروزی انقلاب تاکنون از هر فرصتی برای ضربه زدن استفاده کرده‌اند اما به لطف خدا نقشه‌های آنان همیشه نقش بر آب‌شده است.<br/><br/>وی اظهار داشت: اولویت اول از نگاه رهبر معظم انقلاب، امنیت است و اگر در کشوری امنیت نباشد هیچ‌گونه پیشرفتی در آن کشور محقق نخواهد شد و هر حرکت رو به رشدی تابع استقرار امنیت در کشور است.<br/><br/>گودرزی افزود: متأسفانه دولت شش سال فرصت را از دست داد و سال قبل این پیشنهاد را مبنی بر اینکه بنزین به‌جای خودرو به فرد داده شود تا هر ایرانی سهمی برابر از بنزین داشته باشد و سر ماه چنانچه مصرف نکرد دولت به قیمت آزاد از آن خریداری کند را رد کرد و اکنون در بدترین زمان و شکل، در بی‌خبری نمایندگان، مردم، مراجع و نخبگان حوزه و دانشگاه و بدون تمهیدات لازم، این طرح را اجرا نمود و ایراداتی به آن وارد است که در جای خود باید به آن پرداخته شود.<br/><br/>وی عنوان کرد: مردم باید در جریان افزایش قیمت بنزین قرار می‌گرفتند و بهتر بود رئیس‌جمهور به‌جای رفتن به یزد و فضای پرتنشی که ایجاد کرده بود، از افزایش قیمت بنزین با مردم سخن می‌گفت تا این‌همه اتفاق رخ ندهد، البته تحلیل‌های دیگری هم وجود دارد که در وقت مقتضی با مردم در میان خواهیم گذاشت.<br/><br/>انتهای پیام/</p>
    </article>
  </body>
</html>