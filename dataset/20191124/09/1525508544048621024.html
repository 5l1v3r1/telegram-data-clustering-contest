<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779497/%D8%AA%D8%B9%D8%B7%DB%8C%D9%84%DB%8C-%D8%B2%D9%88%D8%AF-%D9%87%D9%86%DA%AF%D8%A7%D9%85-%D9%84%DB%8C%DA%AF-%D8%A8%D8%B1%D8%AA%D8%B1-%D9%82%D8%B7%D8%B9%DB%8C-%D8%A7%D8%B3%D8%AA-%D8%B2%D9%85%D8%A7%D9%86-%D8%AF%D9%82%DB%8C%D9%82-%D8%B1%D8%A7-%D8%A7%D8%B9%D9%84%D8%A7%D9%85-%D8%AE%D9%88%D8%A7%D9%87%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:21:46+00:00"/>
    <meta property="og:title" content="فتاحی در گفتگو با مهر: تعطیلی زود هنگام لیگ برتر قطعی است/ زمان دقیق را اعلام خواهیم کرد"/>
    <meta property="og:description" content="سرپرست دبیر کل فدراسیون والیبال درباره زمان دقیق تعطیلی رقابت‌های لیگ برتر گفت: پس از آمدن ایگور کولاکوویچ به ایران زمان دقیق را اعلام خواهیم کرد."/>
  </head>
  <body>
    <article>
      <h1>فتاحی در گفتگو با مهر: تعطیلی زود هنگام لیگ برتر قطعی است/ زمان دقیق را اعلام خواهیم کرد</h1>
      <address><time datetime="2019-11-24T09:21:46+00:00">24 Nov 2019, 09:21</time> by <a rel="author" href="https://www.mehrnews.com/archive?jr=720" target="_blank">ساناز سلیمان آبادی</a></address>
      <p>علی فتاحی در گفتگو با <a href="https://www.mehrnews.com/">خبرنگار مهر</a> درباره احتمال تغییر در برنامه های لیگ برتر والیبال گفت: با توجه به اینکه اولویت سال جاری فدراسیون رقابت‌های انتخابی المپیک ۲۰۲۰ است باید با تمام قوا برای صعود به المپیک تلاش کنیم. بر اساس فشردگی مسابقات لیگ و جمع بندی با کادرفنی تیم ملی حاضر در ایران به این نتیجه رسیدیم تا لیگ را زودتر از تاریخ اعلام شده تعطیل کنیم و اردوهای تیم ملی را آغاز کنیم.</p>
      <p>سرپرست دبیر کل فدراسیون والیبال ادامه داد: آسیب دیدگی که برای فرهاد قائمی رخ  داد این ترس را به وجود آورد که سایر ملی پوشان نیز دچار آسیب شوند، به همین دلیل در صدد هستیم وقفه ای در لیگ ایجاد کنیم. زمان قطعی مشخص نیست و پس از حضور ایگور در ایران در ۱ دسامبر در ایران دباره زمان دقیق تعطیلی لیگ تصمیم گیری خواهیم کرد. احتمالا اردوهای ملی از ۱۳ یا ۱۵ آذرماه برگزار خواهد شد.</p>
      <p>وی درباره سرمربی تیم ملی والیبال بانوان نیز گفت: در جلسه ای با حضور میترا شعبانیان، متین زبردست و داورزنی تصمیم بر این گرفته شد تا پایان انتخابی المپیک ۲۰۲۰ یا همین چند هفته باقی مانده تا انتخابی شعبانیان در راس امور بانوان قرار گیرد. شعبانیان برنامه هایش را ارائه خواهد داد.</p>
      <p>فتاحی در پاسخ به این سوال که تصمیم گیری برای اعزام تیم جوانان به مسابقات قطعی است یا خیر؟ گفت: خیر، هنوز قطعی نیست، ظرف دو روز آینده همه چیز مشخص خواهد شد.</p>
      <p>وی درباره حضور خودش در فدراسیون و ادامه به پست دبیری نیز گفت: انتخاب کادر اجرایی از حقوق اصلی و بارز رئیس فدراسیون است و او بر مبنای علایق و احساس نیاز افراد را دعوت به همکاری خواهد کرد.</p>
      <p>فتاحی در پاسخ به این سوال که پیشنهادی به شما برای ادامه کار در پست دبیر کلی شده است یا خیر؟ گفت: فعلا در حال انجام امور کارها در فدراسیون هستم ولی منتظر ابلاغ نهایی هستم. هر کسی هم برای این پست به فدراسیون بیاید برایش آرزوی موفقیت دارم.</p>
    </article>
  </body>
</html>