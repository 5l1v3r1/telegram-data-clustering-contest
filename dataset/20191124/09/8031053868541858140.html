<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b8%cf%81%ce%ae%ce%bd%ce%bf%cf%82-%cf%83%cf%84%ce%b7-%ce%bb%ce%b1%ce%bc%ce%af%ce%b1-%cf%80%ce%bf%ce%bb%cf%8d%cf%84%ce%b5%ce%ba%ce%bd%ce%bf%cf%82-%cf%80%ce%b1%cf%84%ce%ad%cf%81%ce%b1%cf%82-%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T09:01:50+00:00"/>
    <meta property="og:title" content="Θρήνος στη Λαμία: Πολύτεκνος πατέρας ο οδηγός ΚΤΕΛ που σκοτώθηκε σε τροχαίο – Χαροπαλεύει η γυναίκα του (βίντεο)"/>
    <meta property="og:description" content="Συγκλονισμένη είναι η τοπική κοινωνία στη Λαμία από το τροχαίο δυστύχημα που σημειώθηκε τα ξημερώματα και στοίχισε τη ζωή σε έναν 37χρονο πατέρα τεσσάρων παιδιών."/>
  </head>
  <body>
    <article>
      <h1>Θρήνος στη Λαμία: Πολύτεκνος πατέρας ο οδηγός ΚΤΕΛ που σκοτώθηκε σε τροχαίο – Χαροπαλεύει η γυναίκα του (βίντεο)</h1>
      <address>
        <time datetime="2019-11-24T09:01:50+00:00">24 Nov 2019, 09:01</time>
      </address>
      <p>
        <b>Συγκλονισμένη είναι η τοπική κοινωνία στη Λαμία από το<a href="https://www.pentapostagma.gr/2019/11/%CF%84%CF%81%CE%B1%CE%B3%CF%89%CE%B4%CE%AF%CE%B1-%CF%83%CF%84%CE%B7-%CE%BB%CE%B1%CE%BC%CE%AF%CE%B1-%CE%BF%CE%B9%CE%BA%CE%BF%CE%B3%CE%AD%CE%BD%CE%B5%CE%B9%CE%B1-%CE%B5%CF%80%CE%AD%CF%83%CF%84%CF%81.html"> τροχαίο δυστύχημα</a> που σημειώθηκε τα ξημερώματα και στοίχισε τη ζωή σε έναν 37χρονο πατέρα τεσσάρων παιδιών.</b>
      </p>
      <p>Όπως έχει γίνει γνωστό ο 37χρονος επέστρεφε από γάμο, που είχε πάει στην Αθήνα με τη γυναίκα του και τα δυο κοριτσάκια του, τα οποία μάλιστα ήταν και παρανυφάκια. Σύμφωνα με την τοπική ιστοσελίδα Tvstar, η μαύρη Mercedes στην οποία επέβαινε μία τετραμελής οικογένεια, κινούνταν στον παράδρομο της εισόδου από την Αθήνα.</p>
      <p>Στην οδό Αγίου Τρύφωνα κινούνταν μία BMW, με επιβάτες δύο νεαρούς από την Στυλίδα. Κάτω από αδιευκρίνιστες συνθήκες όταν η BMW μπήκε στον παράδρομο, το δύο ΙΧ συγκρούστηκαν μετωπικά με αποτέλεσμα ο 37χρονος οδηγός και πατέρας 4 παιδιών να χάσει τη ζωή του.</p>
      <figure>
        <img src="https://www.pentapostagma.gr/wp-content/uploads/2019/11/lamia-troxaio-24-11-19.jpg"/>
      </figure>
      <p>Μια άμορφη μάζα από σιδερικά τα ΙΧ μετά την σφοδρή σύγκρουση -Φωτογραφία: Lamiareport.gr</p>
      <h3>Σοβαρά τραυματισμένη η γυναίκα του 37χρονου</h3>
      <p>Την ίδια ώρα, σύμφωνα με πληροφορίες που επικαλείται η τοπική ιστοσελίδα lamiareport.gr η γυναίκα του 37χρονου οδηγού έχει τραυματιστεί σοβαρά και μπήκε εσπευσμένα στο χειρουργείο. Επίσης δυο κοριτσάκια τους, ηλικίας 8-10 ετών, που επέβαιναν στο μοιραίο ΙΧ αναμένεται να διακομιστούν στο νοσοκομείο «Παίδων» στην Αθήνα, ενώ ευτυχώς δεν κινδυνεύει η ζωή τους. Από την άλλη, οι δύο νεαροί από την BMW τραυματίστηκαν πολύ ελαφρά.</p>
      <figure>
        <img src="https://www.pentapostagma.gr/wp-content/uploads/2019/11/troxaio-lamia-nekros-24-11-19.jpg"/>
      </figure>
      <p>Το ΙΧ που επέβαινε η τετραμελής οικογένεια -Φωτογραφία: Lamiareport.gr</p>
      <h3>Θρήνος στα ΚΤΕΛ Φθιώτιδας για τον θάνατο του 37χρονου</h3>
      <p>Σημειώνεται ότι ο 37χρονος ήταν πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας. «Χάσαμε το καλύτερο παιδί. Δεν υπάρχουν λόγια. Δεν το λέω επειδή είμαι φορτισμένος συναισθηματικά. Ηταν όντως το καλύτερο παιδί. Ρωτήστε όποιον θέλετε. Αρίστος επαγγελματίας και υπόδειγμα οικογενειάρχη. Θερμά συλληπτήρια στους οικείους του και εύχομαι ταχεία ανάρρωση στη σύζυγο και στα παιδιά του», λέει στο LamiaReport ο πρόεδρος του Υπεραστικού ΚΤΕΛ Φθιώτιδας Δημήτρης Παπαναγιώτου.</p>
      <figure>
        <iframe src="https://www.youtube.com/embed/Fts3K6DvXUg" width="900" height="506" data-service="Youtube" scrolling="no"/>
      </figure>
    </article>
  </body>
</html>