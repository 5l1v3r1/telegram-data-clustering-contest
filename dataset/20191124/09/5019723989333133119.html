<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/kerala/2019/11/24/thrissur-police-phone-call-arrest.html"/>
    <meta property="og:site_name" content="Manoramanews"/>
    <meta property="article:published_time" content="2019-11-24T09:35:47+00:00"/>
    <meta property="og:title" content="വനിതാ പൊലീസുകാര്‍ക്ക് ‘മുട്ടന്‍ തെറിവിളി’; ജോസിന്റെ ഫോണ്‍വിളിയില്‍ നടുങ്ങി പൊലീസ്"/>
    <meta property="og:description" content="തൃശൂര്‍ വനിതാ പൊലീസ് സ്റ്റേഷനിലെ ലാന്‍ഡ് ഫോണിലേക്ക് കഴിഞ്ഞ മൂന്നു മാസമായി 'തെറിപ്രവാഹം'. ഒരാള്‍ നിരന്തരം വനിതാ സ്റ്റേഷനിലേക്കു വിളിക്കും. കേട്ടാല്‍ അറയ്ക്കുന്ന തെറി പറയും. വനിതാ ഉദ്യോഗസ്ഥര്‍ പിന്നെ ഫോണ്‍തന്നെ എടുക്കാതെയിരുന്നു. എന്നിട്ടും തെറിവിളിക്കാന്‍ ഫോണുകള്‍ തുരുതുരാ വരുന്നു. രാത്രി വൈകി വരെ. Thrissur. Police. Arrest."/>
  </head>
  <body>
    <article>
      <h1>വനിതാ പൊലീസുകാര്‍ക്ക് ‘മുട്ടന്‍ തെറിവിളി’; ജോസിന്റെ ഫോണ്‍വിളിയില്‍ നടുങ്ങി പൊലീസ്</h1>
      <address><time datetime="2019-11-24T09:35:47+00:00">24 Nov 2019, 09:35</time> by <a rel="author">https://www.facebook.com/manoramanews</a></address>
      <p>തൃശൂര്‍ വനിതാ പൊലീസ് സ്റ്റേഷനിലെ ലാന്‍ഡ് ഫോണിലേക്ക് കഴിഞ്ഞ മൂന്നു മാസമായി ‘തെറിപ്രവാഹം’.  ഒരാള്‍ നിരന്തരം വനിതാ സ്റ്റേഷനിലേക്കു വിളിക്കും. കേട്ടാല്‍ അറയ്ക്കുന്ന തെറി പറയും. വനിതാ ഉദ്യോഗസ്ഥര്‍ പിന്നെ ഫോണ്‍തന്നെ എടുക്കാതെയിരുന്നു. എന്നിട്ടും തെറിവിളിക്കാന്‍ ഫോണുകള്‍ തുരുതുരാ വരുന്നു. രാത്രി വൈകി വരെ ഇതാണ് സ്ഥിതി. വനിതാ പൊലീസ് ഉദ്യോഗസ്ഥരുടെ മൊബൈല്‍ ഫോണിലേയ്ക്കും വിളി വന്നു തുടങ്ങി. വനിതാ പൊലീസ് ഉദ്യോഗസ്ഥര്‍ക്കു മനസമാധാനം നഷ്ടപ്പെട്ടു. അവര്‍ സൈബര്‍ സെല്ലിന് വിവരങ്ങള്‍ കൈമാറി. തിരുവനന്തപുരം തുമ്പ സ്വദേശി ജോസാണ് ആ ഫോണ്‍വിളിക്കാരന്‍. എത്രയും വേഗം പിടികൂടിയില്ലെങ്കില്‍ തെറികള്‍ ഒരുപാട് കേള്‍ക്കേണ്ടി വരുമെന്നതിനാല്‍ പൊലീസ് ഉണര്‍ന്നു.</p>
      <p>
        <b>നമ്പറുകള്‍ ഇടയ്ക്കിടെ മാറും</b>
      </p>
      <p>മൊബൈല്‍ ഫോണ്‍ നമ്പര്‍ ഇടയ്ക്കിടെ മാറും. പൊലീസ് പിടിക്കാതിരിക്കാനാണിത്. തിരുവനന്തപുരം തുമ്പയിലെ വീട്ടില്‍ സ്ഥിരമായി താമസിക്കാറില്ല. പലയിടങ്ങളിലായി യാത്ര ചെയ്യും. ഇരുപത്തൊന്‍പതു വയസുണ്ട്. കഞ്ചാവ് ഉപയോഗിക്കാറുണ്ട്. ഈ ലഹരിയിലാണ് മിക്കപ്പോഴും ഫോണില്‍ വിളിച്ചു തെറിപറയുന്നത്. ഒരു നമ്പര്‍ കണ്ടെത്തി ആളുടെ അടുത്തെത്തുമ്പോഴേക്കും പൊലീസിന്റെ വലയില്‍ നിന്ന് രക്ഷപ്പെടും. ഇങ്ങനെ, മൂന്നു മാസമായി ജോസിന്റെ പുറകെയായിരുന്നു പൊലീസ്. തിരുവനന്തപുരത്തെ തുമ്പയിലെ വീട്ടില്‍ എത്തിയെന്ന് അറിഞ്ഞ് പൊലീസ് പിടികൂടുകയായിരുന്നു. </p>
      <p>
        <b>പത്തൊന്‍പത് തവണ പിടിക്കപ്പെട്ടു</b>
      </p>
      <p>വനിതാ പൊലീസ് ഉദ്യോഗസ്ഥരെ ഫോണില്‍ വിളിച്ച് അസഭ്യം പറ‍ഞ്ഞതിന് ജോസ് പിടിക്കപ്പെട്ടത് പത്തൊന്‍പതു തവണ. പലതവണ കേസില്‍ ശിക്ഷിക്കപ്പെട്ടു. പക്ഷേ, വീണ്ടും തെറിവിളി തുടര്‍ന്നു. അവിവാഹിതനാണ്. ഐ.ടി.സിയാണ് വിദ്യാഭ്യാസ യോഗ്യത. ഇടയ്ക്കിടെ പണിയ്ക്കു പോകും. നാട്ടില്‍ ജോസിന്‍റെ ഫോണ്‍വിളി കുപ്രസിദ്ധി നേടിയിട്ടുള്ളതാണ്. എന്താണ് ഇങ്ങനെ ഫോണില്‍ വിളിക്കുമ്പോള്‍ കിട്ടുന്നതെന്ന് പൊലീസിന്റെ ചോദ്യത്തിന് ജോസിന്റെ മറുപടി ഇങ്ങനെ. ‘‘ഒരു സുഖം’’. മൂന്നു മാസത്തെ തെറിവിളിയുടെ ഷോക്കില്‍ വനിതാ സ്റ്റേഷനിലെ ലാന്‍ഡ് ഫോണ്‍ റിങ്ങ് ചെയ്യുമ്പോള്‍ പൊലീസ് ഉദ്യോഗസ്ഥര്‍ക്കു ആശങ്കയാണ്. ഇന്നേത് തെറിയാണാവോ കേള്‍ക്കേണ്ടി വരികയെന്ന ചിന്തയിലാണ് ഓരോരുത്തരും ഫോണെടുക്കുന്നത്. റിമാന്‍ഡിലായാല്‍ കുറച്ചു ദിവസത്തേയ്ക്കു ആശ്വാസം കിട്ടുമെന്ന പ്രതീക്ഷയാണ് പൊലീസ് ഉദ്യോഗസ്ഥര്‍ക്ക്.</p>
      <figure>
        <img src="https://img.manoramanews.com/content/dam/mm/mnews/news/kerala/images/2019/11/24/tcr-police-phone-arrest.jpg"/>
      </figure>
      <p>
        <b>ഉന്നത ഐ.പി.എസ് ഉദ്യോഗസ്ഥയും ഇര</b>
      </p>
      <p>കേരളത്തിലെ മുതിര്‍ന്ന വനിതാ ഐ.പി.എസ്. ഉദ്യോഗസ്ഥയുടെ ഫോണിലേക്കും വിളിച്ചും അസഭ്യം പറഞ്ഞിട്ടുണ്ട് ജോസ്. അന്നും കയ്യോടെ പിടിക്കപ്പെട്ടു. പിങ്ക് പൊലീസ്, വനിതാ പൊലീസ് തുടങ്ങിയ സ്റ്റേഷന്‍ നമ്പറുകള്‍ കണ്ടാല്‍ ഫോണ്‍ ചെയ്യാന്‍ തോന്നുമെന്നാണ് ചോദ്യംചെയ്യലില്‍ പറയുന്നത്. എത്രയൊക്കെ ഫോണ്‍ ചെയ്യേണ്ടെന്നു തീരുമാനിച്ചാലും വനിതാ സ്റ്റേഷന്‍റെ നമ്പറിലേക്ക് വിളിക്കാന്‍ തോന്നും. ഓരോ തവണ പിടിക്കപ്പെടുമ്പോഴും ഇനി ഫോണ്‍ ഉപയോഗിക്കരുതെന്ന പതിവു ഉപദേശം നല്‍കി വിടും. ഇനി, ജയിലില്‍ നിന്ന് പുറത്തിറങ്ങിയാല്‍ വീണ്ടും ജോസിന്റെ വിളി വരുമെന്ന് ഉറപ്പാണ്. അത്, േകരളത്തിലെ ഏതു വനിതാ സ്റ്റേഷനിലേക്കാണെന്ന് ഇപ്പോള്‍ പറയാനാകില്ല.</p>
    </article>
  </body>
</html>