<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/vrazdou-exposlanca-a-advokata-rakovskeho-sa-bude-zaoberat-sud-v-decembri/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T09:11:42+00:00"/>
    <meta property="og:title" content="Vraždou exposlanca a advokáta Rakovského sa bude zaoberať súd v decembri"/>
    <meta property="og:description" content="Na druhú polovicu decembra vytýčil Špecializovaný trestný súd (ŠTS) v Pezinku prvé hlavné pojednávanie v kauze vraždy poslanca a advokáta Mareka Rakovského z júla 2013, z ktorej je obžalovaný Peter P. „Obžaloba v tejto veci napadla v auguste 2019. Senát 13. novembra na verejnom zasadnutí predbežne prejednal obžalobu a rozhodol..."/>
  </head>
  <body>
    <article>
      <h1>Vraždou exposlanca a advokáta Rakovského sa bude zaoberať súd v decembri</h1>
      <address><time datetime="2019-11-24T09:11:42+00:00">24 Nov 2019, 09:11</time> by <a rel="author">TASR</a></address>
      <p>
        <b>Na druhú polovicu decembra vytýčil Špecializovaný trestný súd (ŠTS) v Pezinku prvé hlavné pojednávanie v kauze vraždy poslanca a advokáta Mareka Rakovského z júla 2013, z ktorej je obžalovaný Peter P.</b>
      </p>
      <p>„Obžaloba v tejto veci napadla v auguste 2019. Senát 13. novembra na verejnom zasadnutí predbežne prejednal obžalobu a rozhodol o prijatí obžaloby. Nariadil termín hlavného pojednávania na 18. decembra,“ uviedla pre TASR hovorkyňa ŠTS Katarína Kudjáková. Ako dodala, ide o väzobnú vec, kde je Peter P. obvinený z obzvlášť závažného zločinu úkladnej vraždy v jednočinnom súbehu zo zločinom všeobecného ohrozenia a prečinu poškodzovania cudzej veci. Na prvom hlavnom pojednávaní je naplánovaný výsluch obžalovaného a poškodených.</p>
      <p>Poslanca a advokáta Rakovského zavraždili v júli 2013. Pri atentáte bol použitý nástražný výbušný systém, ktorý bol umiestnený na spodnú časť jeho vozidla. Počas jazdy vozidlo vybuchlo a poslanec utrpel zranenia, ktorým na mieste podľahol. Motív vraždy poslanca nie je stále známy. Rakovský sa venoval civilnému právu. V prípade dokázania viny pred súdom Petrovi P. hrozí trest odňatia slobody na 20 až 25 rokov, prípadne doživotie.</p>
      <p>V júli tohto roku národná protizločinecká jednotka NAKA obvinila 33-ročného Petra P. aj zo zosnovania ďalšieho výbuchu. Podľa NAKA si mal v roku 2014 zadovážiť ruský granát. „Dňa 5. februára toho roka prišiel v nočných hodinách do Detvy a aktivovaný granát hodil do dvora súkromnej firmy, čím poškodil fasádu budovy, okno, dvere a auto,“ uviedla polícia v júli na svojej sociálnej sieti s tým, že motív jeho konania je predmetom vyšetrovania.</p>
      <p>Za klamstvo zároveň označila polícia jeho tvrdenia v článku z roku 2018, podľa ktorých sa na danom zločine mala podieľať NAKA. „Priebeh vyšetrovania takéto obvinenie absolútne vylučuje,“ zdôraznila polícia.</p>
    </article>
  </body>
</html>