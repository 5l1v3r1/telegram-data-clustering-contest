<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/scenrecensioner/stelt-och-statiskt-om-den-kvinnliga-offerrollen-i-la-traviata/"/>
    <meta property="og:site_name" content="DN.SE"/>
    <meta property="article:published_time" content="2019-11-24T09:26:58+00:00"/>
    <meta property="og:title" content="Intressanta spår väljs bort i Operans ”La Traviata”"/>
    <meta property="og:description" content="Regissören Ellen Lamm missar att utforska intressanta frågor i sin stramt moderna iscensättning, skriver DN:s kritiker Johanna Paulsson."/>
  </head>
  <body>
    <article>
      <h1>Intressanta spår väljs bort i Operans ”La Traviata”</h1>
      <address><time datetime="2019-11-24T09:26:58+00:00">24 Nov 2019, 09:26</time> by <a rel="author" href="https://www.dn.se/av/johanna-paulsson/" target="_blank">Johanna Paulsson</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/24/8b95889d-88f2-485d-8c81-08b2f047096b/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Sopranen Ida Falk Winland och Bror Magnus Tødenes i ”La Traviata” av Verdi på Kungliga Operan.<cite>Foto: Sören Vilks</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/146ff3f1-ab6d-4143-947a-c2faadb16239/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> ”La Traviata” av Verdi på Kungliga Operan.<cite>Foto: Sören Vilks</cite></figcaption>
        </figure>
      </slideshow>
      <p>
        <b>Ida Falk Winland är fenomenal som Violetta i Verdis ”La Traviata”. Men regissören Ellen Lamm missar att utforska intressanta frågor i sin stramt moderna iscensättning, skriver DN:s kritiker Johanna Paulsson.</b>
      </p>
      <details>
        <summary>”La traviata”</summary>
        <p>Musik: Giuseppe Verdi</p>
        <p>Libretto: Francesco Maria Piave</p>
        <p>Dirigent: Domingo Hindoyan</p>
        <p>Regi: Ellen Lamm</p>
        <p>Scenografi, kostym och mask: Magdalena Åberg</p>
        <p>Ljus: Torben Lendorph</p>
        <p>Dramaturg: Katarina Aronsson</p>
        <p>Koreografi: Ambra Succi</p>
        <p>Medverkande: Ida Falk Winland, Bror Magnus Tødenes, Karl-Magnus Fredriksson, Susann Végh med flera samt Kungliga Operans Kör och Kungliga Hovkapellet</p>
        <p>Scen: Kungliga Operan, Stockholm</p>
        <p>Längd: Cirka 2 timmar och 35 minuter inklusive paus.</p>
      </details>
      <p>Man behöver inte höra mycket av ouvertyren för att förstå att Verdis stora hit kommer att sluta i tragedi, men också att ”La traviata” är en opera som sjuder av liv. Så när ridån går upp ligger Violetta redan död på en brits, men samtidigt redo att dansa på bordet i guldlamé inför en åskådarläktare av karlar i kostym. Magdalena Åbergs scenografi placerar handlingen i en anatomisk teater. En lämplig scen på scenen för att dissekera den manliga blicken och samhällets dubbelmoral mot en 1800-talsfond som sträcker sig fram till i dag.</p>
      <p><b>Den lyxprostituerade och </b>lungsjuka Violetta (Ida Falk Winland) lever på lånad tid, men håller skenet uppe. Hon har förälskat sig i Alfredo (Bror Magnus Tødenes). Men dennes far är mån om familjens rykte som redan är på glid och ber henne backa för att Alfredos syster ska slippa bli ett samhällets olycksbarn. Violettas enda brott är att hon på tvärs mot konventionerna vill fladdra fri som en fågel, men kvinnans handlingsutrymme är fastkilat mellan horan och madonnan. Samtidigt står Verdi alltid på Violettas sida. Hon är inte offret, utan det självklara subjektet.</p>
      <p>Dirigenten Domingo Hindoyan arbetar mycket med pauser, låter liksom orkestern hålla andan i avgörande ögonblick och mejslar elegant ut musikens undertext med hjälp av dynamiken. Suveräna sopranen Ida Falk Winland gör en fenomenal Violetta, en prestation som blir ännu mer imponerande med tanke på vilka träiga motspelare hon har att jobba med. Bror Magnus Tødenes har förvisso en ledigt läcker tenorklang som verkar kunna vandra vart som helst utan ansträngning, men en stelare och mer ocharmig Alfredo får man leta efter.</p>
      <p><b>Det finns förvisso alltid något</b> tafatt trånande över den här rollfiguren – han ska ju på något sätt plötsligt vakna upp ur naiviteten. Men det måste finnas en gnista som förklarar varför han får kärleken att flamma i kapp med tuberkulosen i Violettas bröst. Karl-Magnus Fredriksson – en torr baryton – gör Alfredos far Giorgio Germont och lyckas i alla fall växla mellan tonläget sträng och förstående med spår av inlevelse. Den stramt moderna och minimalistiska iscensättningen är i sin tur så spartansk och statisk att det snarare blir ett konsertant framförande än en fullödig operauppsättning. Det är kala ljusa väggar, ryggar mot publiken och fyra nyanser av grått.</p>
      <p>Men kanske är vi alla vilseförda. Kanske är Alfredos kärlek så sval för att han i själva verket har en annan sexuell läggning? (En scen på Floras fest under körens så kallade ”zigenarmaskerad” med matadorer och förförisk Carmenkvinna – här en man i klänning – antyder något sådant.) Kanske tyr sig Violetta så starkt till Alfredo för att han helt enkelt är den enda hon har att vända sig till? Hon är trots allt en döende kvinna som väl egentligen är i större behov av en vän än av en älskare. Här finns ett intressant frö, men ingenting i sista akten tyder på att regissören Ellen Lamm och hennes team är inne på att utforska det spåret. Falk Winland och Kungliga Hovkapellet är det enda som lyfter denna sällsynt tråkiga ”La traviata”.</p>
    </article>
  </body>
</html>