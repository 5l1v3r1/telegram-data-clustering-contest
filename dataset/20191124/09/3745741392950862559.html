<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/tesla-cybertruckin-satis-rakamlari-aciklandi-h80420.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T09:03:38+00:00"/>
    <meta property="og:title" content="Elon Musk, Tesla Cybertruck’ın Satış Rakamlarını Açıkladı"/>
    <meta property="og:description" content="Tesla şirketinin CEO'su Elon Musk, geçtiğimiz günlerde tanıtılan ilginç tasarıma sahip Cybertruck modelinin satış rakamlarını açıkladı."/>
  </head>
  <body>
    <article>
      <h1>Elon Musk, Tesla Cybertruck’ın Satış Rakamlarını Açıkladı</h1>
      <h2>Tesla, geçtiğimiz günlerde farklı ve ilginç tasarıma sahip olan pickup modeli olan Tesla Cybertruck’ı tanıttı. Elon Musk, bu ilginç aracın sipariş rakamlarını Twitter üzerinde paylaştığı bir gönderiyle açıkladı.</h2>
      <address><time datetime="2019-11-24T09:03:38+00:00">24 Nov 2019, 09:03</time> by <a rel="author" href="https://www.webtekno.com/yazar/ugurcandr" target="_blank">Uğurcan Dere</a></address>
      <p>Elektrikli otomobil sektörüne bomba gibi giren ve öncülük eden <b>Tesla</b>, geçtiğimiz günlerde hemen hemen herkesin aklına kazınan bir tasarıma sahip olan pickup modeli <b>Tesla Cybertruck</b>’ı tanıttı. İlginç köşeli ve üçgen yapılı tasarımıyla dikkat çeken aracın teknik özellikleri de oldukça heyecan vericiydi. Bu zamana kadar piyasaya sürülen pickup modellerinin neredeyse hiçbirine benzemeyen Tesla Cybertruck, aynı şekilde piyasadaki neredeyse tüm pickup modellerinden daha güçlü bir araç.</p>
      <p>İlginç tasarımı ve enfes donanım özelliklerine sahip olan Cybertruck, tanıtım gününde sorunlarla da karşı karşıya kalmıştı. Otomobilin kırılmaz denen camları test edildiğinde bir hata oluşmuş ve camları <b>kırılmıştı</b>. Elbette bu, henüz piyasaya sürülmesi için uzunca bir zamana sahip olan bir araç için fazla göze batmayacak bir istatistik. Tesla Cybertruck tanıtıldıktan hemen sonra şirketin CEO’su Elon Musk, Cybertruck’ın satış rakamlarını açıkladı.</p>
      <h3>Hiçbir reklam olmadan 146.000 sipariş alındı</h3>
      <figure>
        <img src="https://www.webtekno.com/images/editor/default/0002/31/58e309b346ec018581c97dd444bc238c605f5480.jpeg"/>
      </figure>
      <p>Cybertruck’ı üreten şirket Tesla’nın CEO’su Elon Musk, bu ilginç canavarın <b>satış rakamlarını açıkladı</b>. Musk’ın Twitter’da paylaştığı bir gönderide söylediğine göre Cybertruck için şimdiden 146.000 sipariş alındı. Bunların yüzde 42’sinin çift motorlu, yüzde 41’inin üç motorlu ve yüzde 17’sinin tek motorlu modeller olduğunu belirten Elon Musk, ek olarak bir tweet daha paylaştı.</p>
      <p>Kendi gönderisinin altında bir tweet daha paylaşan Musk, bu sayıya herhangi bir reklam ve paralı destek <b>olmadan</b> ulaşıldığını belirtti. Görünüşe göre Musk, alınan sipariş miktarından oldukça memnun. Bunun yanı sıra şirket, her sipariş için 100 dolarlık geri ödemeli depozito alıyor. Tesla, şimdiye kadar <b>14,6 milyon dolar (83,4 milyon TL) </b>depozito bedeli elde etmiş durumda.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/tesla-cybertruck-hakkinda-5-soru-h80354.html">Tesla’nın Cybertruck’ı Hakkında Cevaplanması Gereken 5 Soru</a>
      </p>
      <p>Tesla, Cybertruck için <b>üç farklı model</b> sunuyor. En ucuz model olan tek motorlu ve arkadan itişli Cybertruck modelinin maksimum menzili 402 kilometre ve bu model 39.900 dolar fiyat etiketine sahip. Çift motorlu 4 çeker modelin ise maksimum menzili 500 kilometreden fazla, bu model ise 49.900 dolar fiyat etiketiyle satılıyor. Son olarak aralarındaki en güçlü ve en pahalı model olan üç motorlu modelin maksimum menzili <b>804 kilometre</b> civarında gözüküyor ve bu model de 69.900 dolar fiyat etiketiyle satışa sunuluyor.</p>
      <p><b>Kaynak : </b>https://techcrunch.com/2019/11/23/tesla-cybertruck-reservations-hit-146000/</p>
    </article>
  </body>
</html>