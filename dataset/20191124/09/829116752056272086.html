<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191119-igy-dontott-az-alkotmanybirosag-bene-krisztian-beadvanyarol.html"/>
    <meta property="og:site_name" content="Origo"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Továbbra sem döntött az Alkotmánybíróság a lúgos orvos ügyében"/>
    <meta property="og:description" content="Így egyelőre biztonsan börtönben marad."/>
  </head>
  <body>
    <article>
      <h1>Továbbra sem döntött az Alkotmánybíróság a lúgos orvos ügyében</h1>
      <address><time datetime="2019-11-24T09:00:00+00:00">24 Nov 2019, 09:00</time> by <a rel="author">Origo</a></address>
      <p>
        <b>A lúgos orvosként elhíresült Bene Krisztián úgy érzi, hogy helyrehozhatatlan és súlyos károkat okoz neki, hogy börtönbe kellett mennie, ezért az Alkotmánybírósághoz fordult. Azt kérte, hogy semmisítsék meg az ítéletét, és tárgyalják ügyét újra, harmadfokon. Az Alkotmánybíróság azonban egyelőre nem döntött. </b>
      </p>
      <p>A nő és a volt kórházigazgató, Bene Krisztián együtt jártak egy darabig, de aztán a nő szakított a férfival, aki ezt nem tudta feldolgozni. Egy ideig még hívogatta, sms-eket küldözgetett neki, egyszerűen nem tudta elengedni volt barátnőjét.</p>
      <h3>A támadás napján</h3>
      <p>Bene Krisztián 2013. március 12-én reggel támadt rá a nőre. Az egykori kórházigazgató biciklis sisakban, kesztyűben volt, a hangját elváltoztatta. Ismerte jól volt szeretője napi rutinját, így akkor ment a lakása elé, amikor az asszony elindult, hogy megsétáltassa a kutyáját. Ahogy a nő kilépett a lakásból, megragadta a torkát, belökte az ajtón, majd egy injekciót szúrt a combjába, amitől elkábult. Levetkőztette és megkötözte a nőt, majd lúggal öntötte le, többek között a nemi szervét is.</p>
      <p>
        <mark>Aztán a fürdőszobába vonszolta, betette a kádba, majd kamillával letörölgette és egy pokrócba csavarta az eszméletlen, és életveszélyesen megsérült nőt. Azután rázárta az ajtót, sorsára hagyva a kábult asszonyt.</mark>
      </p>
      <p>Elvitte a nő két telefonját és a laptopját, hogy rablásnak álcázza a támadást. Renner Erikára a volt férje és új élettársa talált rá, még éppen időben. Csak a szerencsének köszönhető, hogy a nő nem halt bele a súlyos és életveszélyes sérüléseibe. Az asszony azonban teljesen azóta sem épült fel, még mindig műtétek várnak rá, és lelkileg is fel kell dolgoznia a traumát. </p>
      <h3>Öt év</h3>
      <p>A brutális támadás után több mint öt évig húzódott a bírósági tárgyalás. Először a Fővárosi Törvényszék hozott ítéletet: a férfi mindösszesen 4 év börtönt kapott és 5 évre eltiltották az orvoslástól.</p>
      <aside>Másodfokon a Fővárosi Ítélőtábla járt el, akkor már 9 évet kapott, ráadásul végleg eltiltották az orvosi hivatásától.</aside>
      <p>Aztán az ügy harmadfokon folytatódott, ugyanis magánlaksértés és okirat-visszaélés miatt is bűnösnek találták az egykori kórházigazgatót.</p>
      <figure>
        <img src="https://cdn.nwmgroups.hu/s/img/i/1802/2018022220180222-lugos-orvos-targyalas-kuria7.jpg?w=644&amp;h=430"/>
        <figcaption>Renner Erika a 2018.02.22-i tárgyaláson, a Kúrián.<cite>Forrás: Csudai Sándor - Origo</cite></figcaption>
      </figure>
      <p>
        <mark>A Kúria megalapozatlannak találta a másodfokú bíróság ítéletét, szerinte több ellentmondásos bizonyítékot nem vizsgáltak meg, és nem folytattak le szükséges bizonyításokat, ezért az ítéletet hatályon kívül helyezte.</mark>
      </p>
      <p>Új eljárásra kötelezte az ítélőtáblát, ami megismételte az eljárást. Az ítélet nem változott, de például személyi szabadság megsértéséért is bűnösnek mondták ki a lúgos orvost. Mivel ennél az ítéletnél is fellebbezett mind a férfi ügyvédje, mind az ügyész, ismét a Kúriához került az ügy,</p>
      <aside>az ítélet pedig ezúttal - 2018. július 12-én - 11 év börtönbüntetés lett.</aside>
      <h3>Az Alkotmánybírósághoz fordult a támadó </h3>
      <p>Az egykori kórházigazgató végig tagadta bűnősségét, most pedig új ügyvédjével, Kadlót Erzsébettel az Alkotmánybírósághoz fordult: egy alkotmányjogi panaszt nyújtottak be. A beadványban azt állítják, hogy helyrehozhatatlan és súlyos károkat okoz az elítélt orvosnak, hogy börtönbe kellett mennie.</p>
      <p>
        <mark>Bene Krisztián azt kérte, hogy a Kúria ítéletét semmisítsék meg, majd tárgyalják harmadfokon újra az ügyet.</mark>
      </p>
      <figure>
        <img src="https://cdn.nwmgroups.hu/s/img/i/1911/20191119renner-erika-targyalas1.jpg?w=644&amp;h=429"/>
        <figcaption>Bene Krisztián<cite>Forrás: Csudai Sándor - Origo</cite></figcaption>
      </figure>
      <p>Arra hivatkoztak a beadványban, hogy megfosztották az érdemi felülvizsgálat jogától, és hogy életbe lépett az új büntetőeljárási törvény: a régi szerint még lehetett beadni jogorvoslati kérelmet, de az új szerint már nem lehet.</p>
    </article>
  </body>
</html>