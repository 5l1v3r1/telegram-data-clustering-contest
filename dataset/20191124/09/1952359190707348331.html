<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04732828"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T09:13:00+00:00"/>
    <meta property="og:title" content="Recordopkomst voor lokale verkiezingen in Hongkong"/>
    <meta property="og:description" content="In de Chinese stadstaat Hongkong is ruim voor het sluiten van de stemlokalen zondag al een recordaantal inwoners opgedaagd voor de lokale verkiezingen. Die..."/>
  </head>
  <body>
    <article>
      <h1>Recordopkomst voor lokale verkiezingen in Hongkong</h1>
      <address>
        <time datetime="2019-11-24T09:13:00+00:00">24 Nov 2019, 09:13</time>
      </address>
      <p>
        <b>In de Chinese stadstaat Hongkong is ruim voor het sluiten van de stemlokalen zondag al een recordaantal inwoners opgedaagd voor de lokale verkiezingen. Die gelden dan ook als een belangrijke graadmeter van de stemming in de stad, waar er de voorbije maanden protesten waren tegen de regering en bij uitbreiding China.</b>
      </p>
      <p>Om 15.30 uur lokale tijd (8.30 uur) registreerde de kiescommissie al meer dan 1,95 miljoen Hongkongers die een stem uitbrachten. Het gaat om 47,26 procent van de kiesgerechtigden. Op dat ogenblik moesten de stemlokalen nog zeven uur openblijven.</p>
      <p>Daarmee is officieel het record van de lokale verkiezingen in 2015, dan toen ook al een record was, gebroken. Vier jaar eerder daagde in totaal 47,01 procent van de stemgerechtigden op. Toen trokken 1,467 miljoen van de zowat 3,1 miljoen stemgerechtigde Hongkongers op de verkiezingsdag naar de stembus.</p>
      <p>Op hetzelfde tijdstip was er in 2015 volgens de Britse omroep BBC nog maar een opkomst van 24,18 procent.</p>
      <p>De districtsraden waarvoor zondag gestemd kan worden, beschikken amper over macht. Maar omdat het de jongste tijd tot steeds gewelddadigere botsingen tussen de politie en radicale betogers kwam, overstijgt deze verkiezing het lokale belang. De protesten in Hongkong zijn tegen de regering gericht, tegen het als brutaal beschouwde politieoptreden en tegen de groeiende invloed van de communistische leiding in Peking in de voormalige Britse kroonkolonie. Hongkong wordt volgens het principe “één land, twee systemen” autonoom bestuurd onder de soevereiniteit van China.</p>
      <p>Bij de verkiezingen van zondag kunnen 4,13 miljoen stemgerechtigde Hongkongers over 452 districtsraadzetels in de achttien districten beslissen. Er zijn meer dan duizend kandidaten. De telling van de stemmen begint meteen na de sluiting van de stembureaus om 22.30 uur plaatselijke tijd (15.30 uur). De eerste uitslagen worden in de nacht van zondag op maandag verwacht.</p>
    </article>
  </body>
</html>