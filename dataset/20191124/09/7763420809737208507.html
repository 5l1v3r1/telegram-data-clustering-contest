<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/politics/578862"/>
    <meta property="og:site_name" content="Spring News"/>
    <meta property="article:published_time" content="2019-11-24T09:14:24+00:00"/>
    <meta property="og:title" content="เดินหน้า! จนท.เตรียมขอหมายศาล เข้าตรวจสอบที่ดินฟาร์มไก่ “ปารีณา”"/>
    <meta property="og:description" content="คณะทำงาน 3 ฝ่าย เตรียมขอหมายศาล เข้าตรวจสอบที่ดินกว่า 1700 ไร่ ของ ส.ส.ปารีณา ไกรคุปต์ เพื่อตรวจรังวัดที่ดิน ว่าพื้นที่ดังกล่าวมีการบุกรุก หรือครอบครองโดยถูกต้องหรือไม่ จากนั้นจึงจะพิจารณาถึงกระบวนการดำเนินการตามกฎหมายต่อไป"/>
  </head>
  <body>
    <article>
      <h1>เดินหน้า! จนท.เตรียมขอหมายศาล เข้าตรวจสอบที่ดินฟาร์มไก่ “ปารีณา”</h1>
      <h2>คณะทำงาน 3 ฝ่าย เตรียมขอหมายศาล เข้าตรวจสอบที่ดินกว่า 1700 ไร่ ของ ส.ส.ปารีณา ไกรคุปต์ เพื่อตรวจรังวัดที่ดิน ว่าพื้นที่ดังกล่าวมีการบุกรุก หรือครอบครองโดยถูกต้องหรือไม่ จากนั้นจึงจะพิจารณาถึงกระบวนการดำเนินการตามกฎหมายต่อไป</h2>
      <address>
        <time datetime="2019-11-24T09:14:24+00:00">24 Nov 2019, 09:14</time>
      </address>
      <p>วันนี้ (24 พ.ย.62) ที่สำนักจัดการทรัพยากรป่าไม้ที่ 10 ( ราชบุรี ) นายธวัชชัย ลัดกรูด ผู้ตรวจราชการกรมป่าไม้ นายชีวภาพ ชีวธรรมที่ปรึกษาชุดพยัคฆ์ไพร นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) นายพัฒนะ ศิริมัย ผอ.ศูนย์ป่าไม้ราชบุรี พ.อ.พงษ์เพชร เกษสุภะ ศูนย์ประสานการปฎิบัติที่ 4 กอ.รมน. ได้ร่วมกันประชุมวางแนวทางในการเข้าตรวจสอบ พื้นที่ที่สร้างฟาร์มไก่ ของ น.ส.ปารีณา ไกรคุปต์ ที่ตั้งอยู่ ม.6 ต.รางบัว อ.จอมบึง จ.ราชบุรี กว่า 1,700 ไร่ซึ่งในเบื้องต้น พบว่า</p>
      <figure>
        <img src="https://spcdn.springnews.co.th/wp-content/uploads/2019/11/1111-1.jpg"/>
      </figure>
      <p>บริเวณ รอบเขาสนฟาร์ม มีเนื้อที่ ประมาณ 600 ไร่ อยู่ในเขตป่าสงวนแห่งชาติป่าฝั่งซ้ายแม่น้ำภาชี นอกนั้นอยู่ในเขต ส.ป.ก. ในวันนี้ ทางกรมป่าไม้จึงได้จัดกำลังเจ้าหน้าที่ป่าไม้ เข้าทำการตรวจสอบ แปลงที่มีส่วนเกี่ยวข้องกับเขตป่าสงวนแห่งชาติ ซึ่งหากพบว่ามีการบุกรุกพื้นที่ป่าสงวนแห่งชาติก็จะดำเนินคดีในข้อหาบุกรุกพื้นที่ป่าสงวนทันที</p>
      <figure>
        <img src="https://spcdn.springnews.co.th/wp-content/uploads/2019/11/2222222.jpg"/>
      </figure>
      <p>โดยทางกรมป่าไม้จะใช้ พ.ร.บ.ป่าไม้ พ.ศ.2484 และ พ.ร.บ.ป่าสงวนแห่งชาติ พ.ศ.2507 ซึ่งในช่วงเช้านั้น ทางสำนักงานป่าไม้จังหวัดราชบุรี ได้นำหนังสือไปส่งยังบ้านพักของ น.ส.ปารีณา ในพื้นที่ ต.บางโตนด อ.โพธาราม จ.ราชบุรี เพื่อขอความร่วมมือไปนำชี้แปลงที่ดินทั้งหมด แต่ไม่พบใครในบ้าน เจ้าหน้าที่จึงนำเอกสารปิดไว้หน้าบ้าน</p>
      <p>ทั้งนี้ ได้ให้เจ้าหน้าที่ด้านกฎหมายดำเนินการขอหมายศาล เพื่อทำการเข้าพื้นที่ของ น.ส.ปารีณา ในการตรวจรังวัดที่ดินทั้งหมดวันนี้ ซึ่งจะทำให้ได้ข้อมูลที่ถูกต้องแม่นยำสามารถระบุได้ว่าพื้นที่ดังกล่าวมีการบุกรุก หรือครอบครองโดยถูกต้องหรือไม่ จากนั้นจึงจะพิจารณาถึงกระบวนการดำเนินการตามกฎหมายต่อไป</p>
    </article>
  </body>
</html>