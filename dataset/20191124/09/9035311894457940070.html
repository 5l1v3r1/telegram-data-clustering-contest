<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/hong-kong-da-yerel-secimlere-rekor-duzeyde-kat-l-m"/>
    <meta property="og:site_name" content="euronews"/>
    <meta property="article:published_time" content="2019-11-24T09:18:08+00:00"/>
    <meta property="og:title" content="Hong Kong'da seçimlere rekor düzeyde katılım"/>
    <meta property="og:description" content="Hong Kong'da seçmenler, aylardır devam eden hükümet karşıtı protestoların gölgesinde yerel seçimler için pazar günü oy kullanmak için sandık başına gitti."/>
  </head>
  <body>
    <article>
      <h1>Hong Kong'da seçimlere rekor düzeyde katılım</h1>
      <address><time datetime="2019-11-24T09:18:08+00:00">24 Nov 2019, 09:18</time> by <a rel="author">Euronews </a></address>
      <p>Hong Kong'da seçmenler, aylardır devam eden hükümet karşıtı protestoların gölgesinde yerel seçimler için pazar günü oy kullanmak için sandık başına gitti.</p>
      <p>Yerel seçim sonucu, Çin’in desteklediği yerel yönetim lideri Carrie Lam’ın popülaritesinin ölçülmesi açısından bir sınav niteliği taşıyor.</p>
      <p>Gelen ilk sonuçlar, seçime katılın oranının oldukça yüksek olduğunu ortaya koyuyor. Yerel seçimin ilk 4 saatinde, 1 milyondan fazla seçmen oy kullandı. Yerel saatle 22.30'a kadar oy kullanılabilecek seçime katılım, ilk 4 saatte 340 bin kişinin oy kullandığı bir önceki yerel seçime oranla yaklaşık üç kat oldu.</p>
      <p>Sabahın erken saatlerinden itibaren kent genelindeki sandıklara akın eden Hong Konglular, seçim salonları önünde uzun kuyruklar oluşturdu. Yerel seçimlerde 7 milyon 400 bin nüfuslu kentteki 4 milyon 100 bin kayıtlı seçmen 600 sandıkta oy kullanacak.</p>
      <p>3 bin çevik kuvvet polisinin bütün sandık merkezlerini koruduğu bildirilen bölgede yaklaşık 31 bin polis memuru görev yapıyor. Bu sayı Hong Kong'daki güvenlik güçlerinin neredeyse tamamının seçim süresince iş başında olacağını gösteriyor.</p>
      <p>2020'de düzenlenecek genel seçimlerde hükümet ve milletvekillerini seçmek üzere vatandaşlar adına oy verme hakkı kazanacak belediye meclis üyelerinin belirleneceği mahalli seçimde, toplam 1104 aday yarışıyor.</p>
      <p>18 seçim bölgesinden 452 sandalye için yarışan adaylardan kazananlar, temsil ettikleri bölgelerde yaşayan vatandaşlar adına 1200 kişilik komiteye girerek, hükümeti belirlemek üzere oy verme hakkına sahip olacak.</p>
      <p>Haziran ayından itibaren devam eden hükümet karşıtı protestoların en şiddetli çatışmalara sahne olduğu zamanda düzenlenen seçim, Hong Konglu göstericiler tarafından son umut olarak nitelendiriliyor.</p>
      <h3>Genel seçimde halk sandığa gidemiyor</h3>
      <p>Milletvekilleri, kabine üyeleri ve hükümet liderinin 1200 kişilik komite tarafından Pekin yönetiminin belirlediği adaylar üzerinden seçildiği kentte, demokrasi savunucuları, bu tek "tam demokratik" sandık pratiğine Pekin'in bölgedeki baskınlığını kırmak adına büyük önem veriyor.</p>
      <p>Yerel seçime katılan 1104 adaydan ipi önde göğüsleyenler, temsil ettikleri bölgelerde yaşayan vatandaşlar adına 1200 kişilik komiteye girerek, hükümeti belirlemek üzere oy verme hakkına da sahip olacak.</p>
      <h3>Hong Kong'un statüsü</h3>
      <p>Hong Kong, 1898'de imzalanan "kira sözleşmesi" ile uzun yıllar İngiltere hakimiyetinde kaldıktan sonra 1997'de Çin'e devredilmişti.</p>
      <p>İmzalanan ortak deklarasyon çerçevesinde Hong Kong'a 2047'ye kadar basın, ifade, toplanma, inanç ve serbest akademik çalışma gibi özgürlükleri ile bağımsız idari ve hukuki yapısını koruma hakkı tanınmıştı.</p>
      <p>Hong Kong, Çin'e bağlı olmasına rağmen kendine ait para birimi, dil, hukuk sistemi ve kimlik kullanıyor. Özerk yapılı bölgenin sadece savunma ve dış politika gibi konularda Pekin'e bağlı olduğu bu yönetim modeli, "bir ülke, iki sistem" olarak adlandırılıyor.</p>
      <p>Demokrasi savunucuları, başta Hong Kong'da adayların Pekin yönetimi tarafından belirlendiği seçim modeli olmak üzere bölgedeki mevcut Çin kaynaklı pratiklerin söz konusu modele aykırı olduğu görüşünü savunuyor.</p>
      <ul>
        <li>
          <a href="https://tr.euronews.com/2019/11/24/hong-kong-da-halk-aylar-suren-protestolar-golgesinde-yerel-secimler-icin-sandik-basinda">Hong Kong'da halk, aylar süren protestolar gölgesinde yerel seçimler için sandık başında</a>
        </li>
        <li>
          <a href="https://tr.euronews.com/2019/11/18/hong-kong-ta-universite-kampusunde-toplanan-gostericiler-gozaltina-aliniyor">Hong Kong'ta üniversite kampüsünde toplanan göstericiler gözaltına alınıyor</a>
        </li>
        <li>
          <a href="https://tr.euronews.com/2019/11/18/hong-kong-da-universitelere-sicrayan-gosteriler-suruyor-polis-okla-bacagindan-vuruldu">Hong Kong'da polis üniversite kampüsüne girmeye çalıştı, göstericiler ana girişi ateşe verdi</a>
        </li>
      </ul>
    </article>
  </body>
</html>