<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301471/%D8%A7%DB%8C%D9%86%D8%AA%D8%B1%D9%86%D8%AA-%D8%AE%D8%A7%D9%86%DA%AF%DB%8C-%D8%AF%D8%B1-%D8%A7%D9%84%D8%A8%D8%B1%D8%B2-%D9%88%D8%B5%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:15:41+00:00"/>
    <meta property="og:title" content="اینترنت خانگی در البرز وصل شده است"/>
    <meta property="og:description" content="ایسنا/البرز نماینده عالی دولت در استان البرز با اشاره به ناآرامی‌های اخیر در استان، گفت: ۱۸ جایگاه سوخت در کرج و فردیس دچار آسیب شده که ۱۳ جایگاه به مدار برگشته و باقی جایگاه‌ها نیز ظرف کمتر از یک ماه آینده به مدار باز خواهد گشت."/>
  </head>
  <body>
    <article>
      <h6 class="kicker">رئیس شورای تأمین استان:</h6>
      <h1>اینترنت خانگی در البرز وصل شده است</h1>
      <address><time datetime="2019-11-24T09:15:41+00:00">24 Nov 2019, 09:15</time> by <a rel="author">وحید صالحی</a></address>
      <p>ایسنا/البرز نماینده عالی دولت در استان البرز با اشاره به ناآرامی‌های اخیر در استان، گفت: ۱۸ جایگاه سوخت در کرج و فردیس دچار آسیب شده که ۱۳ جایگاه به مدار برگشته و باقی جایگاه‌ها نیز ظرف کمتر از یک ماه آینده به مدار باز خواهد گشت.</p>
      <p>عزیزاله شهبازی امروز یکشنبه سوم آذرماه در جلسه ستاد تنظیم بازار استان البرز، با تأکید بر اینکه کل استان باید برای جلوگیری از افزایش قیمت کالا و خدمات بسیج شود گفت: ما به یک بسیج عمومی و برنامه‌ریزی در دستگاه‌های اجرایی و نظارتی نیاز داریم تا افزایش قیمت بنزین که بر مبنای قانون و در چارچوب برنامه پنج ساله توسعه کشور و توسط سران قوا اعمال شده است، منجر به افزایش قیمت در سایر کالا و خدمات نشود.</p>
      <p>به گزارش ایسنا شهبازی با بیان اینکه استان البرز در زمینه برخورد با قاچاق کالا در رتبه نخست کشور قرار گرفته است، ادامه داد: ما در یک جنگ اقتصادی و با تحریم‌های حداکثری مواجه هستیم اما با این تفاوت که اکنون راه و چاه مدیریت امور را پیدا کرده‌ایم به همین دلیل دشمن به دنبال عملیات روانی است.</p>
      <p>وی خاطرنشان کرد: مشکل خاصی در مورد موجودی کالا چه در البرز و چه در دیگر مناطق کشور وجود ندارد، در همین خصوص اگرچه تمایلی به پرونده ساختن برای کسی نداریم اما برای جلوگیری از احتکار کالا از انبارها باید به طور مرتب بازدید شود.</p>
      <p>استاندار البرز ادامه داد: فرمانداران در شهرستان‌ها برای مدیریت امور آتش به اختیار بوده و همه دستگاه‌ها موظف به همکاری با فرمانداری‌ها هستند.</p>
      <p>وی در بخش دیگری از صحبت‌های خود به وقایع اخیر در استان هم اشاره و با بیان اینکه در روزهای نخست عده‌ای تحت تأثیر فضاسازی‌ها قرار گرفتند اعلام کرد: در هر حال با گذشت چند روز از این اتفاقات اینترنت خانگی در استان البرز وصل شده است.</p>
      <p>شهبازی ادامه داد: ۱۸ جایگاه سوخت در کرج و فردیس دچار آسیب شده که ۱۳ جایگاه به مدار برگشته و باقی جایگاه‌ها نیز ظرف کمتر از یک ماه آینده به مدار باز خواهد گشت.</p>
      <p>استاندار البرز با بیان اینکه در سال گذشته بیش از ۳۴۰ راهپیمایی و تجمع به شکل قانونی و براساس ساختارهایی که در قانون آمده است برگزار شده اعلام کرد: فضا برای کسانی که حرفی برای گفتن دارند باز است و ساختارهای قانونی آن تعبیه شده است.</p>
      <p>وی با بیان اینکه اتفاقات اخیر به شکل غیرمنتظره و با بیرون آمدن افرادی که اعتراض به یک تصمیم قانونی داشتند رخ داد، تصریح کرد: عده دیگری که تعداد زیادی هم نداشتند با پشتیبانی از خارج و با شرارت بخش‌های کوچکی از استان‌های کشور را غبارآلود کردند، در البرز مسئولان برقراری نظم به طور موثر عمل کرده و اجازه ندادند نهادهای موثر دچار آسیب شود.</p>
      <p>نماینده عالی دولت در استان البرز خاطرنشان کرد: این حرکت‌ها بدون فکر و اندیشه و مبنای نظری محکم شکل گرفت و پایان یافت و با همت مردم و مسئولان خسارات آن جبران و امنیت و آرامش مضاعف خواهد شد.</p>
      <p>شهبازی با بیان اینکه در هر شرایطی به دنبال جلوگیری از افزایش قیمت هستیم تصریح کرد: البته اصناف البرز منصف هستند، در این شرایط اگر تخلفی از کسانی که مسئول هستند مشاهده شود بدون هیچ گذشتی برخورد خواهد شد چون خط قرمز ما افزایش نرخ است.</p>
      <p>وی در ادامه اعلام کرد: از نظر شاخص‌های امنیتی، در البرز امنیت کامل برقرار است و دستگاه‌هایی چون اطلاعات، سپاه و نیروی انتظامی با اشراف کامل و امنیت مردم محور فضا را تحت کنترل دارند.</p>
      <p>شهبازی در پایان گفت: هیچ کمبودی چه در بخش اقلام مصرفی و چه در بخش مواد اولیه وجود ندارد و واحدهای تولیدی هم به طور مستمر در حال تولید هستند بنابراین به مردم اعلام می‌کنیم که دلشان قرص و خیالشان راحت باشد.</p>
      <p>انتهای پیام</p>
    </article>
  </body>
</html>