<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-team-india-creates-history-as-register-four-consecutive-innings-win-in-test-cricket-2865598.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T09:15:34+00:00"/>
    <meta property="og:title" content="INDvsBAN: ऐतिहासिक D/N टेस्ट में भारत ने बनाया जीतने का अनोखा वर्ल्ड रिकॉर्ड"/>
    <meta property="og:description" content="टीम इंडिया ने कोलकाता के ईडन गार्डन्स स्टेडियम में खेले गए अपने पहले दिन-रात के टेस्ट मैच में रविवार को बांग्लादेश को एक पारी और 46 रनों से हरा दिया। यह भारत की पारी के अंतर से लगातार चौथी जीत है।..."/>
  </head>
  <body>
    <article>
      <h1>INDvsBAN: ऐतिहासिक D/N टेस्ट में भारत ने बनाया जीतने का अनोखा वर्ल्ड रिकॉर्ड</h1>
      <address><time datetime="2019-11-24T09:15:34+00:00">24 Nov 2019, 09:15</time> by <a rel="author">लाइव हिन्दुस्तान टीम,कोलकाता</a></address>
      <p>टीम इंडिया ने कोलकाता के ईडन गार्डन्स स्टेडियम में खेले गए अपने पहले दिन-रात के टेस्ट मैच में रविवार को बांग्लादेश को एक पारी और 46 रनों से हरा दिया। यह भारत की पारी के अंतर से लगातार चौथी जीत है। इसके साथ भारत ने दो मैचों की सीरीज 2-0 से अपने नाम कर ली।</p>
      <p>उसने इंदौर में खेले गए पहले टेस्ट मैच में भी बांग्लादेश को एक पारी और 130 रनों से हराया था। भारत की यह जीत कई मायनों में खास है। इस मैच को जीतते ही भारतीय टीम दुनिया की पहली ऐसी टीम बन गई है जिसने लगातार चार टेस्ट मैचों में पारी के अंतर से जीत दर्ज की। यह कारनामा आज से पहले कोई भी टीम नहीं कर पाई है।</p>
      <p>
        <b>
          <a href="https://www.livehindustan.com/cricket/story-india-vs-bangladesh-pink-ball-test-team-india-register-win-in-historical-day-night-test-by-innings-and-46-runs-2865589.html">INDvsBAN: पिंक बॉल टेस्ट में भारत का तूफानी आगाज, बांग्लादेश का 2-0 से क्लीन स्वीप</a>
        </b>
      </p>
      <p><b>यह हैं पिछले चार मैचों के नतीजे-</b><br/>भारत ने साउथ अफ्रीका को पारी और 137 रन से हराया-पुणे<br/>भारत ने साउथ अफ्रीका को पारी और 202 रन से हराया-रांची<br/>भारत ने बांग्लादेश को पारी और 130 रन से हराया-इंदौर<br/>भारत ने बांग्लादेश को पारी और 46 रन से हराया-कोलकाता</p>
      <p>भारत ने शुक्रवार को टॉस हारने के बाद पहले गेंदबाजी करते हुए बांग्लादेश को 106 रनों पर आउट किया और फिर कप्तान विराट कोहली के शानदार शतक की बदौलत अपनी पहली पारी 9 विकेट पर 347 रनों पर घोषित कर दी थी। भारत के लिए पहली पारी में इशांत शर्मा ने पांच विकेट लिए।</p>
      <p>
        <b>
          <a href="https://www.livehindustan.com/cricket/story-aus-vs-pak-first-test-babar-azam-century-in-vain-as-australia-win-first-test-by-innings-and-5-runs-2865579.html">बाबर का शतक बेकार, ऑस्ट्रेलिया ने दर्ज की पारी और 5 रन से जीत</a>
        </b>
      </p>
      <p>इसके बाद भारतीय टीम ने दूसरे दिन शनिवार को खेल खत्म होने तक 152 रनों पर बांग्लादेश के छह बल्लेबाजों को पवेलियन की राह दिखा दी थी। बाकी की औपचारिकता रविवार को पूरी हुई। बांग्लादेश टीम अपनी दूसरी पारी में 195 रन बना सकी। उमेश यादव ने दूसरी पारी में सर्वाधिक पांच विकेट झटके। <br/> </p>
    </article>
  </body>
</html>