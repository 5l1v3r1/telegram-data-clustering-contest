<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779543/%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D8%A2%D8%A8%D8%A7%D9%86-%D9%85%D8%A7%D9%87-%D9%85%D8%B9%D8%A7%D9%85%D9%84%D8%A7%D8%AA-%D8%B1%D9%88%D9%86%D8%AF-%D8%B5%D8%B9%D9%88%D8%AF%DB%8C-%D8%A8%D9%87-%D8%AE%D9%88%D8%AF-%DA%AF%D8%B1%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:36:35+00:00"/>
    <meta property="og:title" content="بر اساس گزارش دفتر اقتصاد مسکن؛ کاهش قیمت مسکن در آبان‌ماه/ معاملات، روند صعودی به خود گرفت"/>
    <meta property="og:description" content="دفتر اقتصاد مسکن وزارت راه و شهرسازی، اعلام کرد: در حالی که روند صعودی تعداد معاملات در آبان‌ماه نسبت به مهر ادامه داشت، اما سیر نزولی قیمت مسکن حفظ شده است."/>
  </head>
  <body>
    <article>
      <h1>بر اساس گزارش دفتر اقتصاد مسکن؛ کاهش قیمت مسکن در آبان‌ماه/ معاملات، روند صعودی به خود گرفت</h1>
      <address><time datetime="2019-11-24T09:36:35+00:00">24 Nov 2019, 09:36</time> by <a rel="author" href="https://www.mehrnews.com/archive?jr=611" target="_blank">برهان محمودی</a></address>
      <p>به گزارش <a href="https://www.mehrnews.com/">خبرنگار مهر</a>، دفتر برنامه ریزی و اقتصاد مسکن وزارت راه و شهرسازی، جزئیات معاملات بازار مسکن تهران در آبان ماه امسال را اعلام کرد که بر این اساس، در ماه گذشته ۴ هزار و ۶۸ فقره معامله مسکن ثبت شد که نسبت به ماه گذشته، حدود ۵۰۰ فقره افزایش داشته که رشد ۱۵ درصدی را نشان می‌دهد؛ این در حالی است که این تعداد نسبت به ماه مشابه سال قبل (آبان ۹۷)، حدود سه هزار فقره کاهش داشته است.</p>
      <p>همچنین بر اساس این گزارش، متوسط قیمت هر متر مربع واحد مسکونی در پایتخت، ۱۲ میلیون و ۶۱۷ هزار و ۶۰۰ تومان بود که نسبت به ماه قبل از آن (مهرماه ۱۳۹۸) حدود ۱۵۰ هزار تومان کاهش قیمت را به ثبت رسانده است؛ این در حالی است که نرخ هر مترمربع واحد مسکونی، کاهشی معادل ۱.۳ درصد داشته است.</p>
      <p>در عین حال، قیمت هر مترمربع واحد مسکونی، نسبت به آبان ماه سال گذشته که متوسط ۹ میلیون و ۱۸۵ هزار و ۸۰۰ تومانی را به ثبت رسانده، بیش از ۳.۵ میلیون تومان افزایش داشته است که رشدی معادل، ۲۷.۱۹ درصدی را نشان می‌دهد.</p>
      <p>بر اساس آنچه وزارت راه و شهرسازی اعلام کرده، منطقه یک به عنوان گران‌ترین منطقه پایتخت بوده که متوسط قیمت آن، به ۲۴ میلیون و ۹۸۶ هزار و ۱۰۰ تومان رسیده است؛ این در شرایطی است که این نرخ، نسبت به ماه گذشته، سه میلیون تومان در هر مترمربع کاهش داشته است.</p>
      <p>همچنین پرمعامله ترین منطقه پایتخت در آبان ماه امسال منطقه ۵ با ۶۲۵ فقره معامله بوده که میانگین قیمت آن، ۱۴ میلیون و ۵۴۱ هزار و ۵۰۰ تومان برآورد شده است.</p>
      <p>کم معامله ترین بخش پایتخت نیز به منطقه ۱۹ با تنها ۲۳ فقره معامله مسکن اختصاص دارد.</p>
      <p>در عین حال، ارزان ترین منطقه تهران، منطقه ۱۸ با میانگین هر مترمربع ۵ میلیون و ۸۳۶ هزار و ۲۰۰ تومان معرفی شده است.</p>
      <p>همین طور به جز مناطق ۴، ۷، ۹، ۱۲، ۱۳، ۱۴، ۱۵، ۱۸ و ۱۹ که میانگین قیمت مسکن در این مناطق افزایشی بود، در سایر مناطق تهران قیمت مسکن کاهشی بوده است.</p>
      <p>بیشترین میزان افزایش ماهانه قیمت مسکن به منطقه ۱۴ تهران با یک میلیون و ۴۰۰ هزار تومان در ماه آبان اختصاص دارد و بیشترین کاهش نیز، به منطقه یک با ۳.۵ میلیون تومان در هر مترمربع اختصاص داده است.</p>
      <p>گزارش های دفتر برنامه ریزی و اقتصاد مسکن وزارت راه و شهرسازی، حکایت از آن دارد که در حالی از تیرماه امسال تا پایان تابستان، روند کاهشی معاملات ادامه داشته است، اما از ابتدای پاییز روند معاملات مسکن سیر صعودی را تجربه کرده؛ اما روند کاهشی قیمت مسکن حفظ شده است.</p>
    </article>
  </body>
</html>