<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_840560159_Andryu_Skot_e_lyubimiyat_vi_zlodey"/>
    <meta property="og:site_name" content="webcafé"/>
    <meta property="article:published_time" content="2019-11-24T09:52:00+00:00"/>
    <meta property="og:title" content="Андрю Скот е любимият ви злодей!"/>
    <meta property="og:description" content="И как публиката се влюби в ирландския актьор..."/>
  </head>
  <body>
    <article>
      <h1>Андрю Скот е любимият ви злодей!</h1>
      <address><time datetime="2019-11-24T09:52:00+00:00">24 Nov 2019, 09:52</time> by <a rel="author" href="https://www.webcafe.bg/author/id_69_Zornitsa_Asparuhova_" target="_blank">Зорница Аспарухова</a></address>
      <figure>
        <img src="https://images.webcafe.bg/2019/11/24/andrew-skot/1170x1386.jpg"/>
        <figcaption>И как публиката се влюби в ирландския актьор...<cite>Снимка: © IMDB</cite></figcaption>
      </figure>
      <figure>
        <img src="https://images.webcafe.bg/2019/11/24/andrew-skot1/1170x658.jpg"/>
        <figcaption><b>Лок </b><br/><br/>Моно филмът на Стивън Найт е истинско удоволствие за почитателите на напрегнатия нагнетен трилър с елементи на драма. Шоуто там принадлежи на Том Харди (на снимката), безспорно и все пак малко хора знаят, че един от основните персонажи, с които Иван Лок говори, а именно Донал, е изигран от Скот.</figcaption>
      </figure>
      <figure>
        <img src="https://images.webcafe.bg/2019/11/24/andrew-skot2/1170x779.jpeg"/>
        <figcaption><b>Pride </b><br/><br/>Гей активиски помагат на миньори в тяхна стачка по време на бунтовете през 1984-а. Филмът изобилства от цветове и шеги, от счупени порядки и преобръщане на устои и закоренели вярвания. Етиката и моралът се сблъскват, за да родят филм, цветен като дъга след дъжд. А някъде около центъра е Андрю Скот, който играе гей, разбира се.</figcaption>
      </figure>
      <figure>
        <img src="https://images.webcafe.bg/2019/11/24/andrew-skot3/1170x731.jpeg"/>
        <figcaption><b>Хамлет </b><br/><br/>През 2017-а на сцената на Уеаст Енд Андрю Скот влиза в ролята на Хамлет. BBC Two снимат постановката и година по-късно тя е излъчена и може да се види по телевизията. Скот е чудесен като ненормалния принц, а Шекспир винаги звучи добре от устата на някой, който е талантлив.</figcaption>
      </figure>
      <figure>
        <img src="https://images.webcafe.bg/2019/11/24/andrew-skot4/1170x658.jpg"/>
        <figcaption><b>Стоманена страна </b><br/><br/>Нишова мистерия с елементи на трилър, чието действие е позиционирано в средата на абсолютното нищо, иначе наречено от сценаристите Пенсилвания. Скот е в ролята на аутист, който открива, че малко момче, което познава, е изчезнало и се заема да помогне в търсенето. Бавен и странен, но напрегнат, "Стоманена страна" е чудесен филм.</figcaption>
      </figure>
      <figure>
        <img src="https://images.webcafe.bg/2019/11/24/andrew-skot5/1170x777.png"/>
        <figcaption><b>Fleabag </b><br/><br/>След като свикнете със стила, духа и хумора на шоуто и съответно тръшнете за ден сезон 1, то бързо вижте сезон 2, където Андрю Скот блести със собствена светлина и абсолютно "открадва шоуто" на Фийби Уолър-Бридж и Оливия Колман, които са незабравимо яки.</figcaption>
      </figure>
      <figure>
        <img src="https://images.webcafe.bg/2019/11/24/andrew-skot6/1170x899.jpg"/>
        <figcaption>
          <b>Андрю Скот заедно с Бенедикт Къмбърбач в "Шерлок"</b>
        </figcaption>
      </figure>
      <figure>
        <img src="https://images.webcafe.bg/2019/11/24/andrew-skot7/1170x782.jpg"/>
        <figcaption>
          <b>Андрю Скот в последния филм за Джеймс Бонд - "Спектър"</b>
        </figcaption>
      </figure>
      <figure>
        <img src="https://images.webcafe.bg/2019/11/24/andrew-skot8/1170x658.png"/>
        <figcaption>
          <b>Fleabag</b>
        </figcaption>
      </figure>
      <figure>
        <img src="https://images.webcafe.bg/2019/11/24/andrew-skot9/1170x780.jpg"/>
      </figure>
      <p>Хората, които са избрали да прекарат свободното си време, търсейки из британските телевизионни програми, го познават като „секси свещеника" от втория сезон на комедията Fleabag.</p>
      <p>
        <b>За останалите обаче той си остава Джим Мориарти - врагът на Шерлок Холмс, който си пръсна мелодраматично мозъка на финала на втори сезон.</b>
      </p>
      <p>Минута след това Бенедикт Къмбърбач драматично скочи от покрива на сградата, върху който двамата водеха своята финална битка. Публиката е притаила дъх. Оцеляването на Шерлок и измъкването от тази телевизионна патова ситуация, както и завръщането на Мориарти, бяха нещата които вълнуваха публиката между 2012-а и 2014-а година.</p>
      <p>Макар да има кариера в британския театър, кино и телевизия, от 1995-а насам Андрю Скот се запечатва в съзнанието на хората и прави своето голямо появяване пред публиката именно в „Шерлок".</p>
      <p>Оттам насетне кариерата му става по-наситена с комерсиални заглавия, а някъде там в последната година се прокрадва и Fleabag, където циничният персонаж на Фийби Уолър-Бридж има връзка със свещеник.</p>
      <p>
        <b>И на Андрю Скот се пада честта да го изиграе, а на публиката да се влюби в него.</b>
      </p>
      <p>Неслучайно тази година, докато отнасяше финалната статуетка „Еми" за „най-добър комедиен сериал", Фийби Уолър-Бридж му благодари лично. Никой не вярва и не иска да повярва, че сезон 2 на британската комедия би бил същия без харизматичната осанка на Андрю.</p>
      <p>Той е като забранения плод, който ти се иска да отхапеш, но се въздържаш. И като типична Ева, Фийби намира своите начини, за да вкуси от този грях. Оттам и терминът „секси свещеник", който ще преследва Андрю Скот дълго време и всеки, който е гледал сезон 2 на Fleabag знае това.</p>
      <p>
        <b>Андрю Скот е греховно як, независимо в какво избирате да го гледате.</b>
      </p>
      <p>Роден в Дъблин, Ирландия, в семейството на католици. Именно заради това завършва частното католическо училище за момчета в Ирландия и някъде там открива, че актьорството му се отдава.</p>
      <p>Първата му поява на малък екран е в реклама на Irish TV, а Андрю е само на 17 години. Записан да учи в престижния Trinity College, той напуска този Алма матер след 6 месеца обучение и тръгва да преследва несигурната актьорска кариера.</p>
      <p>Много като него се провалят, разбира се, но Андрю очевидно е специален, защото само година по-късно той прави първия си филм - Korea. А малко след това участва и в няколко постановки на сцената на Abbey Theatre - националният театър на Ирландия.</p>
      <p>Оттам насетне театърът става неизменна част от живота му и дори днес, когато кариерата му в киното и телевизията е във възход, той пак намира време за него и може да го гледате в различни постановки във Великобритания и от време на време - в Ню Йорк.</p>
      <p>
        <b>Като типичен британец Андрю Скот знае, че театърът те шлифова като никое друго изкуство, стане ли въпрос за изпълнения пред публика.</b>
      </p>
      <p>В началото на новото хилядолетие Андрю се мести в Лондон и продължава да търси своето място из сцените и телевизията там. Години по-късно той ще признае, че се е чувствал дискомфортно като гей в родния си Дъблин и е решил да смени мястото с нещо по-голямо, просторно и отворено като убеждения.</p>
      <p>Днес е всеизвестен факт, че Андрю Скот е гей и той не го крие от години. Неговият доскорошен партньор Стивън Бересфорд, който е актьор и сценарист, дори му „дава" една от „най-разкриващите роли", както я нарича самият Скот, във филма Pride.</p>
      <p>
        <i>„Спокойто мога да кажа, че в наши дни хората не виждат това да си гей като недостатък на характера. То не е добродетел, каквото е да си милостив. Или талант, каквото е да свириш на банджо например. То е просто факт. Разбира се, това е част от мен и моята публична личност, но не искам да го използвам по този начин. Аз изключително затворен човек."</i>
      </p>
      <p>Подобно на повечето талантливи хора, Андрю Скот може да изиграе гей, свещеник, злодей или просто пълен кретен, какъвто е персонажът му в последния Джеймс Бонд - „Спектър", еднакво добре и адекватно. Въпреки, че публиката е единодушна, че злодеите му пасват по-добре и от елегантен костюм. Расото също е нещо, което му отива.</p>
      <p>И все пак злодеите са повече на мода, защото именно те носят нужния шут в задника на кариерата на Скот, и именно благодарение на тях той печели голям част както от феновете, така и от ролите си.</p>
      <p>
        <b>В края на тази година и началото на следващата публиката ще може да го гледа във втори сезон на „Тъмните му материи" и в новия филм на Сам Мендес „1917".</b>
      </p>
      <p>А през 2020-а Андрю отново ще облече костюма на злодей - в неговия случай той е в три части и завършва с папийонка - за да влезе в ролята на Томас Рипли в сериала „Рипли", който, разбира се, е адаптация по романа на Патриша Хайнсмит „Талантливият мистър Рипли". Защото Скот е любимият ви злодей, признайте!</p>
      <p>
        <i>Горе в галерията пък имаме още пет негови роли, които може и да не сте гледали и с които да се убедите колко чудесен е той в тях.</i>
      </p>
      <related>
        <a href="https://www.webcafe.bg/lifecafe/story/id_1205412786_Fiybi_Uolar-Bridj_shapki_dolu"/>
      </related>
    </article>
  </body>
</html>