<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa-roma/tuttosport/balo-a-casa-roma-spinge-dzeko/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T09:48:28+00:00"/>
    <meta property="og:title" content="Balo a casa, Roma spinge Dzeko"/>
    <meta property="og:description" content="Brescia, linea dura di Grosso:"/>
  </head>
  <body>
    <article>
      <h1>Balo a casa, Roma spinge Dzeko</h1>
      <h2>Brescia, linea dura di Grosso: “Tocca a Mario darmi spunti”. Fonseca, rincorsa Champions: “Il gol di Edin arriverà”</h2>
      <address><time datetime="2019-11-24T09:48:28+00:00">24 Nov 2019, 09:48</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Com’era facilmente prevedibile, Mario <b>Balotelli</b> non è salito sul treno che ha portato il <b>Brescia</b> ieri a <b>Roma</b>. Escluso dalla lista dei convocati. Fabio <b>Grosso</b> continua a tenere il pugno duro nei confronti del giocatore che fa le bizze. <i>“Io non guardo in faccia nessuno</i> – dice l’allenatore delle rondinelle -. <i>Sono qui per cercare di aiutare tutti i miei giocatori, ma Mario deve darmi degli spunti. <b>Ci alleniamo in un Centro Sportivo che non è protetto</b> e quindi quando succede qualcosa tutti lo vedono. Non voglio né minimizzare né enfatizzare la cosa”</i>. Vicenda <b>Balotelli</b> a parte, attorno a Grosso, da parte dell’ambiente (tifoseria e critica) c’è aria pesante, ma lui non si scompone: <i>“I consensi fanno piacere a tutti, ma io voglio arrivarci con i risultati, non con le scorciatoie”.</i></p>
      <p>Per la Roma la rincorsa al quarto posto – spiega ‘Tuttosport’ – passa dai gol di Edin <b>Dzeko</b>. <i>“Non ha segnato nell’ultima partita, non ho dubbi sul fatto che tornerà a farlo nella prossima”</i>, prova a sviare Paulo <b>Fonseca</b>. In realtà il bosniaco è reduce da 1 gol nelle ultime 10 gare (nazionale compresa), dopo esser partito con <b>6 reti nelle prime 7 partite.</b> Chissà che il rientro di <b>Pellegrini</b> non possa regalare nuova vivacità al reparto, orfano ancora una volta di <b>Mkhitaryan</b>. Fortuna vuole che insieme a Lorenzo, ci sia uno <b>Zaniolo</b> in gran forma: <i><b>“Può giocare in tutte le posizioni offensive”</b></i>. Intanto il tecnico lo conferma a destra, relegando in panchina <b>Under</b>. Sulla stessa fascia, spazio in difesa a <b>Florenzi</b>, andando un po’ a contraddire quanto spiegato al laterale nel colloquio avvenuto qualche tempo fa. Sul tema, il portoghese s’irrigidisce: <i>“Vedremo quali saranno le mie decisioni, che in ogni caso non cambiano se uno gioca in Nazionale o a seconda di quello che scrivono i giornali. Dipende tutto dalla mia testa”.</i></p>
    </article>
  </body>
</html>