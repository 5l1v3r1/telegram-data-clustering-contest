<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198418/ntalas-itan-nekros-epi-tria-xronia-sto-diamerisma-toy-kai-kaneis-den-ton-eixe-vrei"/>
    <meta property="og:site_name" content="CNN.gr"/>
    <meta property="article:published_time" content="2019-11-24T09:12:07+00:00"/>
    <meta property="og:title" content="Ντάλας: Ήταν νεκρός επί τρία χρόνια στο διαμέρισμά του και κανείς δεν τον είχε βρει"/>
    <meta property="og:description" content="Το πτώμα ενός απόστρατου του αμερικανικού Ναυτικού εντοπίστηκε μέσα στο διαμέρισμά του στο Ντάλας , όπου πιστεύεται πως βρισκόταν εδώ και τρία χρόνια ."/>
  </head>
  <body>
    <article>
      <h1>Ντάλας: Ήταν νεκρός επί τρία χρόνια στο διαμέρισμά του και κανείς δεν τον είχε βρει</h1>
      <h2>Το πτώμα ενός απόστρατου του αμερικανικού Ναυτικού εντοπίστηκε μέσα στο διαμέρισμά του στο Ντάλας, όπου πιστεύεται πως βρισκόταν εδώ και τρία χρόνια. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:12 , 24 November 2019</p>
      <p>Η οικογένεια του Ρόναλντ Γουάιτ είχε δηλώσει την εξαφάνισή του στις Αρχές όχι μία, αλλά πολλές φορές.</p>
      <p>Το πτώμα τού άτυχου άνδρα εντοπίστηκε κατά τη διάρκεια ελέγχου ρουτίνας στο συγκρότημα κατοικιών όπου έμενε. Οι άνθρωποι έσπασαν την μπροστινή πόρτα που ήταν κλειδωμένη κι ασφαλισμένη και τον βρήκαν στο πάτωμα της κουζίνας.</p>
      <p>Ο Γουάιτ – που αν ζούσε σήμερα θα ήταν 54 χρόνων – δούλευε ως εργολάβος αφότου αποστρατεύτηκε από το αμερικανικό Ναυτικό. Ήταν διαζευγμένος και ζούσε μόνος, ενώ λόγω δουλειάς ταξίδευε συχνά εκτός ΗΠΑ.</p>
      <p>Η μητέρα του που ζει στο Λονγκ Άιλαντ λέει πως ο γιος της επικοινωνούσε συχνά μαζί της, ωστόσο, οι κλήσεις του ξαφνικά σταμάτησαν πριν από τρία χρόνια. <br/>Όπως λέει η Ντόρις Στίβενς, δήλωσε την εξαφάνισή του σε διάφορα αστυνομικά τμήματα. Όμως, πάντα της έλεγαν πως, <b>λόγω των πολλών επαγγελματικών ταξιδιών του, δεν μπορούσε να ανοίξει έρευνα για την αναζήτησή του.</b></p>
      <p>«Η μεγάλη μου απορία είναι, πώς στο καλό γινόταν να είναι νεκρός ο γιος μου σ’αυτό το διαμέρισμα και κανείς να μην το γνωρίζει;» δήλωνε απελπισμένη σε τοπικό δίκτυο του Ντάλας. «Όλες αυτές τις μέρες υπέφερα. Γιατί κανείς δεν ήθελε να με βοηθήσει να τον βρούμε».</p>
      <h3>Γιατί καθυστέρησαν τόσο να τον βρουν</h3>
      <p>Μία σειρά παραγόντων οδήγησε στην τεράστια αυτή καθυστέρηση εντοπισμού του νεκρού σώματος του Γουάιτ. Πέραν του ότι, όπως προαναφέρθηκε, ο ίδιος έλειπε συχνά, το διαμέρισμά του βρισκόταν στην βορειοδυτική άκρη ενός συγκροτήματος σύγχρονων κατοικιών, ήταν απομονωμένο, ηχομονωμένο και είχε κλειστά και κλειδωμένα τα παράθυρά του. Το ενοίκιο πληρωνόταν κανονικά με αυτόματη ανάληψη από λογαριασμό που είχε δηλώσει ο ίδιος. </p>
      <p>Η μόνη ένδειξη πως ενδεχομένως κάτι δεν πήγαινε καλά, ήταν μία <b>μικρή διαρροή υγρού από το ταβάνι</b> που εντόπισε η ένοικος του διαμερίσματος κάτω από τον Γουάιτ. Ωστόσο, το συμβάν δεν διερευνήθηκε καθώς η διαρροή απλώς σταμάτησε.</p>
      <p>«Μπορώ να διαβεβαιώσω πως οι άνθρωποι που τον βρήκαν, κατάλαβαν πως βρισκόταν εκεί για πολύ καιρό. Ο τρόπος που βρέθηκε, η κατάσταση στο διαμέρισμα κ.ο.κ καταδεικνύουν πως δεν υπήρξε εγκληματική ενέργεια», αναφέρει ο Πιτ Σούλτε, ντετέκτιβ στο αστυνομικό τμήμα του ΝτεΣότο.</p>
      <p>Παρότι οι Αρχές δεν «βλέπουν» ενδείξεις για εγκληματική ενέργεια, <b>η ιατροδικαστική εξέταση θα καθορίσει τις αιτίες θανάτου του</b>.</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/gallery/19426/tragodia-antirrio-oi-protes-eikones-apo-to-simeio">Αντίρριο: Οι πρώτες εικόνες από το σημείο της τραγωδίας</a>
        </li>
        <li>
          <a href="https://www.cnn.gr/news/ellada/story/198468/anapodogyrise-istioforo-sto-antirrio-enas-nekros-kai-enas-agnooymenos">Αναποδογύρισε ιστιοφόρο στο Αντίρριο: Ένας νεκρός και ένας αγνοούμενος</a>
        </li>
        <li>
          <a href="https://www.cnn.gr/news/kosmos/story/198461/hpa-o-disekatommyrioyxos-maikl-mploympergk-diekdikei-to-xrisma-ton-dimokratikon">ΗΠΑ: Ο δισεκατομμυριούχος Μάικλ Μπλούμπεργκ διεκδικεί το χρίσμα των Δημοκρατικών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/7041/ntalas">ΝΤΑΛΑΣ</a>
        </li>
        <li>
          <a href="https://www.cnn.gr/eidhseis/tag/565/nekros">ΝΕΚΡΟΣ</a>
        </li>
        <li>
          <a href="https://www.cnn.gr/eidhseis/tag/82577/apostratos-naytikoy">ΑΠΟΣΤΡΑΤΟΣ ΝΑΥΤΙΚΟΥ</a>
        </li>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198468/snapshot/2767102.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198435/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198448/snapshot/2763218.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198459/snapshot/2766153.jpg"/>
      </figure>
    </article>
  </body>
</html>