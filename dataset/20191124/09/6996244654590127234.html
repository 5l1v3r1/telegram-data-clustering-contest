<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709671"/>
    <meta property="og:site_name" content="ישראל היום"/>
    <meta property="article:published_time" content="2019-11-24T09:18:02+00:00"/>
    <meta property="og:title" content="בעיות רב־שלביות"/>
    <meta property="og:description" content="כדורגל ישראלי"/>
  </head>
  <body>
    <article>
      <h1>בעיות רב־שלביות</h1>
      <h2>היעדר מנהיג על כר הדשא, ירידה ביכולת של רז שלמה ומגבלות תקציב לקראת ינואר • בהפועל ת"א יודעים מה החולשות של הקבוצה ומקווים שהפגרה תספיק לקלינגר ולסיני כדי למצוא פתרונות</h2>
      <address><time datetime="2019-11-24T09:18:02+00:00">24 Nov 2019, 09:18</time> by <a rel="author" href="https://www.israelhayom.co.il/writer_articles?tid=11169" target="_blank">שי ארצי</a></address>
      <slideshow>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/15745798831904_b.jpg"/>
          <figcaption>בוזגלו עם קלינגר<cite>צילום: סוכנות ג'יני</cite></figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/1574579885737_b.jpg"/>
          <figcaption>סיני וניסנוב. בלי חיזוק דומיננטי, הקבוצה תהיה בבעיה<cite>צילום: סוכנות ג'יני</cite></figcaption>
        </figure>
        <figure>
          <img src="https://www.israelhayom.co.il/sites/default/files/styles/566x349/public/images/articles/2019/11/24/15745798880751_b.jpg"/>
          <figcaption>שלמה. ירידה גדולה ביכולת של הבלם הצעיר<cite>צילום: אודי ציטיאט</cite></figcaption>
        </figure>
      </slideshow>
      <p>הפועל ת"א תצא היום (ראשון) למחנה אימונים של שלושה ימים בשפיים, שבמסגרתו תקיים משחק ידידות נגד "ניר" רמה"ש. מטרת מחנה האימונים היא כמובן להתגבש מבחינה חברתית וכן לעבוד על מערכים ועל שיטות שונות. </p>
      <p>לא בטוח ששלושה ימים יספיקו לניר קלינגר ולמשה סיני כדי לבצע שינוי דרסטי, שכן לפני הפגרה הביטחון של השחקנים היה מרוסק. למרות זאת, בהפועל מאמינים שהתקופה הזו, בשילוב האימונים הכפולים שהקבוצה ערכה בפגרה, ייתנו לצוות המקצועי תמונה מלאה בנוגע לבעיות שונות בקבוצה ואופן פתרונן. לפניכם כמה מהבעיות הללו:</p>
      <p><b>בעיה מספר 1.</b> בהפועל מדברים בחדרי חדרים על בעיה גדולה מאוד שיש לקבוצה מתחילת העונה - היעדר מנהיג. לאדומים אין בעל בית אמיתי על כר הדשא, אחד כזה שבדקות טובות פחות יטריף את כולם, ינווט, יצעק, יקבל אחריות. ומילת המפתח היא, ללא ספק, אחריות, כי כמעט בכל המשחקים שבהם ספגה הקבוצה רוב השחקנים ברחו מהאחריות, ובמשחקים מסוימים, כמו בהפסד למכבי חיפה, פשוט נראו מבוהלים. </p>
      <p>"היתה פה מנטליות של לוזרים, שישר מורידים את הראש", הסבירו במועדון, "זה אחד הדברים הראשונים שניר ידע שצריך לשנות". ולא מדובר רק בהיעדר מנהיג במגרש, אלא בכלל. לקבוצה יש אומנם שני קפטנים, מאור בוזגלו וניר לקס, אבל כנראה הם לא אלה שיסחפו אחריהם את כולם, שיערכו אסיפות, שינזפו בחבריהם לחדר ההלבשה אבל גם ירימו אותם. </p>
      <p>מבחינת אופי, לא בטוח שיש בקבוצה שחקן שיכול להחליף את הקפטנים ולהיות מנהיג דומיננטי, כך שקלינגר וסיני יצטרכו למצוא אחד כזה או אולי להמציא אותו. בהקשר הזה, המהלך הראשון שעשה המאמן היה לקרב בחזרה את הקפטן לשעבר אוראל דגני, שהסרט נלקח ממנו בקיץ אחרי פיצוץ עם ההנהלה, ובמשחק נגד ק"ש הבלם כבר קיבל את סרט הקפטן כשבוזגלו הוחלף. </p>
      <figure>
        <img src="https://www.israelhayom.co.il/sites/default/files/u94833/82825_MAOR5624_2019-10-26.jpg"/>
        <figcaption>
          <b>שחקני הפועל. "הייתה מנטליות של לוזרים" // צילום: מאור אלקסלסי</b>
        </figcaption>
      </figure>
      <p><b>בעיה מספר 2. </b>ההגנה, שבעונה שעברה היתה הנשק העיקרי של האדומים, הפכה העונה לאחת מנקודות התורפה העיקריות שלהם עם 15 שערי חובה בעשרה מחזורים. כדי לגרום להגנה להתייצב, יצטרכו קלינגר וסיני להחזיר לעניינים את רז שלמה, שאמנם זומן לאחרונה לסגל הנבחרת, אך נמצא בירידה קשה ביכולתו כבר תקופה ארוכה. </p>
      <p>"מהרגע שהתחילו לדבר על החוזה של רז ועל כך שאולי יושיבו אותו ביציע זה לא אותו שחקן", אמר בנושא גורם המעורה בפרטים, שלטענתו זו הסיבה לירידה ביכולת של הבלם הצעיר, שנחשב לפוטנציאל גדול ובקיץ אף היה על הכוונת של מכבי ת"א.</p>
      <figure>
        <img src="https://www.israelhayom.co.il/sites/default/files/u94833/83127_UDIZ3245a_2019-11-06.jpg"/>
        <figcaption>
          <b>קלינגר. חייב חיזוק בינואר // צילום: מאור אלקסלסי</b>
        </figcaption>
      </figure>
      <p><b>בעיה מספר 3. </b>חלון ההעברות ייפתח בעוד פחות מחודשיים, אבל זו התקופה של המאמן והמנהל המקצועי/נציג הבעלים לחפור ולמצוא שחקני חיזוק אמיתיים, ולא להביא שוב שחקנים שמסתפקים בשכר של כמה אלפי דולרים לחודש ולא יספקו את הסחורה או לחכות ליום האחרון של החלון בשביל מציאות.</p>
      <p>נכון, אין יותר מדי מציאות בינואר ומגבלות התקציב יקשו את המהלך, אבל בלי עוד שניים־שלושה שחקני הרכב דומיננטיים הפועל תהיה בבעיה קשה. בחודורוב סבורים שצריך להחתים קשר אחורי "גרזן" ועוד שחקן כנף, אבל כמובן זה יכול להשתנות בהתאם לאילוצים שיהיו לקבוצה. </p>
      <p>שחקני חיזוק טובים בינואר יכולים לעשות את ההבדל בין עונה קשה וסוערת בתחתית לכזו רגועה שמאפשרת ללכת לים כבר באפריל, או אולי אפילו לחלום קצת גבוה יותר.</p>
    </article>
  </body>
</html>