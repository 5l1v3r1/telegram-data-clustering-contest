<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301468/%DA%86%D9%87-%DA%A9%D8%B3%D8%A7%D9%86%DB%8C-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%81%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:14:19+00:00"/>
    <meta property="og:title" content="چه کسانی کمک‌ حمایتی گرفتند؟"/>
    <meta property="og:description" content="واریز کمک‌های حمایتی دولت در سه مرحله انجام شد و با وجود اینکه باید۶۰ میلیون نفر دریافت می‌کردند، اکنون برخی افرادی که مشمول گروه‌های هدف بودند نیز می‌گویند دریافتی نداشته‌اند. در این بین هستند خانوارهایی که وضعیت مالی مطلوبی ندارند و با وجود دریافت یارانه نقدی، کمک حمایتی نگرفته‌اند."/>
  </head>
  <body>
    <article>
      <h1>چه کسانی کمک‌ حمایتی گرفتند؟</h1>
      <address><time datetime="2019-11-24T09:14:19+00:00">24 Nov 2019, 09:14</time> by <a rel="author">زهرا شکری</a></address>
      <p>واریز کمک‌های حمایتی دولت در سه مرحله انجام شد و با وجود اینکه باید۶۰ میلیون نفر دریافت می‌کردند، اکنون برخی افرادی که مشمول گروه‌های هدف بودند نیز می‌گویند دریافتی نداشته‌اند. در این بین هستند خانوارهایی که وضعیت مالی مطلوبی ندارند و با وجود دریافت یارانه نقدی، کمک حمایتی نگرفته‌اند.</p>
      <p>به گزارش ایسنا، با شروع سهمیه‌بندی بنزین، دولت طرح حمایت معیشتی از ۱۹ میلیون خانوار را در دستور کار قرار داد که بر اساس آن منابع نقدی متناسب با تعداد اعضای خانواده به حساب سرپرستان خانوار واریز شود که این کمک ماهانه و از محل درآمد ناشی از افزایش قیمت بنزین است.</p>
      <p>
        <b>در ماه جاری که اولین دور واریز  کمک‌های حمایت در سه مرحله  انجام شد و هر بار ۲۰ میلیون نفر مشمول شدند، افراد با سطح درآمد مختلف منتظر دریافت آن بودند که در نهایت با واریز مرحله سوم در شب گذشته، مشخص شد در بین خانوارهایی که دریافتی نداشته‌اند، افرادی قرار دارند که سطح درآمدی آنها حتی در حد معیارهای حذف یارانه نقدی نیست.</b>
      </p>
      <p>این در حالی است که از شهریورماه غربالگری یارانه‌بگیران از سوی دولت به مرحله اجرا در آمد که در آن افراد دارای ملک مسکونی، خودروهای با قیمت بالا و گردش مالی میلیاردی در سال یا معاملات بالای سهام مشمول حذف یارانه شدند و آنچه دولت اعلام کرد نشان از این داشت که سه دهک بالای درآمدی را حذف می‌کند.</p>
      <p>در شرایطی این ۶۰ میلیون نفر از بین ۷۸ میلیون نفر یارانه‌بگیر انتخاب شده‌اند که اکنون گزارش تعدادی از خانوارها به خبرگزاری ایسنا نشان می‌دهد آنها همچنان یارانه نقدی دریافت می‌کنند ولی کمک حمایتی را نگرفته‌اند و این درحالی است که در مواردی نه ملک و نه خودرویی به نام خود دارند و گردش مالی آنها نیز بالا نیست که مشمول دریافت نشده باشند.</p>
      <p>از سوی دیگر اعلام دولت مبنی بر اینکه کمک حمایتی را به همان حساب یارانه نقدی واریز می‌کند این را نشان می‌دهد که ۶۰ میلیون دریافت کننده جزو افرادی هستند که یارانه آنها قطع نشده و احتمالا پرداختی برای آنها ادامه خواهد داشت، اما نکته قابل تامل این است که این شناسایی چگونه انجام شده که افرادی که جزو سه دهک بالا نیستند نیز شامل طرح حمایتی نشده‌اند؛ آن‌هم زمانی که اصلاح قیمت سوخت در کنار اهمیت موضوع صرفه‌جویی و ممانعت از قاچاق، موضوع ایجاد تعادل در توزیع یارانه را دنبال کرده است.</p>
      <p>
        <b>عدم واریز کمک حمایتی برای زن سرپرست خانوار و کارمند</b>
      </p>
      <p>طبق اعلام دولت دریافت‌کنندگان کمک حمایتی از مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد جامعه هدف کمک حمایتی دولت تشکیل می‌شوند.</p>
      <p>این در حالی است که گزارش‌های دریافتی ایسنا از این حکایت دارد که زن سرپرست خانواری که معلم نیز است، با وجود اینکه جزو مشمولان جمعیت ۶۰ میلیونی قرار دارد، دریافتی نداشته‌ یا اعلام برخی بازنشستگان و کارمندان دولت و معلمان نیز نشان از عدم پرداخت دارد.</p>
      <p>
        <b>به هر صورت در حال حاضر از حدود جمعیت حداقل ۸۰ میلیونی ایران ۲۰ میلیون نفر که مشمول نشده بودند و از پرداختی‌ها هم این‌گونه بر می‌آید که برای افراد مشمول تعریف شده هم در مواردی پرداخت انجام نشده است. این موضوعی است که باید وزارت کار، تعاون و رفاه اجتماعی به عنوان مسئول شناسایی گروهای مشمول دریافت کمک حمایتی  به آن پاسخ دهد.</b>
      </p>
      <p>از سوی دیگر<b><a href="https://www.isna.ir/news/98090201059"> وزارت کار، تعاون و رفاه اجتماعی، با پایان سه مرحله واریزی اعلام کرده است</a></b> که سرپرست خانوارهایی که در آخرین پرداخت مشمول سبد حمایتی نشده‌اند و خود را واجد شرایط می دانند می‌توانند بعدازظهر یکشنبه سوم آذرماه درخواست شماره ملی سرپرست خانوار خود را  به کد دستوری #۶۳۶۹* ارسال کنند که در این صورت ظرف ۲۴ ساعت برای آنها کد رهگیری ارسال می‌شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402038/%D8%A7%D8%AE%D8%AA%D9%84%D8%A7%D9%81-%D9%88%D8%AC%D9%87-%D9%88%D8%A7%D8%B1%DB%8C%D8%B2%DB%8C-%D8%AF%D8%B1-%DA%A9%D9%85%DA%A9-%D9%87%D8%A7%DB%8C-%D8%AD%D9%85%D8%A7%DB%8C%D8%AA%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7"/>
        <a href="https://www.isna.ir/news/98090401911/%D9%85%D8%B4%DA%A9%D9%84-%D8%A8%D9%87-%D8%AF%D9%84%DB%8C%D9%84-%D9%81%D8%B1%D8%A7%D9%87%D9%85-%D9%86%D8%A8%D9%88%D8%AF%D9%86-%D8%A8%D8%B1%D8%AE%DB%8C-%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7-%D8%A7%D8%B3%D8%AA"/>
      </related>
    </article>
  </body>
</html>