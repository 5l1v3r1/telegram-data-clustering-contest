<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/novela-ma-zrychlit-pripravy-dalnic-o-tretinu-projedna-ji-vla/r~0f23c9c60e9811ea858fac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T09:09:40+00:00"/>
    <meta property="og:title" content="Stát vloni zprovoznil čtyři kilometry dálnic. Novela má jejich přípravu zrychlit"/>
    <meta property="og:description" content="Letos stát zprovozní 34 kilometrů nových dálnic, loni to byly čtyři. Příprava velkých dopravních staveb by se měla zkrátit ze současných 13 let."/>
  </head>
  <body>
    <article>
      <h1>Stát vloni zprovoznil čtyři kilometry dálnic. Novela má jejich přípravu zrychlit</h1>
      <address>
        <time datetime="2019-11-24T09:09:40+00:00">24 Nov 2019, 09:09</time>
      </address>
      <p>Vláda novelu dostala už na začátku listopadu, tehdy však jednání o ní přerušila kvůli nutnosti jejího projednání u jednotlivých resortů.</p>
      <p>Zkrácení přípravy by novela měla zajistit zrychlením vyvlastňování pozemků. Úřady by nově měly mít 60 dní od zahájení vyvlastňovacího procesu na stanovení ústního jednání s majiteli, po kterém bude následovat 30 denní lhůta pro vydání rozhodnutí o vyvlastnění.</p>
      <p>"Současná úprava, která nestanovuje žádnou lhůtu, nevytváří na vyvlastňovací úřad dostatečný tlak a motivaci, aby rozhodoval bezodkladně. Naopak výslovné stanovení lhůt přispěje k pozitivní motivaci vydávat rozhodnutí v přiměřených a realistických lhůtách," uvedlo ministerstvo v důvodové zprávě.</p>
      <p>Návrh dále zavádí jednotné závazné stanovisko u záměrů staveb, u kterých bylo provedeno posouzení vlivů na životní prostředí. Toto stanovisko by mělo nahradit veškeré správní akty nutných k ochraně přírody, což může podle ministerstva oproti současnosti urychlit přípravu staveb až o rok. Lhůta pro vydání stanovisek by navíc měla být 30 dní, ve složitých případech dvojnásobná.</p>
      <p>Pokud se úřady nevysloví, uplatní se takzvaná fikce souhlasu. Novela by také umožnila vyhotovování jednoho znaleckého posudku pro více pozemků a staveb k ocenění jejich hodnoty. Využitelné budou až tři roky. Novinky by měly nastat také v rámci územního plánování.</p>
      <p>Související</p>
      <h3>Pomalu, chaoticky, bez strategie. Mapa ukazuje, jak nahodile se v Česku staví silnice</h3>
      <figure>
        <img src="https://cdn.xsd.cz/resize/3d7e02b5171f3c139e2eaf777cca773b_extract=156,133,1465,824_resize=240,135_.jpg?hash=4e4365f01afb56a3276eda73d877124b"/>
      </figure>
      <p>Infografika</p>
      <p>Návrh novely zákona navazuje na loňské úpravy zákona, které zavedly například takzvaná mezitimní rozhodnutí. To umožňuje státu u vymezených projektů zahájit stavbu ještě před dokončením vyvlastňovacího procesu. Tento nástroj by se nyní měl rozšířit i vodní a energetické stavby.</p>
      <p>V současnosti je v Česku rozestavěno podle ministerstva 260,3 kilometru silničních staveb, z toho nových dálnic je přes 138 kilometrů. Více než 60 kilometrů pak připadá na opravy dálnice D1. Zbylou částí jsou silnice první třídy. V tuzemsku je nyní v provozu zhruba 1256 kilometrů dálnic a přes 5642 kilometrů první třídy.</p>
    </article>
  </body>
</html>