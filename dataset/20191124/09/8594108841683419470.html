<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/recenzia-lenovo-legion-y44w-atypicky-monitor-a-to-najma-svojim-pomerom-stran/264504"/>
    <meta property="og:site_name" content="touchIT"/>
    <meta property="article:published_time" content="2019-11-24T09:04:06+00:00"/>
    <meta property="og:title" content="Recenzia Lenovo Legion Y44w: Atypický monitor, a to najmä svojím pomerom strán"/>
    <meta property="og:description" content="Lenovo nie je nováčikom vo výrobe herných monitorov. Svoju značku Legion pravidelne zásobuje obrazovkami pre hráčov, novinka Legion Y44w však výrazne vystupuje z radu. Tento monitor ponúka 43,4"/>
  </head>
  <body>
    <article>
      <h1>Recenzia Lenovo Legion Y44w: Atypický monitor, a to najmä svojím pomerom strán</h1>
      <address><time datetime="2019-11-24T09:04:06+00:00">24 Nov 2019, 09:04</time> by <a rel="author">Roman Kadlec</a></address>
      <p>
        <b>Lenovo nie je nováčikom vo výrobe herných monitorov. Svoju značku Legion pravidelne zásobuje obrazovkami pre hráčov, novinka Legion Y44w však výrazne vystupuje z radu.</b>
      </p>
      <p>Tento monitor ponúka 43,4-palcový zakrivený displej s rozlíšením 3840 × 1200 pixelov a pomerom strán až 32 : 10. Obrazovka je vďaka tomu užšia ako sme zvyknutí aj v prípade ultraširokouhlých monitorov. Legion Y44w si môžete najjednoduchšie predstaviť ako dva monitory s pomerom strán   16 : 10 vedľa seba. Na užší pomer strán si zvyknete pomerne rýchlo, stačí spustiť hru alebo si na obrazovke otvoriť dve okná vedľa seba.</p>
      <p>Legion Y44w má 144 Hz obnovovaciu frekvenciu a maximálny jas na úrovni 450 cd/m<sup>2</sup>. Monitor spĺňa certifikáciu VESA DisplayHDR 400 na zobrazenie obsahu v HDR. My sme v redakcii namerali maximálny jas v SDR zobrazení na úrovni 404 cd/m<sup>2</sup> a minimálny jas 31,94 cd/m<sup>2</sup>. Merali sme aj pokrytie farebných priestorov a monitor potešil výbornou vernosťou – pokrýva 98,4 % priestoru sRGB, 78,7 % priestoru Adobe RGB a 85,2 % farebného priestoru DCI P3.</p>
      <figure>
        <img src="https://touchit.sk/wp-content/uploads/2019/11/lenovo-4_vyd7_8_2019_nowat-1024x577.jpg"/>
      </figure>
      <p>144 Hz obnovovacia frekvencia je výborným základom pre hráčov, nesklame ani odozva obrazovky na úrovni 4 ms. Monitor tiež dostal do výbavy technológiu AMD FreeSync 2, s ktorou si rozumejú už aj grafické karty spoločnosti NVIDIA. Táto technológia synchronizuje grafickú kartu s monitorom, aby nedochádzalo k trhaniu obrazu.</p>
      <p>Lenovo Legion Y44w využíva VA panel, pozorovacie uhly sú vďaka zakriveniu v poriadku. V závislosti od toho, ako ďaleko od monitora sedíte, si však môžete všimnúť podsvietenie pri bočných hranách. Z hľadiska HDR veľké zázraky nečakajte.</p>
      <figure>
        <img src="https://touchit.sk/wp-content/uploads/2019/11/lenovo-5_vyd7_8_2019_nowat-1024x577.jpg"/>
      </figure>
      <p>Stojan umožňuje zmenu výšky, náklonu aj natočenia a Legion Y44w má bohatú portovú výbavu. K dispozícii sú dva HDMI 2.0 porty, jeden DisplayPort 1.4, USB-C port Gen2 a tiež aj USB-C port Gen1. Vo výbave sa tiež nachádza USB hub, ktorý pozostáva z celkovo 4 USB portov. Dva z nich sú k dispozícii priamo pri spodnom rámiku a nápise Legion. Nachádza sa tu aj 3,5 mm jack. Je to praktické riešenie a príjemný bonus.</p>
      <p>Zážitok z hrania na Lenovo Legion Y44w omnoho prevyšuje tradičné monitory s pomerom strán        16 : 9. Pri hraní získate oveľa širšiu perspektívu herného sveta. Nemusí to každému vyhovovať, my sme si to užívali. Pomer strán 32 : 10 je tiež praktický aj pri práci, takže ak často pracujete s dvoma aplikáciami alebo na dvoch monitoroch súčasne, Legion Y44w si obľúbite. Nevýhodou je však sledovanie videí, tie nie sú optimalizované pre pomer strán 32 : 10, takže sa pripravte na čierne pásiky po bokoch monitora. A nepomôžu ani rozšírenia, tie sú aktuálne optimalizované maximálne pre pomer strán 21 : 9.</p>
      <figure>
        <img src="https://touchit.sk/wp-content/uploads/2019/11/lenovo-1_vyd7_8_2019_nowat-1024x575.jpg"/>
      </figure>
      <p>Z hľadiska softvérových funkcií ponúka monitor od Lenova viacero vopred pripravených nastavení pre jednotlivé herné režimy. K dispozícii sú používateľské profily a tiež aj režimy pre farebné priestory sRGB, DCI-P3 a BT.709. Môžete si prispôsobiť filter modrého svetla a HDR a tiež aj pretaktovanie monitora pre zníženie odozvy. Nechýba ani indikátor aktuálnej frekvencie.</p>
      <p>USB-C port dokáže napájať pripojené zariadenie výkonom až 90 W, čo je nadštandardná hodnota. Využiť tiež môžete režim obraz v obraze alebo rozdelenej obrazovky a na každej polovici si zobraziť iný zdroj obrazu. Vzhľadom na bohatú portovú výbavu to má zmysel.</p>
      <table bordered="">
        <tr>
          <td>
            <b>Model</b>
          </td>
          <td>
            <b>Lenovo Legion Y44w</b>
          </td>
        </tr>
        <tr>
          <td>Veľkosť a typ panelu</td>
          <td>43,4″, VA, 3840 × 1200 px, 144 Hz</td>
        </tr>
        <tr>
          <td>Minimálny a maximálny jas, odozva</td>
          <td>31,94 až 403,78 cd/m<sup>2</sup>, 4 ms</td>
        </tr>
        <tr>
          <td>Pokrytie farebného priestoru</td>
          <td>98,4 % sRGB, 78,7 % Adobe RGB, 85,2 % DCI P3</td>
        </tr>
        <tr>
          <td>Nastaviteľná výška, USB hub, extra funkcie</td>
          <td>Áno, áno, FreeSync 2, DisplayHDR 400, podsvietenie, herné funkcie</td>
        </tr>
        <tr>
          <td>Konektivita</td>
          <td>2× HDMI 2.0, DisplayPort 1.4, 2× USB-C, 4× USB 3.0, 3,5 mm jack</td>
        </tr>
      </table>
      <h3>Výhody</h3>
      <ul>
        <li>kvalitný VA panel</li>
        <li>skvelý herný zážitok</li>
        <li>bohatá portová výbava</li>
        <li>všestrannosť monitora</li>
      </ul>
      <h3>Nevýhody</h3>
      <ul>
        <li>čierne pásy pri sledovaní videí</li>
        <li>HDR je skôr do počtu</li>
      </ul>
      <p>
        <b>Verdikt</b>
      </p>
      <p><b>Lenovo Legion Y44w</b> je atypický monitor, a to najmä svojím pomerom strán. Tento model je určený skutočne náročným hráčom a ponúka unikátny herný zážitok. Tomu odpovedá aj cena.</p>
      <p>Cena: 1179 €</p>
      <p>Zapožičal: Lenovo</p>
      <related>
        <h4>Súvisiace články</h4>
        <a href="https://touchit.sk/motorola-one-macro-vhodny-na-makro-aj-standardne-fotky/265272"/>
        <a href="https://touchit.sk/recenzia-oneplus-bullets-wireless-2-moderne-sluchadla-s-usb-c-konektorom/264660"/>
        <a href="https://touchit.sk/taka-dokonala-rodinka-bowers-wilkins-formation/264487"/>
      </related>
    </article>
  </body>
</html>