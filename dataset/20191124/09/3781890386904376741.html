<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743366"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T09:41:00+00:00"/>
    <meta property="og:title" content="'สิงห์รถบรรทุกใต้'ท้าตร.ลาออก หากผลสอบชี้ชัดยัดยาบ้า"/>
    <meta property="og:description" content="แกนนำสิบล้อภาคใต้ ท้านายตร.ชั้นผู้ใหญ่ลาออก หากการสอบสวนพบมีการยัดบาที่ด่านสามร้อยยอดให้แก่ ชายสมาชิกกลุ่มสิบล้อ แต่ถ้าไม่ได้ยัดยาบ้าจริง ตัวเองก็พร้อมจะเลิกขับรถสิบล้อ แล้วไปทำอาชีพอื่นแทน"/>
  </head>
  <body>
    <article>
      <h1>'สิงห์รถบรรทุกใต้'ท้าตร.ลาออก หากผลสอบชี้ชัดยัดยาบ้า</h1>
      <address>
        <time datetime="2019-11-24T09:41:00+00:00">24 Nov 2019, 09:41</time>
      </address>
      <p>
        <b>แกนนำสิบล้อภาคใต้ ท้านายตร.ชั้นผู้ใหญ่ลาออก หากการสอบสวนพบมีการยัดบาที่ด่านสามร้อยยอดให้แก่ ชายสมาชิกกลุ่มสิบล้อ แต่ถ้าไม่ได้ยัดยาบ้าจริง ตัวเองก็พร้อมจะเลิกขับรถสิบล้อ แล้วไปทำอาชีพอื่นแทน</b>
      </p>
      <p>จากกรณี มีผู้โพสต์ข้อความและคลิปผ่านเฟซบุ๊ก <b>Nalinee Vongsavas </b>ขอความเป็นธรรมหลังจาก บิดามีอาชีพรับจ้างขับรถบรรทุกสิบล้อ ได้ตกเป็นผู้ต้องหาคดียาเสพติด ที่สภ.สามร้อยยอด จ.ประจวบคีรีขันธ์ เหตุเกิดเมื่อเวลา 02.00 น.วันที่ 13 พ.ย. ที่ผ่านมา โดยคลิปการตรวจค้นของตำรวจมีลักษณะชวนให้สงสัยว่าจะเป็นการยัดยาเสพติดให้ผู้ต้องหาหรือไม่ จนทำให้ผู้ที่พบเห็นต่างวิพากษ์วิจารณ์การทำงานอย่างดุเดือด กระทั่งมีการ้องเรียนไปยังสำนักงานตำรวจแห่งชาติ พร้อมตั้งกรรมการสอบสวนข้อเท็จจริง ต่อมาได้มีนายตำรวจชั้นผู้ใหญ่ออกมาเตือนผู้ที่แชร์คลิป ที่ไปกล่าวหาว่าตำรวจว่ายัดยาบ้า จะมีความผิดฐานหมิ่นประมาทและพ.ร.บ.คอมพ์ ตามที่ได้เสนอข่าวไปแล้วนั้น<br/><br/>เกี่ยวกับเรื่องนี้ เมื่อวันที่ 23 พ.ย. <b>นายสุรเชษฐ์ แท่นทอง อายุ 33 ปี ชาว จ.นครศรีธรรมราชเจ้าของเฟซบุ๊ก "สานฝันพ่อส.แท่นทองขนส่ง โอเคนะ" และแอดมินเพจ "กลุ่ม vip ด่วนลัดฟ้า" ที่มีสมาชิกเป็นคนขับรถบรรทุกสิบล้อภาคใต้กว่า 2,000 คน </b> เปิดเผยว่า ในวันที่ 26 พ.ย. ตนพร้อมสมาชิกจำนวนหนึ่งจะเดินทางไปยัง สภ.สามร้อยยอด ตามนัดหมายเพื่อเรียกร้องให้ยุติการตั้งด่านสามร้อยยอดเช่นเดียวกับด่านบ้านลาดที่ จ.เพชรบุรี รวมทั้งเรียกร้องความเป็นธรรมให้แก่ผู้ต้องหาที่ถูกดำเนินคดียาเสพติด (ยาบ้า 1 เม็ด) คือ นายโสภณ วงศ์สวัสดิ์ อายุ 47 ปี โดยหลังจากที่มีการนัดหมายผ่านทางเพจเฟซบุ๊กแล้ว ปรากฏว่า มีเจ้าหน้าที่บางคนพยามยามโทรศัพท์ติดต่อตน เพื่อบอกให้เลิกการนัดหมาย แต่ตนปฏิเสธบอกว่าการไปครั้งนี้จะไม่มีผลกระทบต่อการจราจร และเชื่อว่าจะไม่มีมือที่ 3 เข้ามาปั่นป่วนกลุ่ม ขณะเดียวกันก็มี ตำรวจบางนาย พยายามเดินทางมาพบตนที่บ้านพักแต่ก็ไม่พบตัว เพราะตนไม่ต้องการเจรจาต่อรองใด ๆ<br/><br/>ส่วนในวันที่ 26 พ.ย.นี้ จะไปยื่นเรื่องขอความเป็นธรรมให้แก่สมาชิกเครือข่าย 2 ราย ซึ่งถูกดำเนินคดีข้อหายาเสพติด ครอบครองยาบ้า 10 เม็ด มีการกระทำคล้ายกับคดีของนายโสภณ เพราะตรวจไม่พบปัสสาวะมีสารเสพติด เหตุเกิดเมื่อวันที่24 ต.ค. ที่ผ่านมา ทั้งนี้ส่วนตัวไม่ได้หวั่นวิตกแม้จะมีคำขู่จากตำรวจบางนายแจ้งว่าการเคลื่อนไหวครั้งนี้ อาจมีผลกระทบกับการประกอบอาชีพบรรทุกสิบล้อที่จะต้องขับผ่าน จ.ประจวบคีรีขันธ์  ยอมรับว่าหากมีปัญหามากก็คงต้องขายรถบรรทุกสิบล้อทิ้ง แล้วเปลี่ยนไปประกอบอาชีพอื่น ตนยอมเอาอาชีพเป็นเดิมพัน <br/><br/><i>" ฝ่ายตำรวจกล้าเดิมพันไหม?... ถ้าหากเจ้าหน้าที่เกี่ยวข้องมีความผิดจากหลักฐานปรากฏชัดว่ามีการยัดยาเสพติดจริง ทางผู้บังคับบัญชาจะกล้าแสดงความรับผิดชอบ ด้วยการลาออกจากอาชีพทางราชการเช่นกัน..." </i><i>นายสุรเชษฐ์  กล่าวทิ้งท้าย</i><br/><br/><b><i>ข่าวที่เกี่ยวข้อง<br/><br/><a href="https://www.dailynews.co.th/regional/743205">สิบล้อฮึ่ม!นัดรวมตัว26พ.ย. ขอความเป็นธรรมคดี'ยัดยา' </a></i></b></p>
    </article>
  </body>
</html>