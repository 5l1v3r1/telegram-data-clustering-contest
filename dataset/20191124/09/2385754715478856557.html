<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598819/apistefti-anatropi-kai-o-titlos-sti-flamengko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T09:26:00+00:00"/>
    <meta property="og:title" content="Απίστευτη ανατροπή και ο τίτλος στη Φλαμένγκο"/>
    <meta property="og:description" content="Η Φλαμένγκο κατέκτησε με εντυπωσιακό τρόπο το Κόπα Λιμπερταδόρες καθώς επικράτησε στον τελικό της Ρίβερ Πλέιτ με 2-1, πραγματοποιώντας επική ανατροπή στο..."/>
  </head>
  <body>
    <article>
      <h1>Απίστευτη ανατροπή και ο τίτλος στη Φλαμένγκο</h1>
      <address><time datetime="2019-11-24T09:26:00+00:00">24 Nov 2019, 09:26</time> by <a rel="author">Sigmalivesports</a></address>
      <p>Η Φλαμένγκο κατέκτησε με εντυπωσιακό τρόπο το Κόπα Λιμπερταδόρες καθώς επικράτησε στον τελικό της Ρίβερ Πλέιτ με 2-1, πραγματοποιώντας επική ανατροπή στο φινάλε του αγώνα.<br/> <br/>Μια ανατροπή που θύμισε τον τρόπο που είχε πάρει το Τσάμπιονς Λιγκ η Μάντσεστερ Γιουνάιτεντ το 1999 απέναντι στην Μπάγερν.<br/> <br/>Όλα έδειχναν ότι η Ρίβερ Πλέιτ θα διατηρούσε τον τίτλο της, αφού είχε προηγηθεί από το 15′ με τον Μπόρε και είχε καταφέρει να ξεπεράσει τους κινδύνους.<br/> <br/>Όμως, η Φλαμένγκο είχε διαφορετική γνώμη και με μία επική ανατροπή στα τελευταία λεπτά, νίκησε 2-1 στον τελικό του Κόπα Λιμπερταδόρες και στέφθηκε πρωταθλήτρια Λατινικής Αμερικής!<br/> <br/>Το παιχνίδι που διεξήχθη στη Λίμα του Περού είχε ένταση, ρυθμό, σκληρές μονομαχίες και εκατέρωθεν ευκαιρίες. Μέχρι το 88′ η Ρίβερ είχε έτοιμη θέση στην τροπαιοθήκη της, αλλά λογάριασε χωρίς τον Γκάμπριελ Μπαρμπόσα.<br/> <br/>Ο Βραζιλιάνος στράικερ ισοφάρισε στο 88′ με σουτ, μετά από παράλληλη πάσα του Βιτίνιο, ενώ στο δεύτερο λεπτό των καθυστερήσεων, κέρδισε στο τζαρτζάρισμα τους αμυντικούς και με δυνατό σουτ, πέτυχε το 2-1!<br/> <br/>Το κρεσέντο του πρωταγωνιστή του τελικού ολοκληρώθηκε στο 96′, όταν δέχτηκε τη δεύτερη κίτρινη κάρτα και αποβλήθηκε… Ένα λεπτό νωρίτερα είχε πάρει την άγουσα για τα αποδυτήρια και ο Παλάσιο της Ρίβερ, για χτύπημα εκτός φάσης.<br/> <br/>Μετά τη λήξη του παιχνιδιού, οι ποδοσφαιριστές της Φλαμένγκο ξέσπασαν σε έξαλλους πανηγυρισμούς μαζί με τους οπαδούς τους, αφού η ομάδα τους κατέκτησε το Κόπα Λιμπερταδόρες για δεύτερη φορά στην ιστορία της. Η πρώτη ήταν το μακρινό 1981.<br/> <br/>ΦΛΑΜΕΝΓΚΟ: Ντιέγκο Άλβες, Ραφίνια, Ροντρίγκο Κάιο, Πάμπλο Μάρι, Φιλίπε Λουίς, Αράο (86′ Βιτίνιο), Ριμπέιρο, Ζέρσον (66′ Ντιέγκο), Ντε Αρασκαέτα, Γκαμπριέλ, Μπρούνο Ενρίκε.<br/> <br/>ΡΙΒΕΡ ΠΛΕΙΤ: Αρμάνι, Μοντιέλ, Κουάρτα, Πινόλα, Κάσκο (77′ Ντίας), Φερνάντες (69′ Αλβάρες), Πέρες, Παλάσιος, Ντε Λα Κρους, Σουάρες, Σάντος Μπόρε (75′ Πράτο)<br/> <br/>Πηγή: tovima.gr</p>
    </article>
  </body>
</html>