<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121406/namietnie-i-codziennie-fogiel-zakpil-z-gasiuk-pihowicz.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-24T09:40:00+00:00"/>
    <meta property="og:title" content="&quot;Namiętnie i codziennie&quot;. Fogiel zakpił z Gasiuk-Pihowicz"/>
    <meta property="og:description" content="Poseł Kamila Gasiuk-Pihowicz przekonuje, że PiS podczas wyboru członków KRS stosowało &quot;sowieckie metody&quot;. Zastępca rzecznika PiS Radosław Fogiel uważa, że tego typu zarzuty ciężko traktować poważnie."/>
  </head>
  <body>
    <article>
      <h1>"Namiętnie i codziennie". Fogiel zakpił z Gasiuk-Pihowicz</h1>
      <address>
        <time datetime="2019-11-24T09:40:00+00:00">24 Nov 2019, 09:40</time>
      </address>
      <h4>Poseł Kamila Gasiuk-Pihowicz przekonuje, że PiS podczas wyboru członków KRS stosowało "sowieckie metody". Zastępca rzecznika PiS Radosław Fogiel uważa, że tego typu zarzuty ciężko traktować poważnie.</h4>
      <p>Czwartkowe głosowanie nad nowymi członkami KRS w Sejmie wciąż budzi wiele kontrowersji. Opozycja zarzuca marszałek Sejmu oszustwo i złamanie prawa.</p>
      <p>– Nie rozumiem zachowania pani marszałek. PiS ma większość i mamy w regulaminie Sejmu przewidziane procedury na wypadek, gdyby doszło do jakiejś pomyłki. Nie rozumiem, dlaczego PiS wybrał takie sowieckie metody, a mianowicie anulowanie w trakcie głosowania – oceniła Gasiuk-Pihowicz w programie Polsat News.</p>
      <p>Na ten zarzut zareagował Radosław Fogiel. Zapytany, czy jego partia faktycznie stosuje "sowieckie metody" ironizował, że "z upodobaniem, namiętnie i codziennie". – Trudno brać to na poważnie – podkreślił polityk.</p>
      <p>– Ta sytuacja nie jest niczym nadzwyczajnym. W 2008 i 2010 roku dochodziło do tego, że głosowanie było przerywane – stwierdził Fogiel.</p>
      <h3>Anulowane głosowanie</h3>
      <p>Przypomnijmy, że w czwartek Marszałek Elżbieta Witek anulowała głosowanie w sprawie członków Krajowej Rady Sądownictwa. Członków Krajowej Rady Sądownictwa wybrano dopiero w drugim podejściu. Marszałek Elżbieta Witek podjęła taką decyzję, motywując to prośbą posłów PO.</p>
      <p>Wątpliwości polityków opozycji wzbudziła jednak rozmowa zarejestrowana przez sejmowe mikrofony. Chodzi o wymianę zdań pomiędzy Witek a posłanką PiS, która powiedziała do marszałek Sejmu: "Trzeba anulować, bo my przegramy". Witek odparła: "Przegłosujemy przez reasumpcję?". Do rozmowy włączył się wiceszef Kancelarii Sejmu, mówiąc: "Nie, nie można tak. Melduję, że wszyscy, którzy są na sali, zagłosowali. Wyniki mogą być różne".</p>
      <p>Ostatecznie przeprowadzono powtórne głosowanie, w którym do KRS wybrano czterech posłów PiS.</p>
      <footer>/ Źródło: <a href="http://www.polsatnews.pl/">Polsat News<br/></a>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121366/posel-zjednoczonej-prawicy-marszalek-witek-popelnila-blad.html"/>
        <a href="https://www.dorzeczy.pl/kraj/121003/opublikowano-liste-poslow-zgloszonych-do-krs-wsrod-kandydatow-senyszyn-mularczyk-i-gasiuk-pihowicz.html"/>
      </related>
    </article>
  </body>
</html>