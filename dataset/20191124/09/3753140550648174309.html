<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/za_quotzlyvomquot_rozmov_truby_stoyit_pragnennya_yermaka_zaynyaty_misce_bogdana_nardep_goncharenko"/>
    <meta property="og:site_name" content="espreso.tv"/>
    <meta property="article:published_time" content="2019-11-24T09:35:00+00:00"/>
    <meta property="og:title" content="За &quot;зливом&quot; розмов Труби стоїть прагнення Єрмака зайняти місце Богдана, - нардеп Гончаренко"/>
    <meta property="og:description" content="Поява записів розмов керівника Державного бюро розслідувань (ДБР) Романа Труби викликана протистоянням всередині президентської команди"/>
  </head>
  <body>
    <article>
      <h1>За "зливом" розмов Труби стоїть прагнення Єрмака зайняти місце Богдана, - нардеп Гончаренко</h1>
      <address>
        <time datetime="2019-11-24T09:35:00+00:00">24 Nov 2019, 09:35</time>
      </address>
      <p>Поява записів розмов керівника Державного бюро розслідувань (ДБР) Романа Труби викликана протистоянням всередині президентської команди. Зокрема, між помічником глави держави Андрієм Єрмаком та головою Офісу президента Андрієм Богданом</p>
      <p>Про це народний депутат з фракції "Європейська солідарність" Олексій Гончаренко заявив 23 листопада 2019 року в ефірі програми "Студія Захід" з Антоном Борковським на телевізійному каналі <a href="https://espreso.tv/">Еспресо.TV</a>.</p>
      <p>"Це боротьба кланів всередині самої Зе-команди. В даному випадку, я думаю, що це боротьба Богдана і Єрмака. Це моя така думка. Бо ми знаємо, що там є також різні групи впливу. Є Єрмак, який є тіньовим "міністром закордонних справ" на посаді радника Зеленського, є Богдан, який є головою Офісу президента і дуже впливовим головою, і ми знаємо, що Єрмак хоче зайняти цю посаду", - зазначив депутат.</p>
      <p>На користь своєї версії Гончаренко наводить такі аргументи, як технічна можливість тривалого прослуховування робочого кабінету Труби, а також постійний обмін новими порціями компромату між обома групами в публічному просторі.</p>
      <p>"Виходять "плівки" на одну групу, а наступного дня, як відповідь, йдуть "плівки" на іншу групу", - підкреслив політик.</p>
      <p>Разом з тим, подібне з'ясування стосунків лише шкодить державі як такій, вважає Гончаренко.</p>
      <p>"Вони не розуміють, на жаль, що цією всією грою вони знищують власну команду, але це їхні проблеми. Таким чином вони ще й впливають і на державу. Бо такого низького авторитету, який сьогодні має українська держава на зовнішній арені, за роки з моменту Революції Гідності, після її переможного завершення, ще не було", - підсумував парламентарій.</p>
      <figure>
        <iframe src="https://www.youtube.com/embed/XU7YOAh1QdY" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>