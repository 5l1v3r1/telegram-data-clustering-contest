<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/594205/%E0%A6%96%E0%A6%BE%E0%A6%B2%E0%A7%87%E0%A6%A6-%E0%A6%9C%E0%A6%BF%E0%A7%9F%E0%A6%BE%E0%A6%B0-%E0%A6%AE%E0%A7%81%E0%A6%95%E0%A7%8D%E0%A6%A4%E0%A6%BF%E0%A6%B0-%E0%A6%A6%E0%A6%BE%E0%A6%AC%E0%A6%BF%E0%A6%A4%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF%E0%A6%B0-%E0%A6%B8%E0%A6%AE%E0%A6%BE%E0%A6%AC%E0%A7%87%E0%A6%B6-%E0%A6%9A%E0%A6%B2%E0%A6%9B%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T09:20:00+00:00"/>
    <meta property="og:title" content="খালেদা জিয়ার মুক্তির দাবিতে বিএনপির সমাবেশ চলছে"/>
    <meta property="og:description" content="কারাবন্দি চিকিৎসাধীন দলীয় চেয়ারপারসন খালেদা জিয়ার মুক্তির দাবিতে বিএনপির প্রতিবাদ সমাবেশক চলছে। এর আগে সমাবেশকে কেন্দ্র করে দলটির বিভিন্ন অঙ্গ সংগঠনের নেতাকর্মীরা খালেদা জিয়া ও তারেক রহমানের ছবি সম্বলিত পোস্টার, ব্যানার ও ফ্যাস্টুন সহকারে মিছিল নিয়ে সমাবেশ স্থলে আসতে থাকেন। রবিবার (২৪..."/>
  </head>
  <body>
    <article>
      <h1>খালেদা জিয়ার মুক্তির দাবিতে বিএনপির সমাবেশ চলছে</h1>
      <address><time datetime="2019-11-24T09:20:00+00:00">24 Nov 2019, 09:20</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/e5894f0520c2a8d1a5e86af4c343dc62-5dda4b8b565e6.jpg"/>
        <figcaption>সমাবেশ স্থলে বিএনপির নেতাকর্মীরা</figcaption>
      </figure>
      <p>কারাবন্দি চিকিৎসাধীন দলীয় চেয়ারপারসন খালেদা জিয়ার মুক্তির দাবিতে বিএনপির প্রতিবাদ সমাবেশক চলছে। এর আগে সমাবেশকে কেন্দ্র করে দলটির বিভিন্ন অঙ্গ সংগঠনের নেতাকর্মীরা খালেদা জিয়া ও তারেক রহমানের ছবি সম্বলিত পোস্টার, ব্যানার ও ফ্যাস্টুন সহকারে মিছিল নিয়ে সমাবেশ স্থলে আসতে থাকেন।</p>
      <p>রবিবার (২৪ নভেম্বর) বেলা ২টার দিকে নয়াপল্টনে বিএনপির কেন্দ্রীয় কার্যালয়ের সামনের সড়কে সমাবেশ শুরু হয়।</p>
      <p>এদিকে, সমাবেশকে কেন্দ্র করে নাইটিংগেল, ফকিরাপুল ও নয়াপল্টন এলাকার রাস্তায় যান চলাচল কমে গেছে। তবে নয়াপল্টনে বিএনপির কার্যালয়ের সামনের সড়কে একটি লেন যান চলাচলের উন্মুক্ত রাখা হয়েছে। সমাবেশকে ঘিরে আইনশৃঙ্খলা বাহিনীর সদস্যরা সর্তক অবস্থানে রয়েছেন।</p>
      <p>বিএনপির সহ-সাংগঠনিক সম্পাদক অ্যাডভোকেট আবদুস সালাম আজাদ বলেন,  ‘আজকের সমাবেশ থেকে খালেদা জিয়ার মুক্তি আন্দোলনের চূড়ান্ত ডাক আসতে পারে। সরকারের সব বাধা অতিক্রম করে সমাবেশে ব্যাপক জমায়েত হয়েছে।’</p>
      <p>বিএনপির মহাসচিব মির্জা ফখরুল ইসলাম আলমগীরের সভাপতিত্বে প্রতিবাদ সমাবেশে  দলটির স্থায়ী কমিটির সদস্যরা বক্তব্য রাখবেন।</p>
      <p>প্রসঙ্গত, জিয়া অরফানেজ ট্রাস্ট দুর্নীতি মামলায় সাজাপ্রাপ্ত হয়ে গত বছরের ৮ ফেব্রুয়ারি থেকে কারাগারে রয়েছেন খালেদা জিয়া। কারাবন্দি অবস্থায় বর্তমানে তিনি  বঙ্গবন্ধু শেখ মুজিব মেডিক্যাল বিশ্ববিদ্যালয় হাসপাতালে চিকিৎসাধীন রযেছেন।</p>
      <p> </p>
      <footer>/এএইচআর/এপিএইচ/</footer>
    </article>
  </body>
</html>