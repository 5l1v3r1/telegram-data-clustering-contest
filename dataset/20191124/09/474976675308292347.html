<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/opinie/121407/czas-odwrocic-decentralizacje.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-24T09:59:00+00:00"/>
    <meta property="og:title" content="Czas odwrócić decentralizację"/>
    <meta property="og:description" content="Agnieszka Zdanowska || Pierwsza kadencja samodzielnych rządów PiS przyniosła z jednej strony zmiany ustroju wymiaru sprawiedliwości oraz zmianę podejścia do zagadnień związanych z polityką społeczną. Z drugiej zaś strony pozostawia głęboki niedosyt wynikający z potrzeby fundamentalnych zmian ustrojowych, które sięgają do rozwiązań konstytucyjnych. Wielki marsz, zaczyna się od małego kroku. Zacznijmy więc od odejścia od ideologicznego, lewico-liberalnego odczytywania konstytucyjnych zapisów."/>
  </head>
  <body>
    <article>
      <h1>Czas odwrócić decentralizację</h1>
      <address><time datetime="2019-11-24T09:59:00+00:00">24 Nov 2019, 09:59</time> by <a rel="author">DoRzeczy.pl</a></address>
      <h4>Agnieszka Zdanowska || Pierwsza kadencja samodzielnych rządów PiS przyniosła z jednej strony zmiany ustroju wymiaru sprawiedliwości oraz zmianę podejścia do zagadnień związanych z polityką społeczną. Z drugiej zaś strony pozostawia głęboki niedosyt wynikający z potrzeby fundamentalnych zmian ustrojowych, które sięgają do rozwiązań konstytucyjnych. Wielki marsz, zaczyna się od małego kroku. Zacznijmy więc od odejścia od ideologicznego, lewico-liberalnego odczytywania konstytucyjnych zapisów.</h4>
      <h3>Cena śmieci a sprawa Konstytucji</h3>
      <p>Zagadnienia konstytucyjne tylko pozornie nie mają związku z codziennym życiem Polaków, czego przykład stanowi – pozostająca ustrojowo w domenie samorządów – polityka gospodarowania odpadami. Waga tego rozstrzygnięcia staje się widoczna, gdy prezydent m. st. Warszawy Rafał Trzaskowski zapowiada drastyczną podwyżkę, a i inne samorządy zarządzane najczęściej przez Platformę Obywatelską – podwyższają opłaty za wywóz śmieci.</p>
      <p>Już tylko ten przykład ustawowego, a wypływającego z unormowań konstytucyjnych, pozostawienia polityki gospodarowania odpadami komunalnymi w gestii samorządów i związanymi z tym opłatami dla mieszkańców, każe zadać pytanie o potrzebę ustrojowego odejścia od systemu tak dalece posuniętej decentralizacji Państwa. Systemu, które wprowadziła uchwalona pod rządami SLD Konstytucja z 1997 roku, a kolejno do absurdu rozciągnęła reformą samorządową AWS-UW z 1999 roku.</p>
      <p>Miała być dla obywateli, jest władzy tyle, że samorządowej</p>
      <p>Założeniem reformy samorządowej miało być „oddanie władzy w ręce obywateli", które w istocie w swoich konsekwencjach doprowadziło do zamierzonej wówczas już utraty kontroli państwa nad kluczowymi aspektami jego działalności. Także jeśli chodzi o rzecz podstawową – bezpieczeństwo. Patrz – by pozostać przy prezydenturze Rafała Trzaskowskiego – awaria oczyszczalni ścieków „Czajka” – i trzymanie w tajemnicy awarii, lekceważenie tych, którzy mieszkają w dalszym biegu Wisły niż stolica, wreszcie odrzucenie w pierwszej chwili pomocy rządu Mateusza Morawieckiego i wojska.</p>
      <h3>Potrzeba centralizacji</h3>
      <p>Przykład ten jasno pokazuje jak koniecznym obszarem działania rządu w rozpoczynającej się kadencji powinna być kwestia centralizacji Państwa, rozumianej jako wyjęcie spod władzy samorządów obszarów, którym zarządzać powinno państwo. Obszary te z jednej strony dotyczą interesu indywidualnego mieszkańca, ale przecież zarazem obywatela w wymiarze ogólnopaństwowym – jak to ma miejsce w przypadku polityki gospodarowania odpadami komunalnymi – z drugiej zaś obszarów dotyczących bezpieczeństwa Państwa, takich jak chociażby nadzór nad infrastrukturą wodno-kanalizacyjną. Jest wszakże minister właściwy dla Państwowego Gospodarstwa Wodnego „Wody Polskie”, które i tak fizycznie musiały sobie poradzić z awarią „Czajki”.</p>
      <h3>Decentralizacja, czyli odejście od lewicowo-liberalnej ideologii</h3>
      <p>Należy podkreślić, iż takie rozwiązania nie są w sprzeczności z Konstytucją a jedynie jej ideologiczną interpretacją, prowadzącą do „rozbicia dzielnicowego”, udzielnych księstw prezydentów miast. Powiedzmy wyraźnie zatem, iż takie rozwiązania nie godziłyby w konstytucyjną istotę samorządności, zapewnioną przez konstytucyjny zapis, iż „ustrój terytorialny Rzeczypospolitej Polskiej zapewnia decentralizację władzy publicznej”. Tyle i tylko tyle. I to już byłoby dużo. Czyli tyle ile nam na początek trzeba.</p>
      <p>
        <i>Artykuł wyraża poglądy autora i nie musi być tożsamy ze stanowiskiem redakcji.</i>
      </p>
      <p>Agnieszka Zdanowska – prawnik, wykładowca akademicki, absolwent studiów podyplomowych NBP z zakresu polityki gospodarczej, specjalista prawa karnego i gospodarczego, członek rad nadzorczych Spółek Skarbu Państwa.</p>
      <footer>/ Źródło: <a href="https://dorzeczy.pl/">DoRzeczy.pl<br/></a>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121368/media-trzaskowski-przeznaczyl-300-tys-zlotych-na-teatr-w-ktorym-wystawiana-jest-klatwa.html"/>
        <a href="https://www.dorzeczy.pl/kraj/120850/czestochowa-wystawila-rzadowi-rachunek-kwota-jest-ogromna.html"/>
      </related>
    </article>
  </body>
</html>