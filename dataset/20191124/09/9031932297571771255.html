<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/sniadanie-w-polsat-news-gasiuk-pihowicz-zandberg-dera-bartoszewski-sosnierz-fogiel/"/>
    <meta property="og:site_name" content="Polsat News"/>
    <meta property="article:published_time" content="2019-11-24T09:54:00+00:00"/>
    <meta property="og:title" content="&quot;PiS wybrało sowieckie metody&quot;. Gasiuk-Pihowicz o głosowaniu ws. KRS"/>
    <meta property="og:description" content="- Nie rozumiem zachowania pani marszałek Elżbiety Witek. Nie rozumiem, dlaczego PiS wybrał takie sowieckie metody - powiedziała w &quot;Śniadaniu w Polsat News&quot; Kamila Gasiuk-Pihowicz (KO) o sejmowym głosowaniu ws. KRS. Radosław Fogiel (PiS) pytany, czy partia rządząca stosuje &quot;sowieckie metody&quot; odpowiedział: &quot;z upodobaniem, namiętnie i codziennie&quot;. - Trudno brać to na poważnie - dodał."/>
  </head>
  <body>
    <article>
      <h1>"PiS wybrało sowieckie metody". Gasiuk-Pihowicz o głosowaniu ws. KRS</h1>
      <address>
        <time datetime="2019-11-24T09:54:00+00:00">24 Nov 2019, 09:54</time>
      </address>
      <p>
        <b>- Nie rozumiem zachowania pani marszałek Elżbiety Witek. Nie rozumiem, dlaczego PiS wybrał takie sowieckie metody - powiedziała w "Śniadaniu w Polsat News" Kamila Gasiuk-Pihowicz (KO) o sejmowym głosowaniu ws. KRS. Radosław Fogiel (PiS) pytany, czy partia rządząca stosuje "sowieckie metody" odpowiedział: "z upodobaniem, namiętnie i codziennie". - Trudno brać to na poważnie - dodał.</b>
      </p>
      <related>
        <a href="https://www.polsatnews.pl/wiadomosc/2019-11-22/sejmowe-glosowanie-ws-krs-jest-komentarz-prezesa-pis/"/>
      </related>
      <p>W czwartek w Sejmie odbyło się głosowanie w sprawie wyboru przez Sejm posłów-członków Krajowej Rady Sądownictwa. Głosowanie to zostało - decyzją marszałek Sejmu - anulowane i następnie odbyło się powtórne. Witek uzasadniała tę decyzję tym, że są posłowie, którzy zgłaszają problemy z systemem do głosowania.</p>
      <p>Posłowie opozycji w związku z tym, że nie podano wyników pierwszego głosowania i zarządzono powtórne, ocenili, że doszło do oszustwa. Złożono w tej sprawie zawiadomienie do prokuratury oraz wniosek o odwołanie marszałek Sejmu.</p>
      <p>Kamila Gasiuk-Pihowicz (KO) oceniła w "Śniadaniu w Polsat News", że "w demokratycznym państwie mamy procedury, które regulują taką sytuację". - W państwie PiS mamy hasło: trzeba anulować, bo przegramy - dodała.</p>
      <p>
        <a href="https://www.polsatnews.pl/wiadomosc/2019-11-23/polska-wybrala-berkowicz-dziedziczak-gapinska-klimczak-rozenek-transmisja-od-godz-9/">
          <b>ZOBACZ: "Najwięcej błędów mogli popełnić posłowie PiS". Rozenek o anulowanym głosowaniu</b>
        </a>
      </p>
      <p>Jak stwierdziła, anulowanie głosowania to sytuacja "bez precedensu". - Nie rozumiem zachowania pani marszałek. PiS ma większość i mamy w regulaminie Sejmu przewidziane procedury na wypadek, gdyby doszło do jakiejś pomyłki. Nie rozumiem, dlaczego PiS wybrał takie sowieckie metody, a mianowicie anulowanie w trakcie głosowania - powiedziała posłanka KO.</p>
      <p>Dodała, że "zamiast 15 sędziów wybranych z wadą prawną mamy 19 takich sędziów". Według Gasiuk-Pihowicz, marszałek Witek "w rekordowy sposób skompromitowała się" na swoim stanowisku. - Dlatego składamy wniosek o jej odwołanie - dodała.</p>
      <p>Posłanka KO wyraziła także obawę, że hasło "trzeba anulować" może kiedyś paść w kontekście wyborów prezydenckich lub parlamentarnych.</p>
      <p>Także poseł Lewicy Adrian Zandberg wskazywał, że nie ma w regulaminie podstawy do anulowania głosowania. - Mamy procedurę reasumpcji. Jeżeli jest grupa posłów, która uważa, że ich głos został oddany źle ze względów technicznych, to ma regulaminowy sposób zwrócenia się o to. Unikanie (podania) wyniku przeprowadzonego głosowania jest zupełnie bez sensu – ocenił. Zaznaczył, że rządzący mieli w poprzedniej kadencji okazję, aby zmodernizować system służący do głosowania.</p>
      <p>
        <a href="https://www.polsatnews.pl/wiadomosc/2019-11-23/sejmowe-glosowanie-ws-krs-bortniczuk-marszalek-witek-popelnila-blad/">
          <b>ZOBACZ: Sejmowe głosowanie ws. KRS. Poseł prawicy: marszałek Witek popełniła błąd</b>
        </a>
      </p>
      <p>
        <b>"Marszałek nie działa na polecenie poseł Borowiak"</b>
      </p>
      <p>Zastępca rzecznika PiS pytany, czy jego formacja stosuje "sowieckie metody" odpowiedział: "z upodobaniem, namiętnie i codziennie". - Trudno brać to na poważnie - dodał.</p>
      <p>- Ta sytuacja nie jest niczym nadzwyczajnym. W 2008 i 2010 roku dochodziło do tego, że głosowanie było przerywane - powiedział. Przywołał także przykład Marka Borowskiego, który był marszałkiem w latach 2001-2004.</p>
      <p>- Nie jest tak, że coś zostało źle zrobione w kwestii proceduralnej. Reasumpcja, to nie jest tak po prostu zagłosowanie ponowne, to ponowne rozpatrzenie sprawy, które podlega głosowaniu, a tutaj sprawa nie została rozpatrzona nawet po raz pierwszy - dodał.</p>
      <p>Podkreślił, że marszałek Witek nie działa na polecenie posłanki Joanny Borowiak, która wypowiedziała słowa "trzeba anulować głosowanie". - Rozmawiałem z panią Borowiak, która widząc, ze jest chaos na sali, w emocjach coś takiego powiedziała - dodał.</p>
      <p>Jak przyznał, posłanka Borowiak żałuje wypowiedzianych w Sejmie słów.</p>
      <p>
        <a href="https://www.polsatnews.pl/wiadomosc/2019-11-22/sejm-wybral-czterech-poslow-pis-na-czlonkow-krs/">
          <b>ZOBACZ: "Trzeba anulować, bo przegramy, za dużo osób". Tak Sejm wybierał członków KRS</b>
        </a>
      </p>
      <p>Władysław Teofil Bartoszewski (PiS) podkreślił, że Borowski anulował głosowanie, ale w przypadku, kiedy wystąpiły problemy techniczne. Podczas głosowania ws. KRS - zdaniem Bartoszewskiego - takich problemów nie było.</p>
      <p>Jak powiedział, marszałek Sejmu mogła zarządzić reasumpcję głosowania i wówczas nikt by nie protestował. - Mamy pełną świadomość tego, że większość posłów na sali należy do PiS i chcieli zagłosować tak, jak zagłosowali, ale jeżeli ktoś skończy głosowanie i nie ogłasza się wyników, to jest to bez precedensu – podkreślił.</p>
      <p>Dobromir Sośnierz z Konfederacji przyznał, że w przypadku wniosku o odwołanie marszałek Witek, jego ugrupowanie zagłosuje "za". Poseł przytoczył słowa Janusza Korwin-Mikkego, który stwierdził, że posłanka PiS "średnio sobie radzi na tym stanowisku".</p>
      <p>Stwierdził także, że "robienie burzy, na takim diapazonie powagi, jaki dobiega ze strony opozycji jest śmieszne i pokazuje miałkość sporów". - Nie róbmy z tego afery, skoro i tak mieli większość. Wiele głosowań się przerywa bez ogłaszania wyników – wskazał.</p>
      <p>"Kolejny Sejm, kolejne problemy"</p>
      <p>Prezydencki minister Andrzej Dera akcentował, że jego doświadczenie parlamentarne – a był posłem trzy kadencje - jest takie, że zawsze były problemy z imiennymi głosowaniami.</p>
      <p>- To nie jest wyjątek. Kolejny Sejm, kolejne problemy i zawsze te pierwsze (problemy) są, aż się posłowie nie nauczą jak z tego w prawidłowy sposób korzystać – ocenił.</p>
      <p>- W wyniku tego co sami posłowie wykrzykiwali do pani marszałek, pani marszałek podjęła decyzję, żeby jeszcze raz głosować, żeby głosowanie odzwierciedlało rzeczywisty wynik. Posłowie mówili: pomyliłem się, nie działają karty. Ważna rzecz – marszałek nie widzi wyników (głosowania), tylko widzi ile osób brało udział w głosowaniu i podjęła decyzję, aby głosowanie ponowić. Proszę nie robić z tego jakiejś wielkiej afery. Takie rzeczy działy się wcześniej – powiedział Dera.</p>
      <p>Poprzednie odcinki programu dostępne są <a href="https://www.polsatnews.pl/program/sniadanie-w-polsat-news/">tutaj</a>. </p>
      <p>
        <a href="https://www.polsatnews.pl/wideo/82-latek-zajechal-droge-motocykliscie-ten-uderzyl-w-znak-i-urwalo-mu-noge-drastyczne-nagranie_6745254/">WIDEO - 82-latek zajechał drogę motocykliście. Ten uderzył w znak i urwało mu nogę [DRASTYCZNE NAGRANIE]</a>
      </p>
      <figure>
        <img src="https://s.redefine.pl/file/o2/redefine/cp/zw/zwf8uuu95sgikzp3x42rhqvomg76hfmy.jpg"/>
      </figure>
    </article>
  </body>
</html>