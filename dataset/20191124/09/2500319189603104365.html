<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575080/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-24T09:56:57+00:00"/>
    <meta property="og:title" content="בנט מציע פתרון לפלונטר: &quot;נחתים ח&quot;כים על חוק הבחירה הישירה&quot;"/>
    <meta property="og:description" content="שר הביטחון נפתלי בנט מציע לקדם את רעיון הבחירה הישירה שהציע דרעי לפני כשבועיים ונדחה: בחירות נוספות רק לראשות הממשלה ללא פיזור הכנסת | &quot;אם הפוליטיקאים לא יודעים להחליט, שהעם יחליט בבחירה ישירה&quot;, אמר"/>
  </head>
  <body>
    <article>
      <h1>בנט מציע פתרון לפלונטר: "נחתים ח"כים על חוק הבחירה הישירה"</h1>
      <address><time datetime="2019-11-24T09:56:57+00:00">24 Nov 2019, 09:56</time> by <a rel="author">איתי גדסי</a></address>
      <p>
        <b>שר הביטחון נפתלי בנט מציע לקדם את רעיון הבחירה הישירה שהציע דרעי לפני כשבועיים ונדחה: בחירות נוספות רק לראשות הממשלה ללא פיזור הכנסת | "אם הפוליטיקאים לא יודעים להחליט, שהעם יחליט בבחירה ישירה", אמר</b>
      </p>
      <figure>
        <img src="http://www.93fm.co.il/wp-content/uploads/2018/01/%D7%91%D7%A0%D7%98.jpg"/>
        <figcaption>נפתלי בנט<cite>צילום: יונתן סינדל, פלאש 90</cite></figcaption>
      </figure>
      <p>בניגוד לליכוד, בבלוק הטכני של הימין לא נשמעים בינתיים קולות של מרד, ושם ממשיכים לחפש ניסיון לצאת מהפלונטר ובעיקר למנוע בחירות נוספות. שר הביטחון נפתלי בנט מתכוון לנסות לקדם את רעיון הבחירה הישירה – בחירות נוספות רק לראשות הממשלה ללא פיזור הכנסת. כך מפרסם הבוקר (ראשון) לראשונה העיתונאי יהודה שלזינגר ב"ישראל היום".</p>
      <p>את הרעיון רקח לפני כשבועיים יו"ר ש"ס השר אריה דרעי, ובבלוק מדברים עליו בימים האחרונים כעל אפשרות שיכולה למנוע בחירות. מקורבי בנט אומרים כי עד היום דחה ראש הממשלה נתניהו את העיסוק בעניין, אולם היום מתכוון בנט לשוחח איתו ועם חבריו לבלוק – מחדש.</p>
      <p>בשבוע החולף שוחח בנט עם חברי הכנסת ניצן הורוביץ (המחנה הדמוקרטי) ועמיר פרץ (העבודה-גשר) בעניין, אך לא התרשם כי הכיוון הוא חיובי. בד בבד הוא מתכוון להתחיל להחתים ח"כים על הצעת חוק בחירה ישירה. לתפיסתו, אנשים יחתמו על החוק ללא קשר לשיוכם המפלגתי, מתוך הבנה שזו האפשרות הטובה ביותר למנוע בחירות.</p>
      <related>
        <a href="http://www.93fm.co.il/radio/574412/"/>
        <a href="http://www.93fm.co.il/radio/574015/"/>
        <a href="http://www.93fm.co.il/radio/573567/"/>
      </related>
    </article>
  </body>
</html>