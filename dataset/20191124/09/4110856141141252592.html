<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/tsakalotos_pio_taksiki_merolipsia_apo_tin_nd_pethaineis_ti_eipe_gia_baroufaki_kai_tsipra-589239/"/>
    <meta property="og:site_name" content="Real.gr"/>
    <meta property="article:published_time" content="2019-11-24T09:20:00+00:00"/>
    <meta property="og:title" content="Ταραντίλης: Εθνικό πρόβλημα το δημογραφικό - Η αντιμετώπισή του δεν μπορεί να περιμένει"/>
    <meta property="og:description" content="Καλεσμένος στην εκπομπή 'Πρωινοί Τύποι' του ΑΝΤ1 ήταν το πρωί της Κυριακής ο τέως Υπουργός Οικονομικών και νυν βουλευτής του ΣΥΡΙΖΑ, Ευκλείδης Τσακαλώτος."/>
  </head>
  <body>
    <article>
      <h1>
        <a href="https://www.real.gr/politiki/arthro/tarantilis_ethniko_problima_to_dimografiko_h_antimetopisi_tou_den_mporei_na_perimenei-589237/">Ταραντίλης: Εθνικό πρόβλημα το δημογραφικό - Η αντιμετώπισή του δεν μπορεί να περιμένει</a>
      </h1>
      <address><time datetime="2019-11-24T09:20:00+00:00">24 Nov 2019, 09:20</time> by <a rel="author">Real.gr</a></address>
      <p>
        <b>Καλεσμένος στην εκπομπή «Πρωινοί Τύποι» του ΑΝΤ1 ήταν το πρωί της Κυριακής ο τέως Υπουργός Οικονομικών και νυν βουλευτής του ΣΥΡΙΖΑ, Ευκλείδης Τσακαλώτος.</b>
      </p>
      <p>Για την μείωση φόρων που περιλαμβάνονται στον Προϋπολογισμό του 2020, ο κ. Τσακαλώτος είπε ότι «υπάρχουν αρκετοί τρόποι να καταρτίσει κάποιος έναν προϋπολογισμό. Να δεχθούμε ότι μισθωτοί με συνταξιούχοι με εισόδημα 18.000 ευρώ είναι μεσαία τάξη. Πόσο θα ωφεληθούν από την μείωση φόρου; 56 ευρώ; Δεν κερδίζουν τίποτα ουσιαστικά. Το ίδιο ισχύει για τους ελ. επαγγελματίες. Δεν θα βοηθηθεί η μεσαία τάξη με αυτόν τον Προϋπολογισμό».</p>
      <p>«Όποια ελάφρυνση είναι καλή. Όμως όπως μαθαίνουμε στους φοιτητές μας, ένα μέτρο κρίνεται αν είναι καλό σε σύγκριση με κάποιο άλλο. Από τον δημοσιονομικό χώρο ύψους 1,2 δις, τα 600 εκατομμύρια ευρώ αφορούν μείωση φόρων στις επιχειρήσεις. Αυτά τα λεφτά δεν θα μπορούσαν να δοθούν για κοινωνική πολιτική;», προσέθεσε ο τέως ΥΠΟΙΚ, λέγοντας ότι και στους Προϋπολογισμούς που κατέθεσε ο ίδιος για το 2018 και το 2019 υπήρχαν σημαντικά μέτρα φορολογικής ελάφρυνσης για κατηγορίες πολιτών.</p>
      <p>Στρέφοντας τα βέλη του προς την Κυβέρνηση, ο Ευκλείδης Τσακαλώτος είπε δηκτικά «Πιο ταξική μεροληψία από την ΝΔ… πεθαίνεις! Αυτοί που έχουν τα υψηλότερα εισοδήματα ή την μεγαλύτερη ακίνητη περιουσία με τον ΕΝΦΙΑ, με τα μέτρα της Κυβέρνησης της ΝΔ, έχουν μεγαλύτερο όφελος από αυτούς με τα χαμηλότερα εισοδήματα ή την μικρότερη περιουσία. Υπάρχει ταξική μεροληψία υπέρ των ισχυρότερων».</p>
      <p>
        <b>Επίθεση στην Κυβέρνηση για το «νόμος και τάξη»</b>
      </p>
      <p>«Αυτή η Κυβέρνηση έχει ως χαρακτηριστικό στοιχείο τον αυταρχισμό, διότι δεν θα της βγει το οικονομικό της πρόγραμμα και δεν θα σώσει τα μεσαία στρώματα, όπως δεν το έκανε ο Μακρόν», είπε ο κ. Τσακαλώτος, ο οποίος στην επισήμανση δημοσιογράφου ότι «ούτε εσείς το κάνατε», απάντησε «ούτε εμείς το κάναμε, αλλά προσπαθούμε να βρούμε λύσεις για την μεσαία τάξη».</p>
      <p>Εξαπολύοντας «πυρά» στην Κυβέρνηση, ο τέως ΥΠΟΙΚ συμπλήρωσε «δεν είναι αυταρχισμός αυτό που θα γίνει με τα κλειστά κέντρα (σημ: εννοεί για το Μεταναστευτικό) ή αυτό που γίνεται με τα πανεπιστήμια; Ούτε με τα ναρκωτικά στα Εξάρχεια έχει δοθεί λύση. Απλώς η Αστυνομία κάνει επιχειρήσεις και όλοι έχουν πάει από τα Εξάρχεια στα Πατήσια».</p>
      <p>Σε ότι αφορά τα περιστατικά βίας στα Πανεπιστήμια και δη στην ΑΣΟΕΕ, ο κ. Τσακαλώτος είπε ότι «η Κυβέρνηση προσπαθεί να φτιάξει μια αυταρχική ταυτότητα, με το δόγμα «νόμος και τάξη», λόγω αδυναμίας της στην οικονομική πολιτική», προσθέτοντας «Για εμένα η πολιτική δεν είναι τζόγος. Έχει πρόγραμμα η ΝΔ; Εγώ αμφισβητώ ότι έχει πρόγραμμα να αντιμετωπίσει αυτά που έλεγε πριν από τις εκλογές. Διαβάστε τι λέει ο Προϋπολογισμός για το πόσο καλό ήταν το «μαξιλάρι» με τα διαθέσιμα ή πόσο καλή ήταν η διευθέτηση χρέους».</p>
      <p>
        <b>Το 2015, ο Βαρουφάκης και ο… Κοσμάς ο Αιτωλός</b>
      </p>
      <p>Αναφερόμενος στις δικές του ημέρες στο τιμόνι του Υπουργείου Οικονομικών επί διακυβέρνησης ΣΥΡΙΖΑ, ο κ. Τσακαλώτος είπε ότι «στο πεδίο της οικονομικής πολιτικής δεν θα μπορούσαν να είναι πολύ διαφορετικά τα πράγματα από την Κυβέρνηση του ΣΥΡΙΖΑ, καθώς επί 3 χρόνια ήμασταν σε μνημόνιο», λέγοντας χαρακτηριστικά «όταν εγώ ανέλαβα Υπουργός Οικονομικών υπήρχε μεγάλη πίεση. Είχα μόνο έναν μήνα για να “δω” τα μέτρα για το τρίτο μνημόνιο».</p>
      <p>Σε ότι αφορά τον Γιάννη Βαρουφάκη και την διαπραγμάτευση του πρώτου εξαμήνου του 2015, ο κ. Τσακαλώτος, αν και κράτησε διακριτικά κάποιες αποστάσεις, αποφεύγοντας να απαντήσει στην δήλωση του κ. Βαρουφάκη «εγώ δεν θεωρώ φίλο μου τον Τσακαλώτο», είπε με το γνωστό του φλέγμα, «και τον Άγιο Κοσμά τον Αιτωλό να είχαμε βάλει Υπουργό Οικονομικών το πρώτο εξάμηνο του 2015, το ίδιο αποτέλεσμα θα είχαμε. Στην Ευρώπη είχαν στόχο “να ηττηθεί ο ΣΥΡΙΖΑ”». Προσέθεσε δε «υπάρχει άνθρωπος που πιστεύει ότι η κρίση στην Ελλάδα ήρθε το 2009 ή το 2010; Υπάρχει κάποιος που δεν πιστεύει ότι το πρώτο μνημόνιο ήταν ουσιαστικά όχι για την Ελλάδα, αλλά για να στηριχθούν οι γερμανικές τράπεζες;».</p>
      <p>
        <b>Για το “άνοιγμα” του ΣΥΡΙΖΑ και την συζήτηση για “αμφισβήτηση” του Αλέξη Τσίπρα</b>
      </p>
      <p>Σε ότι αφορά το άνοιγμα του ΣΥΡΙΖΑ σε ψηφοφόρους άλλων κομμάτων για την συγκρότηση ευρύτερης παράταξης στην Κεντροαριστερά, ο κ. Τσακαλώτος είπε «Ο κ. Τσίπρας δεν κάνει μετάβαση στον κεντρώο χώρο. έχει πλήρη επίγνωση ότι οι κεντρώες πολιτικές «δεν δουλεύουν» ούτε στην Γαλλία ούτε πουθενά», προσθέτοντας ότι για αυτό το προσκλητήριο βασίζεται σε τρία πεδία που είναι οι κοινωνικές ανισότητες, η πράσινη ανάπτυξη και τα ανθρώπινα δικαιώματα.</p>
      <p>Για τις διεργασίες στο εσωτερικό του ΣΥΡΙΖΑ και ερωτηθείς εάν «υπάρχει αμφισβήτηση του Αλέξη Τσίπρα;», ο κ. Τσακαλώτος είπε ότι «σε όλη την Ελλάδα κάνουμε καλές συζητήσεις, λέγοντας και που διαφωνούμε», συμπληρώνοντας «ο Αλέξης είναι ένας χαρισματικός ηγέτης, θα κρατήσει για πολλά χρόνια και όταν ο ίδιος αποφασίσει ότι πρέπει να φύγει, θα υπάρχει -μετά από μια δεκαετία- μια νέα ηγεσία από νέα παιδιά. Δεν υπάρχει καμία αμφισβήτηση του Αλέξη. Ξέρετε πόσες φορές διαφωνήσαμε στην διαπραγμάτευση και μετά έλεγε ο ένας στον άλλον «Αλέξη, είχες δίκιο σε αυτό» ή «Ευκλείδη, σε αυτό εσύ είχες δίκιο;».</p>
    </article>
  </body>
</html>