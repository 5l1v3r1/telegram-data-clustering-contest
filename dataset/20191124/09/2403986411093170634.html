<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/golovni_novini_ukrayini_sogodni_23_11_2019_novini_svitu_sogodni_23_listopada_n1237834"/>
    <meta property="og:site_name" content="24 Канал"/>
    <meta property="article:published_time" content="2019-11-24T09:04:00+00:00"/>
    <meta property="og:title" content="Головні новини 23 листопада: вшанування жертв Голодомору, місія МВФ покинула Київ"/>
    <meta property="og:description" content="Україна та світ вшановують пам'ять жертв Голодомору. Посольства та лідери різних країн світу висловлюють підтримку нашій державі. Місія Міжнародного валютного фонду поїхала з України. Результати прокоментував прем'єр-міністр Гончарук. Шторм в Азовському морі. Рятувальники евакуювали людей з острова Бірючий. Коли почнеться справжня зима: думка синоптика. Такими були головні новини 23 листопада."/>
  </head>
  <body>
    <article>
      <h1>Головні новини 23 листопада: вшанування жертв Голодомору, місія МВФ покинула Київ</h1>
      <address><time datetime="2019-11-24T09:04:00+00:00">24 Nov 2019, 09:04</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Україна та світ вшановують пам'ять жертв Голодомору. Посольства та лідери різних країн світу висловлюють підтримку нашій державі. Місія Міжнародного валютного фонду поїхала з України. Результати прокоментував прем'єр-міністр Гончарук. Шторм в Азовському морі. Рятувальники евакуювали людей з острова Бірючий. Коли почнеться справжня зима: думка синоптика. Такими були головні новини 23 листопада.</b>
      </p>
      <p>
        <b>
          <a href="https://24tv.ua/novini_tag1117/">Найважливіші новини за суботу, 23 листопада, в Україні та світі:</a>
        </b>
      </p>
      <h3>Вшанування пам'яті жертв Голодомору</h3>
      <blockquote>До теми: <a href="https://24tv.ua/zelenskiy_ta_inshi_politiki_vshanuvali_pamyat_zhertv_golodomoru_foto_n1238357">Українці не пробачать: Зеленський та інші політики вшанували пам'ять жертв Голодомору – фото</a></blockquote>
      <p>В Україні 23 листопада вшановували пам’ять жертв Голодомору. Загальнонаціональна акція вшанування пам’яті жертв Голодомору "Запали свічку пам'яті" відбулася о 16:00. </p>
      <p>Президент України Володимир Зеленський разом з дружиною Оленою вшанували пам’ять жертв Голодомору 1932-1933 років. Президентське подружжя поклало пам’ятні колоски скорботи до знаку жертвам Голодомору у Києві.</p>
      <p>Зеленський заявив, що українці ніколи не зможуть пробачити Голодомор, влаштований в 1932-1933 роках радянським тоталітарним режимом. За його словами, можна нескінченно довго говорити про причини і катастрофічні наслідки цієї трагедії. Але, за його словами, дечого він не може зрозуміти.</p>
      <p>Президент наголосив, що в результаті Голодомору загинули від 4 до 8 мільйонів українців, що можна порівняти із втратами у Другій Світовій війні. В кінці виступу він оголосив всеукраїнську хвилину мовчання у пам'ять про загиблих.</p>
      <blockquote>Важливо: <a href="https://24tv.ua/posolstvo_ssha_vshanuvalo_pamyat_zhertv_golodomoru_video_n1238348">Світ вшановує пам'ять жертв Голодомору: фото, відео</a></blockquote>
      <p>Окрім того, активісти провели акції під Посольствами Росії у Києві, Харкові, Львові та Одеси. Основна мета акції – нагадати "дітовбивцям хто винен у смертях мільйонів українців під час Голодомору".</p>
      <p>Активісти наклеїли на паркан, що оточує посольство РФ у Києві, плакати різного розміру із надписами "Голодомор 1932-1933. Пам'ятаємо. Помстимось".</p>
      <figure>
        <img src="https://24tv.ua/resources/photos/news/620_DIR/201911/1238490_10212900.jpeg?201911174616"/>
      </figure>
      <p>
        <i>Активісти наклеїли плакати на паркан Посольства РФ</i>
      </p>
      <p>Усі заходи пройшли мирно, до активістів ніхто з Посольства не виходив.</p>
      <blockquote>Дізнайтеся <a href="https://24tv.ua/istoriya_golodomoru_chomu_znishhuvali_ukrayintsiv_n1067684">більше про історію Голодомору: чому знищували українців</a></blockquote>
      <blockquote>День пам'яті жертв Голодомору вшановують щороку у четверту суботу листопада. Традиційно цього дня люди відвідують поминальне богослужіння і покладають символічні горщики з зерном та свічками до пам'ятників жертвам голодоморів в Україні.</blockquote>
      <p>Що відомо про <a href="https://24tv.ua/golodomor_tag3453/">Голодомор</a> в Україні?Акт геноциду українського народу, організований керівництвом ВКП(б) та урядом СРСР у 1932-1933 роках шляхом створення штучного масового голоду. Це призвело до смерті від голоду 3 мільйонів 941 тисячі людей.<br/><br/>Голодомор був викликаний свідомими та цілеспрямованими заходами вищого керівництва СРСР та УСРР на чолі з Йосипом Сталіним. Голодомор планувався для придушення українського національно-визвольного руху і фізичного знищення частини українських селян.</p>
      <p>Дивіться відео з головними фактами про Голодомор в Україні:</p>
      <figure>
        <iframe src="https://www.youtube.com/embed/hH4HtN4Ri00" width="560" height="315" data-service="Youtube" scrolling="no"/>
      </figure>
      <p> </p>
      <h3>Місія МВФ підтвердила, що покинула Київ: які результати</h3>
      <blockquote>Актуально: <a href="https://24tv.ua/kolomoyskiy_privatbank_meni_skoro_povernut_i_mvf_pro_tse_znaye_n1238290">Коломойський заявив, що "Приватбанк" йому скоро повернуть, і МВФ про це знає</a></blockquote>
      <p>По завершенню роботи місії МВФ її голова Рон ван Роден зробив заяву, в якій сказав, що команда фахівців провела конструктивні та плідні обговорення з представниками влади України.</p>
      <p>Місія МВФ віддала належне істотному прогресу, що його було досягнуто в останні кілька місяців на шляху поступу реформ та дотримання виваженої економічної політики.</p>
      <p>Місія досягла помітного подальшого просування у дискусіях щодо заходів та реформ, що могли б лягти в основу нової програми, підтриманої МВФ.</p>
      <p>Серед таких кроків:</p>
      <ul>
        <li>заходи у грошово-кредитному секторі,</li>
        <li>податковобюджетному секторі,</li>
        <li>фінансовому секторі,</li>
        <li>реформи, спрямовані на поліпшення бізнес-середовища, посилення верховенства права і нарощування економічного зростання.</li>
      </ul>
      <p>
        <b>Реакція української влади</b>
      </p>
      <p>Олексій Гончарук назвав переговори дуже конструктивними. Прем'єр-міністр додав, що "робота над новою програмою у тісній співпраці" продовжується.</p>
      <p>Окрім того, міністерка фінансів Оксана Маркарова та голова місії Рон ван Роден зазначили, що результативно обговорили основу для нової програми МВФ. Зокрема, є прогрес у перемовинах "про підтримку грошово-кредитного, фіскального та фінансового секторів, а також реформ для поліпшення бізнес-середовища, зміцнення верховенства закону та економічного зростання".</p>
      <figure>
        <img src="https://24tv.ua/resources/photos/news/620_DIR/201911/1237834_10216071.jpg?201911220547"/>
      </figure>
      <p>Олексій Гончарук / </p>
      <blockquote>Однак ЗМІ із посиланнями на власні джерела пишуть, що місія МВФ поїхала з України без результатів. Два питання для МВФ – олігарх Ігор Коломойський і незалежність НБУ.</blockquote>
      <blockquote>Читайте також:<a href="https://24tv.ua/mvf_ne_dast_ukrayini_groshi_cherez_koruptsiyu_i_problemi_z_privatbankom__the_wall_street_journal_n1229443"> МВФ не дасть Україні гроші через корупцію і проблеми з "Приватбанком", – The Wall Street Journal</a></blockquote>
      <p>
        <b>Переговори з МВФ: головне</b>
      </p>
      <ul>
        <li>Місія МВФ<a href="https://24tv.ua/misiya_mvf_povernetsya_do_ukrayini_vzhe_tsogo_tizhnya_n1232985"> прибула до Києва</a> 14 жовтня, щоб обговорити з представниками української влади нову трирічну програму розширеного кредитування на 5-10 мільярдів доларів.</li>
        <li>Ця програма буде спрямована на збереження макроекономічної стабільності держави та запровадження глибоких структурних реформ.</li>
        <li>Українські уряд та Нацбанк сподіваються, що нову програму з МВФ буде ухвалено в грудні.</li>
        <li>Це дозволить отримати перший транш (частину кредиту) за програмою ще до кінця 2019 року.</li>
        <li>НБУ очікує, що транш становитиме близько 2 мільярдів доларів.</li>
      </ul>
      <h3>Шторм в Азовському морі</h3>
      <blockquote>До теми: <a href="https://24tv.ua/shtorm_v_azovskomu_mori_ryatuvalniki_evakuyuyut_lyudey_z_ostrova_biryuchiy__vrazhayuche_video_n1238484">Шторм в Азовському морі: рятувальники евакуюють людей з острова Бірючий – вражаюче відео</a></blockquote>
      <p>Острів Бірючий в Запорізькій області практично відрізало від суші і обірвало лінії електропередач. Рятувальники евакуювали людей. Негода продовжує бушувати на Азовському узбережжі – через шторм рятувальники евакуювали ще п'ять людей з острова Бірючий.</p>
      <p>За даними рятувальників, медична допомога врятованим не знадобилась.</p>
      <p>Крім того, через негоду на острові обірвало лінії електропередач. О 10:30 живлення було відновлено. Також рятувальники витягли з піску трактор Т-150, який застряг при поверненні з острова на материк.</p>
      <p>Дивіться відео рятувальної операції в Азовському морі:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FMNSZPO%2Fvideos%2F2478092195794502%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <blockquote>Актуально: <a href="https://24tv.ua/viter_obirvav_elektromerezhi_ta_povaliv_dereva_na_priparkovani_avto_v_odesi_foto_negodi_n1237701">Вітер обірвав електромережі та повалив дерева на припарковані авто в Одесі: фото</a></blockquote>
      <p>Що відомо про шторм в Азовському морі?23 листопада на узбережжі Азовського моря зберігається штормова погода, вітер східний 15-18 м/с. З 20 по 22 листопада впродовж яких на Азовському узбережжі вирувала негода, сильні пориви східного вітру до 28 м/с, висота хвиль 15-20 дм призвели до підвищення рівня води на Федотовій косі у Кирилівці Якимівського району.<br/><br/>Так, острів Бірючий залишився відрізаним від суходолу, піщана дорога вкрита водою. Загалом рятувальники евакуювали вже 11 осіб з острова.</p>
      <h3>Коли почнеться справжня зима: прогноз синоптика</h3>
      <blockquote>Читайте також: <a href="https://24tv.ua/poholodannya_morozi_kiyiv_mista_ukrayini_koli_poholodaye_prognoz_n1222335">В Україну йде похолодання і морози: прогноз</a></blockquote>
      <p>Зима в 2020 році може бути будь-якою: теплою або холодною. Точний прогноз давати рано. Але однозначно на температурний режим впливатиме парниковий ефект.</p>
      <p>Про це 24 каналу розповів синоптик Українського гідрометеорологічного центру Владислав Білик.</p>
      <p>
        <b>Якою буде зима в Україні?</b>
      </p>
      <p>Українцям варто чекати контрастну зимову погоду: від потужних снігопадів і лютих морозів до потепління і дощів.</p>
      <p>Почнеться холодна зима з 7-12 грудня, а температура повітря знизиться до -15 градусів. Проте грудень буде вологим і теплішим, аніж у попередні роки.</p>
      <p>Січень і лютий 2020 року будуть ще холодніші. Україну остаточно засипле снігом, а температура повітря знизиться до 20-ти градусів морозу. Вони будуть найсильнішими за останні 30 років.</p>
      <figure>
        <img src="https://24tv.ua/resources/photos/news/620_DIR/201911/1237834_10216028.jpg?201911220050"/>
        <figcaption>В Україну суне холодна зима </figcaption>
      </figure>
      <h3>Парниковий ефект</h3>
      <p>Водночас фахівець зауважує: аномальна спека влітку і восени пов’язана із зміною клімату і парниковим ефектом.За словами експерта, поки прогнозу на зиму 2020 року немає. Орієнтовний прогноз складається за схемою перша і п’ята доба місяця. А на наступний місяць – наприкінці попереднього. Тобто, якою буде погода в грудні, – знатимемо наприкінці листопада. Тоді стане відомо, як грудень відрізнятиметься від середньостатистичної норми.</p>
      <aside>Фактор парникового ефекту впливатиме на нинішню зиму. Зараз багато говорять про зміни клімату на міжнародному рівні. Тому нічого не можна виключати. Теплою чи холодною буде зима – все через зміни клімату. Венецію затопило – і в цьому винен парниковий ефект,<cite>– підкреслює Владислав Білик.</cite></aside>
      <blockquote>Читайте також: <a href="https://24tv.ua/koli_u_kiyevi_bude_snig_2019_prognoz_koli_vipade_snig_v_ukrayini_n1235523">Коли в Україні випаде сніг: прогноз</a></blockquote>
      <p>Як пояснює синоптик, парниковий ефект – результат діяльності людини. Викиди різноманітних шкідливих газів, які підвищують температуру землі. І природа на це реагує теж незрозуміло. Люди, за словами Білика, переживають, що в Україні через сто років буде пустеля. Тенденція до цього є.</p>
    </article>
  </body>
</html>