<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301464/%D8%AC%D9%85%D8%B9-%D8%A2%D9%88%D8%B1%DB%8C-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF-%D9%88-%DB%B2%DB%B6%DB%B4-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%B5%D8%AF%D9%82%D9%87-%D8%A7%D8%B2-%D8%B3%D9%81%D8%B1-%D8%B2%D8%A7%D8%A6%D8%B1%D8%A7%D9%86-%D8%AD%D8%B3%DB%8C%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:10:45+00:00"/>
    <meta property="og:title" content="جمع آوری یک میلیارد و ۲۶۴ میلیون تومان صدقه از سفر زائران حسینی"/>
    <meta property="og:description" content="ایسنا/همدان معاون توسعه مشارکت‌های مردمی کمیته امداد استان همدان گفت: زائران حضرت اباعبدالله الحسین(ع) در ماه صفر و به‌ویژه در مراسم پیاده‌روی اربعین امسال یک میلیارد و ۲۶۴ میلیون تومان صدقه سفر به پایگاه‌های این نهاد اهدا کردند."/>
  </head>
  <body>
    <article>
      <h6 class="kicker">معاون توسعه مشارکت‌های مردمی کمیته امداد استان همدان خبر داد</h6>
      <h1>جمع آوری یک میلیارد و ۲۶۴ میلیون تومان صدقه از سفر زائران حسینی</h1>
      <address><time datetime="2019-11-24T09:10:45+00:00">24 Nov 2019, 09:10</time> by <a rel="author">سمیرا معارفی</a></address>
      <p>ایسنا/همدان معاون توسعه مشارکت‌های مردمی کمیته امداد استان همدان گفت: زائران حضرت اباعبدالله الحسین(ع) در ماه صفر و به‌ویژه در مراسم پیاده‌روی اربعین امسال یک میلیارد و ۲۶۴ میلیون تومان صدقه سفر به پایگاه‌های این نهاد اهدا کردند.</p>
      <p>غلامرضا صیادزاده در گفت‌وگو با ایسنا، با بیان اینکه در مراسم پیاده‌روی اربعین امسال طرح جمع‌آوری صدقات مردمی در قالب طرح احسان حسینی اجراشده است، مطرح کرد: کمیته امداد استان همدان در مراسم شکوهمند اربعین امسال بیش از ۱۷ پایگاه جمع‌آوری صدقات مردمی در مسیر تردد زائران حسینی تعبیه کرده بود.</p>
      <p>وی ادامه داد: خیران نیک‌اندیش و زائران حسینی بیش از یک میلیارد و ۲۶۴ میلیون تومان صدقات تحت عنوان صدقه سفر به پایگاه‌های این نهاد اهدا کردند که این میزان صدقات نسبت به صدقات جمع‌آوری‌شده در اربعین سال گذشته ۲۱ درصد برابر شده است.</p>
      <p>صیادزاده با اشاره به اینکه در سال گذشته یک میلیارد و ۴۵ میلیون تومان صدقه در احسان حسینی جمع‌آوری‌شده است، اظهار کرد: صدقات مردمی بین فرزندان ایتام و محسنین و خانوارهای نیازمند تحت حمایت توزیع‌شده است.</p>
      <p>معاون توسعه مشارکت‌های مردمی کمیته امداد استان همدان یادآور شد: امدادگران این نهاد در موکب‌های تعبیه‌شده نیز نذورات مردمی را جمع‌آوری کردند که به‌منظور پذیرایی و خدمت‌رسانی به زائران حضرت اباعبدالله الحسین(ع) در موکب‌ها هزینه شده است.</p>
      <p>انتهای پیام</p>
    </article>
  </body>
</html>