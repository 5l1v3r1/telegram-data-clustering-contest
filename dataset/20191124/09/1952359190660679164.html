<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04733168"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T09:43:00+00:00"/>
    <meta property="og:title" content="Hond jaagt gewapende overvaller weg uit café in Hekelgem"/>
    <meta property="og:description" content="In café Dachterdeer in Hekelgem (Affligem) is de zeven maanden oude bordercollie Saiko de held van de dag. Toen zaterdagavond een man het café wilde overva..."/>
  </head>
  <body>
    <article>
      <h1>Hond jaagt gewapende overvaller weg uit café in Hekelgem</h1>
      <address>
        <time datetime="2019-11-24T09:43:00+00:00">24 Nov 2019, 09:43</time>
      </address>
      <p>Affligem - <b>In café Dachterdeer in Hekelgem (Affligem) is de zeven maanden oude bordercollie Saiko de held van de dag. Toen zaterdagavond een man het café wilde overvallen, stormde Saiko op de overvaller af die niets anders kon dan de benen nemen.</b></p>
      <p>Cafébaas Johnny Vermoesen was zaterdagavond even na 19 uur alleen in zijn café. Nog enkel wat glazen afwassen en hij zou de deur sluiten. Plots kwam een vrouw binnen die in gebrekkig Nederlands vroeg of ze in het café sigaretten kon kopen. Toen Johnny Vermoesen zei dat hij dit niet verkocht, ging ze terug naar buiten.</p>
      <p>“Wellicht was dit een smoes om even binnen op verkenning te komen. Want enkele seconden later stond hier plots een kerel met een bivakmuts en een pistool voor de toog. Hij vroeg geld in het Frans”, vertelt Johnny. “Voor ik iets kon doen, stormde plots onze hond Saiko op de overvaller af. De man was duidelijk verrast en kon niet anders dan wegvluchten. Buiten stond een wagen met draaiende motor hem op te wachten.”</p>
      <p>In het geharrewar sneuvelde een vaas maar niemand raakte gewond. Er werd ook niets buit gemaakt. Johnny verwittigde meteen de politie die een zoektocht inzette maar de daders konden niet meteen worden gevat.</p>
      <p>Cafébaas Johnny was stevig onder de indruk van het voorval en besliste gisteren om Dachterdeer een dagje te sluiten om te bekomen.</p>
    </article>
  </body>
</html>