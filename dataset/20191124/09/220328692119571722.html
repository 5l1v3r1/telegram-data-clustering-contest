<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/vtori-tur-na-prezidentskite-izbori-v-rumniya-407495.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T09:12:08+00:00"/>
    <meta property="og:title" content="Втори тур на президентските избори в Румъния"/>
    <meta property="og:description" content="Клаус Йоханис и Виорика Дънчила се състезават на балотажа"/>
  </head>
  <body>
    <article>
      <h1>Втори тур на президентските избори в Румъния</h1>
      <address><time datetime="2019-11-24T09:12:08+00:00">24 Nov 2019, 09:12</time> by <a rel="author">Редактори</a></address>
      <p>Клаус Йоханис и Виорика Дънчила се състезават на балотажа на президентските избори в Румъния. На първия тур на 10 ноември настоящият държавен глава спечели близо два пъти повече гласове от доскорошния премиер Дънчила.</p>
      <p>В края на кампанията Йоханис предупреди румънците да не се лъжат, че социалдемократите са се променили, откакто не ги води Ливиу Драгня. Той призова хората да гласуват, за да може тази партия да бъде изместена окончателно от властта.</p>
      <p>Дънчила, която е лидер на Социалдемократическата партия, призова избирателите да гласуват за онзи кандидат, който е направил повече за тях през последните години.</p>
      <p>Както и на първия тур гласуването на румънците от диаспората започна в петък. В края на вчерашния ден вече бяха гласували над 327 000 души. Има общо 835 изборни секции, а тази година се гласува и по пощата. На първия тур пред урните в чужбина се явиха рекорден брой - 675 000 румънци, а над 25 000 гласуваха по пощата.</p>
    </article>
  </body>
</html>