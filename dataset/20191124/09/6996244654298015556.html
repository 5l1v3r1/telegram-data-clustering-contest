<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709665?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T09:07:44+00:00"/>
    <meta property="og:title" content="הערכה: שרון דרוקר לא יפוטר מתפקידו"/>
    <meta property="og:description" content="הנהלת הפועל חולון לא צפויה לפטר את המאמן למרות התבוסה 90:67 לעירוני נהריה וההדחה ברבע גמר גביע המדינה כדורסל ישראלי"/>
  </head>
  <body>
    <article>
      <h1>הערכה: שרון דרוקר לא יפוטר מתפקידו</h1>
      <h2>הנהלת הפועל חולון לא צפויה לפטר את המאמן למרות התבוסה 90:67 לעירוני נהריה וההדחה מגביע המדינה • ייערך בירור עם לטביוס וויליאמס שחבט באוהד, וגם האוהדים המקללים עשויים להיענש</h2>
      <address><time datetime="2019-11-24T09:07:44+00:00">24 Nov 2019, 09:07</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>בלאגן גדול בהפועל חולון לאחר ההדחה ברבע גמר גביע המדינה בתבוסה אמש (שבת) 90:67 לעירוני נהריה במגרש הביתי.</p>
      <p>הסגולים שהתרגלו להגיע בשלוש השנים האחרונות למעמד חצי הגמר סיימו את דרכם מוקדם מהצפוי, והרוחות סערו לאחר ההפסד. כבר במהלך הרבע הרביעי הביעו אוהדי הקבוצה את אכזבתם וקראו למאמן שרון דרוקר להתפטר מתפקידו והשמיעו קריאות בוז וקללות לעבר השחקנים.</p>
      <p>למרות מחאת האוהדים והאכזבה מהיכולת, הנהלת המועדון לא צפויה לפטר את המאמן. בקבוצה ראו את השיפור המשמעותי ביכולת בתקופה האחרונה שהגיע לידי ביטוי עם ניצחונות נאים באירופה ויכולת משופרת גם במשחקי הליגה.</p>
      <p>"קשה להסביר מה קרה לנו. לא ציפיתי שככה ניראה", אמר דרוקר שנראה מאוכזב מאוד לאחר המשחק, "השארנו את האנרגיה מחוץ למגרש וזה לא יכול לקרות". על מחאת האוהדים הוסיף המאמן: "הקהל מתוסכל ובצדק, כולנו עם הראש עם למטה".</p>
      <p>בתוך כך, במועדון צריכים לקבל החלטה כיצד לטפל בסנטר לטביוס וויליאמס שחבט באחד האוהדים שקילל אותו. אנשי הקבוצה ישוחחו ביממה הקרובה עם השחקן ולאחר מכן תתקבל החלטה. כעס רב יש כלפי אותם אוהדים שלפי עדי ראיה קיללו גם את משפחתו של דרוקר, ובמועדון טוענים כי הם חצו את הגבול. ייתכן שגם אותם אוהדים ייענשו ואולי אף כניסתם למגרש תיאסר.</p>
    </article>
  </body>
</html>