<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626035/%E2%80%98%E0%A6%86%E0%A6%AE%E0%A7%8D%E0%A6%AE%E0%A6%BE%E0%A6%95%E0%A7%87-%E0%A6%85%E0%A6%AA%E0%A6%AE%E0%A6%BE%E0%A6%A8-%E0%A6%95%E0%A6%B0%E0%A6%BE-%E0%A6%B9%E0%A7%9F%E0%A7%87%E0%A6%9B%E0%A7%87%E2%80%99"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T09:08:00+00:00"/>
    <meta property="og:title" content="‘আম্মাকে অপমান করা হয়েছে’"/>
    <meta property="og:description" content="গতকাল শনিবার দুপুরে টুইটারে ‘থালাইভি’ ছবিতে কঙ্গনা রনৌতের ফার্স্ট লুক প্রকাশ করেছেন নির্মাতারা। কঙ্গনা রনৌত নিজেও তা শেয়ার করেছেন। তাতে দেখা গেছে, সিঁথি মাঝবরাবর কাটা। এ যেন জয়ললিতার ‘সিগনেচার স্টাইল’।"/>
  </head>
  <body>
    <article>
      <h1>‘আম্মাকে অপমান করা হয়েছে’</h1>
      <address><time datetime="2019-11-24T09:08:00+00:00">24 Nov 2019, 09:08</time> by <a rel="author">বিনোদন ডেস্ক</a></address>
      <p>‘মুখে ১ কেজি মেকআপ লাগিয়ে জয়ললিতা সেজেছেন?’ ‘দেখে মনে হচ্ছে “বাধাই হো বাধাই” ছবির অনিল কাপুর!’ ‘এ কী!’ ‘এটা কে?’ ‘কঙ্গনা রনৌতকে সেই “চাচি ৪২০” ছবির চাচির মতো লাগছে।’ ‘হায় হায়, আপনাকে কঙ্গনা রনৌত কিংবা জয়ললিতার মতো লাগছে না, মনে হচ্ছে স্মৃতি ইরানি।’ ‘এটা কি অ্যানিমেশন ছবি হচ্ছে?’ ‘আপনি অভিনয় ভালো করবেন, তাতে কোনো সন্দেহ নেই। কিন্তু এটা কী ধরনের মেকআপ?’ ‘এই ছবির মধ্য দিয়ে আম্মাকে অপমান করা হয়েছে।’—‘থালাইভি’ ছবিতে কঙ্গনা রনৌতের ফার্স্ট লুক দেখে টু্ইটারে এমনই মন্তব্য করেছেন ভক্তরা।</p>
      <p>পাশাপাশি ইতিবাচক মন্তব্যও রয়েছে। এই যেমন ‘একেবারে পারফেক্ট।’ ‘এ কোন কঙ্গনা? তাঁকে তো চেনাই যাচ্ছে না!’ ‘কঙ্গনা ছাড়া জয়ললিতার মতো একজন রাজনৈতিক ব্যক্তিত্বের চরিত্র কেউ ফুটিয়ে তুলতে পারবে না।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/1b5ef978147cc7fae58c8482c00bffe5-5dda491e90453.jpg"/>
        <figcaption>‘থালাইভি’ ছবিতে কঙ্গনা রনৌত। ছবি: টিজার থেকে নেওয়া</figcaption>
      </figure>
      <p>গতকাল শনিবার দুপুরে টুইটারে ‘থালাইভি’ ছবিতে কঙ্গনা রনৌতের ফার্স্ট লুক প্রকাশ করেছেন নির্মাতারা। কঙ্গনা রনৌত নিজেও তা শেয়ার করেছেন। তাতে দেখা গেছে, সিঁথি মাঝবরাবর কাটা। এ যেন জয়ললিতার ‘সিগনেচার স্টাইল’। পাশাপাশি ছবির টিজারও এসেছে। তাতে দেখা গেছে জয়ললিতার দুটি রূপ—একটি চলচ্চিত্র তারকা আর অন্যটি রাজনীতিবিদ। পোস্টারের ছবি দেখে অনেকেই মনে করেছেন, এটা ফটোশপের কারসাজি। কিন্তু ছবির টিজার দেখে সবার সেই ভুল ভেঙেছে।</p>
      <p>কঙ্গনা রনৌতের এই ‘থালাইভি লুক’ তৈরি করেছেন হলিউডের প্রস্থেটিক বিশেষজ্ঞ জেসন কলিন্স।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/cad17404994d2f228814d8008a6c76b4-5dda492da9aaa.jpg"/>
        <figcaption>‘থালাইভি’ ছবিতে কঙ্গনা রনৌত। ছবি: টিজার থেকে নেওয়া</figcaption>
      </figure>
      <p>মেকআপ নিয়ে যতই সমালোচনা হোক না কেন, কঙ্গনা রনৌত কিন্তু তাতে মোটেও কান দিচ্ছেন না। ছবির ফার্স্ট লুক আর টিজার আসার পর তিনি তা টুইটারে শেয়ার করে বলেছেন, ‘এই শতকের সবচেয়ে সফল নারীর অনন্য উদাহরণ জয়ললিতা। একদিকে তিনি ছিলেন সুপারস্টার, পরবর্তী সময়ে হয়ে যান নজরকাড়া রাজনীতিবিদ। তাঁর জীবন বর্ণিল। বড় পর্দার জন্য তা অবশ্যই চমৎকার গল্প। এই প্রজেক্টের অংশ হতে পেরে আমি গর্বিত।’</p>
      <p>ভারতের কিংবদন্তি অভিনেত্রী জয়ললিতা জয়ারামের জীবনের ওপর ভিত্তি করে তৈরি হচ্ছে ছবিটি। ভারতের দক্ষিণাঞ্চলীয় রাজ্য তামিলনাড়ুর ছয়বারের মুখ্যমন্ত্রী তিনি। এ ছাড়া ভারতের সর্বোচ্চ পারিশ্রমিক পাওয়া অভিনেত্রীদের একজন ছিলেন। দেড় শতাধিক চলচ্চিত্রে অভিনয় করেছেন। এর মধ্যে ১২০টি ছিল ব্লকবাস্টার। রাজনীতিতে নামার পর তাঁকে বলা হতো ‘পুরাচ্চি থালাইভি’, অর্থাৎ ‘বিপ্লবী নেতা’। তবে ঘনিষ্ঠজনদের কাছে তিনি ‘আম্মা’।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/b9822f3d1539443f552f7fb246dd2521-5dda4947b0ff0.jpg"/>
        <figcaption>কঙ্গনা রনৌত। ছবি: ইনস্টাগ্রাম থেকে নেওয়া</figcaption>
      </figure>
      <p>জয়ললিতার জীবনের ওপর নির্মিত বায়োপিকটি তামিল ও হিন্দি ভাষায় মুক্তি দেওয়া হবে। তামিল ছবির নাম ‘থালাইভি’ আর হিন্দি নাম ‘জয়া’। দক্ষিণের জনপ্রিয় পরিচালক এ এল বিজয় ছবিটি পরিচালনা করছেন। বার্তা সংস্থা আইএএনএসকে তিনি বলেছেন, ‘জয়ললিতা ম্যাডাম ভারতীয় রাজনীতির একজন দক্ষ নেত্রী। তাঁর মতো ব্যক্তিত্বকে নিয়ে বায়োপিক নির্মাণ সহজ ব্যাপার নয়। আমাকে এই গুরুদায়িত্ব দেওয়া হয়েছে। আমরা চেষ্টা করছি সততা আর অত্যন্ত যত্ন নিয়ে বায়োপিকটি নির্মাণ করতে।’</p>
      <p>‘বাহুবলী’ ও ‘মণিকর্ণিকা: দ্য কুইন অব ঝাঁসি’ ছবির চিত্রনাট্যকার কে ভি বিজয়েন্দ্র প্রসাদ এই ছবির গল্প লিখেছেন। বিষ্ণু বর্ধন ইন্দুরি, শৈলেশ আর সিং ভাইবরি ও কর্মা মিডিয়ার ব্যানারে তৈরি হচ্ছে ছবিটি।</p>
    </article>
  </body>
</html>