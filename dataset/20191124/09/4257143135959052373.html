<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/24/eletkozepi-valsag-az-ember-multja-elhagyhatatlan-csomag"/>
    <meta property="og:site_name" content="infostart"/>
    <meta property="article:published_time" content="2019-11-24T09:18:06+00:00"/>
    <meta property="og:title" content="Életközépi válság: az ember múltja elhagyhatatlan csomag"/>
    <meta property="og:description" content="Az emberi életút sokaknak nehézségekkel teli állomása az életközépi válság, amely ötvenéves kor környékén törhet rá az emberekre. Ennek az életszakasznak a nehézségeiről beszélt az InfoRádió Családi hét című műsorában Asztalosné Elekes Szende pszichológus, a Sapientia Szerzetesi Hittudományi Főiskola oktatója."/>
  </head>
  <body>
    <article>
      <h1>Életközépi válság: az ember múltja elhagyhatatlan csomag</h1>
      <address><time datetime="2019-11-24T09:18:06+00:00">24 Nov 2019, 09:18</time> by <a rel="author">InfoRádió</a></address>
      <h3>Az emberi életút sokaknak nehézségekkel teli állomása az életközépi válság, amely ötvenéves kor környékén törhet rá az emberekre. Ennek az életszakasznak a nehézségeiről beszélt az InfoRádió Családi hét című műsorában Asztalosné Elekes Szende pszichológus, a Sapientia Szerzetesi Hittudományi Főiskola oktatója.</h3>
      <p>Az ötvenes generációnak, vagyis a szülőgenerációnak az okozhat többletnehézséget – magyarázta Asztalosné Elekes Szende pszichológus –, hogy mialatt még aktívak a munkában, a gyerekeikről, valamint idősödő szüleikről is gondoskodniuk kell, rengeteg energiát kiadva magukból, ugyanakkor egyre jobban felmerülhet bennük</p>
      <blockquote>a vágy arra, hogy befelé is figyeljenek.</blockquote>
      <p>Ilyenkor kerülnek felszínre azok a szükségletek, amelyekkel a korábbi évtizedekben nem volt lehetőségük foglalkozni, és sokan szembesülnek azzal, hogy esetleg elmulasztottak ezt-azt, vagy valami kimaradt az életükből, amit pótolni szeretnének – mutatott rá a szakember.</p>
      <p>Amikor az ember teljesíti a kitűzött céljait, illetve életfeladatait, akkor fogalmazódik meg az a többletigény, hogy több időt fordítson a saját személyisége fejlesztésére, kibontakoztatására. Hogy beengedje azokat a dolgokat, amelyeket korábban nem tudott, mert például pénzt kellett keresni. Ilyenkor jöhetnek, jó esetben hobbiként, a beépülő tevékenységek. Természetesen vannak, akinél viharosabb az átmenet: amikor tisztességes családanyák, családapák hagyják maguk mögött meglévő életstruktúrájukat, kilépnek a házasságukból, és megpróbálnak új életet kezdeni, attól az illúziótól vezérelve, hogy ez maradéktalanul lehetséges – fogalmazott a pszichológus, rámutatva arra, hogy ez azért vágyálom, mert</p>
      <blockquote>az ember múltja nem tűnik el,</blockquote>
      <p>az egy olyan csomag, amit nem lehet meg nem történtté tenni.</p>
      <p>A Sapientia oktatója azt tanácsolja, hogy a vágyakat integrálni kell, a félretolt igényeket, szükségleteket be kell építeni az életbe, csak nem mindegy, hogyan. Az életközépi krízisnek tehát lehet konstruktív és kevésbé konstruktív megoldása. A pszichológusok célja, hogy a válsággal küzdő személyt építő jellegű megoldások felé tereljék, anélkül, hogy az érintett felrúgná a korábbi életét – mondta Asztalosné Elekes Szende az InfoRádió Családi hét című műsorában.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Életközépi válság</p>
      <figure>
        <audio src="https://infostart.hu/audio/00005/000052dfb.mp3"/>
      </figure>
      <p> </p>
    </article>
  </body>
</html>