<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-nba-szalona-koncowka-chicago-bulls-swietny-wystep-lavinea,nId,3352218"/>
    <meta property="og:site_name" content="RMF24"/>
    <meta property="article:published_time" content="2019-11-24T09:31:26+00:00"/>
    <meta property="og:title" content="NBA: Szalona końcówka Chicago Bulls, świetny występ LaVine’a"/>
    <meta property="og:description" content="W sobotę, ustanawiając rekord kariery, aż 49 punktów zdobył Zach LaVine. Koszykarz Chicago Bulls trafił m.in. 13 rzutów za trzy punkty, co jest drugim wynikiem w historii ligi NBA. Jego zespół po szalonej końcówce pokonał na wyjeździe Charlotte Hornets 116:115."/>
  </head>
  <body>
    <article>
      <h1>NBA: Szalona końcówka Chicago Bulls, świetny występ LaVine’a</h1>
      <address><time datetime="2019-11-24T09:31:26+00:00">24 Nov 2019, 09:31</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>W sobotę, ustanawiając rekord kariery, aż 49 punktów zdobył Zach LaVine. Koszykarz Chicago Bulls trafił m.in. 13 rzutów za trzy punkty, co jest drugim wynikiem w historii ligi NBA. Jego zespół po szalonej końcówce pokonał na wyjeździe Charlotte Hornets 116:115.</b>
      </p>
      <figure>
        <img src="https://i.iplsc.com/zawodnicy-chicago-bulls-od-lewej-coby-white-lauri-markkanen-/0009EQM8IEJFLPQK-C123-F4.png"/>
        <figcaption>Zawodnicy Chicago Bulls, od lewej: Coby White, Lauri Markkanen i Zach LaVine<cite>/TANNEN MAURY /PAP/EPA</cite></figcaption>
      </figure>
      <p>Zaledwie dzień wcześniej Bulls przegrali z Miami Heat 108:116, a LaVine skarżył się na szybkie posadzenie na ławce, mówiąc że trener Jim Boylen mu nie ufa. Jeśli szkoleniowiec chciał w ten sposób zmotywować 24-latka, to udało mu się znakomicie.<br/><br/>Lavine dwukrotnie (2015, 2016) wygrał konkurs wsadów, ale tym razem imponował skutecznością z dystansu. Trafił 13 z 17 prób "za trzy". Tylko Klay Thompson z Golden State Warriors miał więcej - 14 - celnych takich rzutów w jednym spotkaniu.</p>
      <h3>Szalona końcówka w Charlotte</h3>
      <p>Bulls długo utrzymywali prowadzenie, jednak w czwartej kwarcie inicjatywę przejęły "Szerszenie". Na jej początku osiągnęły 12 punktów przewagi. LaVine wówczas jeszcze bardziej podkręcił tempo. W finałowych 12 minutach zdobył aż 27 punktów, ale wydawało się, że jego wysiłek na niewiele się zda. Na 45 sekund przed ostatnią syreną Hornets bowiem wygrywali 110:102.</p>
      <figure>
        <iframe src="https://www.youtube.com/embed/FJ9pnTcGwxs" width="560" height="315" data-service="Youtube" scrolling="no"/>
      </figure>
      <p>Końcówka meczu miała jednak niesamowity przebieg. Gdy pozostawało 14,7 s "Byki" nadal przegrywały pięcioma punktami. Wówczas jednak "za trzy" trafił Tomas Satoransky, a następnie gospodarze popełnili stratę przy wyprowadzaniu piłki. Ta trafiła do LaVine'a, który wybiegł za obwód, także trafił "trójkę" i zrobiło się 116:115 dla Bulls. Zegar w tym momencie pokazywał 0,8 s. Rozpaczliwa próba Hornets nie przyniosła już efektu.<br/><br/><i>Oczywiście mieliśmy w tym wszystkim trochę szczęścia. Mam jednak nadzieję, że ten mecz będzie dla nas punktem zwrotnym. W kolejnych meczach musimy wykorzystać energię, którą teraz czujemy</i> - powiedział bohater wieczoru.<br/><br/><i>Moim zadaniem jest wydobyć z zawodników to, czego sami nie są w stanie. Czasem można to zrobić tylko przez trudne rozmowy, czy po prostu nieprzyjemne momenty. Na tym jednak polega moja robota</i> - dodał Boylen.<br/><br/>Bulls z bilansem sześciu zwycięstw i 11 porażek zajmują dopiero 11. miejsce w tabeli Konferencji Wschodniej. Prowadzą koszykarze Milwaukee Bucks (13-3), którzy odnieśli siódme zwycięstwo z rzędu. Tym razem pokonali u siebie Detroit Pistons 104:90.<br/><br/>Bucks do zwycięstwa tradycyjnie poprowadził Giannis Antetokounmpo, który uzyskał 28 pkt i 10 zbiórek.<br/><br/>Na Zachodzie najlepsza jest ekipa Los Angeles Lakers (14-2). "Jeziorowcy" minionej nocy także cieszyli się z siódmej wygranej z rzędu - na wyjeździe pokonali Memphis Grizzlies 109:108.<br/><br/>Liderem gości był zdobywca 30 pkt LeBron James. Anthony Davis dołożył 22 pkt i pięć bloków.</p>
      <h3>Wyniki sobotnich meczów koszykarskiej ligi NBA</h3>
      <p>Minnesota Timberwolves - Phoenix Suns 98:100</p>
      <p>Charlotte Hornets - Chicago Bulls 115:116</p>
      <p>Indiana Pacers - Orlando Magic  111:106</p>
      <p>Philadelphia 76ers - Miami Heat 113:86</p>
      <p>New York Knicks - San Antonio Spurs 104:111</p>
      <p>Atlanta Hawks - Toronto Raptors  116:119</p>
      <p>Cleveland Cavaliers - Portland Trail Blazers 110:104</p>
      <p>Memphis Grizzlies - Los Angeles Lakers 108:109</p>
      <p>Milwaukee Bucks - Detroit Pistons 104:90</p>
      <p>Utah Jazz - New Orleans Pelicans 128:120</p>
    </article>
  </body>
</html>