<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/legea-se-schimba-radical-ce-trebuie-sa-faci-daca-mergi-pe-strada-te-intalnesti-cu-un-politist-si-trebuie-sa-i-prezinti-documentele-amenzi-drastice-in-caz-contrar-18610750"/>
    <meta property="og:site_name" content="Gândul"/>
    <meta property="article:published_time" content="2019-11-24T09:24:08+00:00"/>
    <meta property="og:title" content="Legea se schimba radical. Ce trebuie să faci dacă mergi pe stradă, te întâlneşti cu un poliţist şi trebuie să-i prezinţi documentele / Amenzi drastice în caz contrar"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Legea se schimba radical. Ce trebuie să faci dacă mergi pe stradă, te întâlneşti cu un poliţist şi trebuie să-i prezinţi documentele / Amenzi drastice în caz contrar</h1>
      <h2>Potrivit legii 192/2019, de la 1 ianuarie cresc sancţiunile pentru persoanele care refuză să se legitimeze sau care refuză să meargă la sediul poliţiei.</h2>
      <address><time datetime="2019-11-24T09:24:08+00:00">24 Nov 2019, 09:24</time> by <a rel="author" href="https://www.gandul.info/autor/gandul" target="_blank">Gandul</a></address>
      <p>Refuzul unei persoane de a furniza date pentru stabilirea identităţii sale sau de a se prezenta la sediul poliţiei, la cererea ori la invitaţia justificată a organelor de urmărire penală sau a organelor de ordine publică, aflate în exercitarea atribuţiilor de serviciu va fi sancţionat, din ianuarie 2020, cu amendă de la 500 de lei la 1.500 de lei, scrie <a href="https://voxbiz.ro/se-schimba-legea-ce-se-va-interzice-de-la-1-ianuarie-risti-amenzi-drastice.html">voxbiz.ro</a>.<br/><br/>,Această prevedere face parte din modificările actelor normative din domeniul ordinii şi siguranţei publice realizate prin Legea nr. 192 din 2019”, potrivit Poliţiei Române.<br/><br/>De la 1 ianuarie 2020, poliţiştii vor avea puteri şi mai mari.<br/><br/>În data de 28 octombrie a fost publicată Legea nr. 192 din 2019 în Monitorul Oficial al României, pentru modificarea şi completarea unor acte normative din domeniul ordinii şi siguranţei publice.<br/><br/>– poliţistul este îndreptăţit să solicite persoanei care face obiectul legitimării să ţină mâinile la vedere şi, după caz, să renunţe temporar la mijloacele ce pot fi folosite pentru un atac armat.<br/><br/>Prin poziţie inofensivă se înţelege:<br/><br/>a) ţinerea mâinilor deasupra capului sau paralel cu solul;<br/><br/>b) depărtarea picioarelor;<br/><br/>c) adoptarea poziţiei şezut;<br/><br/>d) adoptarea poziţiei culcat;<br/><br/>e) altă poziţie a corpului, care previne săvârşirea unei acţiuni violente îndreptate împotriva poliţistului şi respectă demnitatea umană.<br/><br/>– solicitarea de a adopta o poziţie inofensivă trebuie să fie adecvată pericolului pe care îl poate reprezenta persoana şi să nu depăşească nevoile reale pentru atingerea scopului intervenţiei. Se interzice solicitarea adoptării poziţiei şezut sau culcat în cazul femeilor cu semne vizibile de sarcină, persoanelor cu semne vizibile ale unei dizabilităţi şi copiilor.<br/><br/>– prin atac armat se înţelege atacul săvârşit de o persoană cu o armă de foc sau cu obiecte, dispozitive, substanţe sau animale ce pot pune în pericol viaţa, sănătatea ori integritatea corporală a persoanelor.<br/><br/>– se prezumă intenţia săvârşirii unei acţiuni violente îndreptate împotriva poliţistului fapta persoanei de a se apropia de acesta după ce, în prealabil, a fost avertizată prin cuvintele: Poliţia, stai! – Nu te apropia! ori de a nu se conforma solicitărilor poliţistului, referitoare la renunţarea temporară la mijloacele ce pot fi folosite pentru un atac armat.</p>
    </article>
  </body>
</html>