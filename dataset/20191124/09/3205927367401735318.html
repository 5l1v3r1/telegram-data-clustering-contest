<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/monimes-sthles/spyros-gromhtsarhs/294243-to-mati-prepei-na-gyalizei"/>
    <meta property="og:site_name" content="gavros.gr"/>
    <meta property="article:published_time" content="2019-11-24T09:43:00+00:00"/>
    <meta property="og:title" content="Το μάτι πρέπει να... γυαλίζει"/>
    <meta property="og:description" content="Προφανώς το μπορούν, πρέπει και να (δείχνουν ότι) το θέλουν σε ΚΑΘΕ ματς. Γράφει ο Σπύρος Γρομητσάρης."/>
  </head>
  <body>
    <article>
      <h1>Το μάτι πρέπει να... γυαλίζει</h1>
      <address><time datetime="2019-11-24T09:43:00+00:00">24 Nov 2019, 09:43</time> by <a rel="author">ΣΠΥΡΟΣ ΓΡΟΜΗΤΣΑΡΗΣ</a></address>
      <p>Κάτω από το χθεσινό μου κείμενο για την επικινδυνότητα της επίσκεψης του Ολυμπιακού στη Νέα Σμύρνη εισέπραξα ειρωνεία. Ένας φίλος του ΠΑΟΚ μου είπε ότι τον έκανα και γέλασε. Προφανώς εννοούσε ότι το ματς θα ήταν... φιλικό και οι ερυθρόλευκοι θα κέρδιζαν δίχως να ιδρώσουν. Δεν ξέρω αν κρίνει από της δικής του ομάδας, τα ξένα. Ξέρω ότι όλα όσα με ανησυχούσαν πριν από τη σέντρα, επιβεβαιώθηκαν. Ξέρω επίσης ότι ο ΠΑΟΚ, όχι ο Ολυμπιακός, έχει γεμίσει με δανεικούς τη Λίγκα με τον όρο να μην παίζουν κατά του και στα συγκεκριμένα ματς ο δικέφαλος ν' αντιμετωπίζει μισές ομάδες.</p>
      <p>Το σίγουρο είναι ότι ο Ολυμπιακός έπεσε σε μεγάλη... γκέλα. Δεν ανήκω σ' αυτούς που τους αρέσει να αναπαράγουν ΜΗ ποδοσφαιρικές και εντελώς καφενειακές ατάκες του στυλ: χρειάζεται τον Βαλμπουενά και τον Γκιλιέρμε να κερδίσει τον Πανιώνιο; Ναι, φυσικά και τους χρειάζεται και για τον Πανιώνιο και σε κάθε ματς. Γι' αυτό τους πήρε. Αν κάποιος αδυνατεί να διακρίνει πόσο διαφορετικός είναι ο Ολυμπιακός γύρω και κοντά από την περιοχή του αντιπάλου με και χωρίς τον Βαλμπουενά, δεν φταίω εγώ. Ούτε φταίω εγώ αν δεν μπορεί να διακρίνει κάποιος τη διαφορά στα τετραγωνικά μπροστά από τα στόπερ με και χωρίς τον Γκιλιέρμε.</p>
      <p>Δεν βελτιώνουν μόνο το σύνολο και τη λειτουργία του αλλά και ατομικά παίκτες γύρω τους. Αυτό το τελευταίο ειδικά, κατά τη γνώμη μου, έκανε... μπαμ στο ματς της Νέας Σμύρνης. Εξάλλου, μόνο τυχαίο δεν είναι πως κάνουμε λόγο (και ο Μαρτίνς φυσικά) για την έλλειψη της σωστής απόφασης και της σωστής τελικής πάσας τον τελευταίο καιρό που απουσίαζε ο Βαλμπουενά.</p>
      <p>Προσωπικά δε μου αρέσει να κάνω τον προπονητή και θα το αποφύγω και τώρα. Στην Ελλάδα εξάλλου όλοι γνωρίζουν τέλεια τη δουλειά των άλλων, με τη δική τους έχουν πρόβλημα... Αυτό που είδα εξάλλου από τον Ολυμπιακό στο α' ημίχρονο ήταν φλυαρία και απουσία της σωστής τελικής πάσας (που είδαμε και στην Ξάνθη όπου επίσης απουσίασε ο Βαλμπουενά, να θυμίσω) και όταν μπήκε ο Γάλλος κι απέκτησε περισσότερη ουσία η κατοχή μπάλας το μυαλό των παικτών έδειξε να... ταξιδεύει. Πήγε πρόωρα στο Λονδίνο; Δεν ξέρω. Αυτό που είδα ήταν ρεσιτάλ επιπολαιότητας από ένα σημείο και έπειτα με συνέπεια να μη γίνει το 0-2 όπως θα έπρεπε και να φτάσουμε στο 1-1 με μια απώλεια κατοχής μπάλας (του Γκερέρο) στο κέντρο και μια αντεπίθεση ισοφάρισης.</p>
      <p>Ό,τι έγινε, έγινε πια. Δεν γυρίζει πίσω. Ο Ολυμπιακός άρχισε με το... αριστερό τον πλέον κομβικό μήνα που μοιάζει με... Γολγοθά. Χωρίς πανικό, δίχως φωνές, αυτό που έχω να πω είναι τούτο: οι ίδιοι είναι που τα έμπλεξαν, οι ίδιοι οφείλουν να τα ξεμπλέξουν με σερί νικών. Το μπορούν αναμφίβολα, μένει ν' αποδεικνύουν ΣΕ ΚΑΘΕ ματς ότι και το θέλουν.</p>
      <p>ΥΓ: Τη βαθμολογία αν τη δεις στα γρήγορα, θα αδικήσεις τον Πανιώνιο. Δεν έχει 3β. όπως λέει τώρα ο πίνακας αλλά 9β. καθώς έχει και το -6β. Ουσιαστικά, αυτή τη στιγμή οι κυανέρυθροι έχουν έναν κερδισμένο βαθμό λιγότερο (με ματς περισσότερο την ώρα που γράφονται τούτες οι γραμμές) από τον Αστέρα Τρίπολης, δύο λιγότερους από τον Ατρόμητο και τρεις λιγότερους από Βόλο και Παναθηναϊκό.</p>
      <related>
        <h4>Διαβάστε επίσης</h4>
        <a href="https://www.gavros.gr/article/monimes-sthles/spyros-gromhtsarhs/294181-ta-laquo-mathhmata-raquo-apo-xasan-kai-fortoynh"/>
        <a href="https://www.gavros.gr/article/monimes-sthles/spyros-gromhtsarhs/294068-prosdetheite"/>
        <a href="https://www.gavros.gr/article/monimes-sthles/spyros-gromhtsarhs/293863-o-antagwnismos-kai-ta-diabathria"/>
        <a href="https://www.gavros.gr/article/monimes-sthles/spyros-gromhtsarhs/293724-esy-toys-thymizeis-h-oxi-thn-hlikia"/>
      </related>
    </article>
  </body>
</html>