<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563045/1142-i-nea-tilefwniki-grammi-echei-ntoymaniasei-apo-kataggelies-antikapnistwn"/>
    <meta property="og:site_name" content="NOOZ."/>
    <meta property="article:published_time" content="2019-11-24T09:52:00+00:00"/>
    <meta property="og:title" content="1142. Η νέα τηλεφωνική γραμμή έχει ντουμανιάσει από καταγγελίες αντικαπνιστών"/>
    <meta property="og:description" content="Όταν οι πολίτες δεν μπορούν να συνεννοηθούν μεταξύ τους σε βασικά ζητήματα, η «ρουφιανιά» γίνεται κανονικότητα."/>
  </head>
  <body>
    <article>
      <h1>1142. Η νέα τηλεφωνική γραμμή έχει ντουμανιάσει από καταγγελίες αντικαπνιστών</h1>
      <address>
        <time datetime="2019-11-24T09:52:00+00:00">24 Nov 2019, 09:52</time>
      </address>
      <p>
        <b>Όταν οι πολίτες δεν μπορούν να συνεννοηθούν μεταξύ τους σε βασικά ζητήματα, η «ρουφιανιά» γίνεται κανονικότητα.</b>
      </p>
      <p>Η έντονη ανταπόκριση που βρήκε η τηλεφωνική γραμμή καταγγελιών 1142, έχει πολλές αναγνώσεις. Κι είναι μία καλή αφορμή να κάνουμε κάποιες παραδοχές όσο δυσάρεστες κι αν είναι.<br/>Κατ΄αρχάς αυτό το φαινόμενο [καταγγέλλω ανώνυμα τον διπλανό που δεν τηρεί στοιχειώδεις νόμους], δεν συμβαίνει μόνο στην Ελλάδα.<br/>Μην βιαστούμε λοιπόν να καταφύγουμε στην εύκολη ατάκα «έτσι είναι ο Έλληνας, κ.λπ., κ.λπ.».  Παρατηρείται σχεδόν σε όλες τις ευρωπαϊκές χώρες, απλά στην Ελλάδα η παραβατικότητα του νόμου κάτω από το τραπέζι και οι πατέντες παρανομίας είναι σε αρκετά μεγαλύτερη έκταση.</p>
      <p>Διαπιστώνουμε λοιπόν ότι οι ενήλικες κοινωνίες αδυνατούν να ρυθμίσουν βασικά ζητήματα κοινωνικής συμπεριφοράς, αδυνατούν να συνυπάρχουν ή να κάνουν ένα διάλογο της προκοπής. Έτσι μας προκύπτει η ανάγκη για νομικές ρυθμίσεις και η παιδική αντίδραση «<b>το λέω στον γυμνασιάρχη</b>».</p>
      <p>Έτσι, η δική μας ανικανότητα να συγχρωτιζόμαστε και να συνεννοούμαστε στα στοιχειωδώς ανθρώπινα, δίνει το ελεύθερο στο κράτος να ρυθμίζει με όποιον τρόπο νομίζει τις αντιθέσεις μας. Κι επιπλέον, να μας αναθέτει το ρόλο του παιδονόμου. Με την τηλεφωνική γραμμή 1142 γινόμαστε εμείς οι ίδιοι, κοινωνικοί ελεγκτές μιας νομικής ρύθμισης. Κι όλα αυτά συμβαίνουν επειδή αν διαμαρτυρηθούμε στον καταστηματάρχη ή στον διπλανό θαμώνα για το ενοχλητικό του ντουμάνι θα μας απαντήσουν με άπειρες δικαιολογίες. <br/><b>Ο νόμος λοιπόν υπάρχει για να μην ξανασυζητάμε τα ίδια και τα ίδια σε κάθε εστιατόριο, καφενείο ή bar. </b></p>
      <p>Εν ολίγοις η δική μας αποτυχία,<b>η δική μας έλλειψη στοιχειώδους ευαισθησία προς τους άλλους, ανοίγει διάπλατα την πόρτα στην κανονικότητα μιας προβληματικής νομοθετικής ρύθμισης και τη βλακώδη λογική της επιδοτούμενης θερμάστρας...</b></p>
      <p>Ακολουθεί φανταστικός διάλογος σε επαρχιακό καφενέ, που αλιεύτηκε από τα socialmedia: <br/><i>- Αν καπνίσεις Μήτσο θα πάρω το 1142!<br/>- Για τόλμα! Θα πάρω την πολεοδομία για το δώμα τ’ αυθαίρετο στην ταράτσα σου. <br/>- Αν πάρεις πολεοδομία θα πάρω το 100, που βάζεις τηλεόραση τέρμα και μπάπα μπούπα μουσική ο γιος σου <br/>- Τότε θα πάρω κι εγώ την τροχαία που σέρνεις την σκαφίδα με κοτσαδόρο χωρίς άδεια. <br/>- Έτσι και κάνεις τέτοιο πράγμα θα πάρω το ΣΔΟΕ που δεν κόβει απόδειξη η νύφη σου στα εσώρουχα. <br/>- Αν το πας τόσο μακριά το πράμα Μπάμπη, θα πάρω τη γυναίκα σου να πω που έχεις γκόμενα !<br/>- Μια κουβέντα είπαμε ρε φίλε, άντε κάπνισε!</i></p>
      <p>Γ.Ο</p>
      <related>
        <a href="https://www.nooz.gr/greece/1563029/antikapnistikos-nomos-o-apisteytos-logos-poy-chrewnontai-oi-kliseis-sto-1142"/>
      </related>
    </article>
  </body>
</html>