<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/24/u-mintsyfry-rozpovily-koly-v-ukrayini-z-yavytsya-5g/"/>
    <meta property="og:site_name" content="Рубрика"/>
    <meta property="article:published_time" content="2019-11-24T09:51:08+00:00"/>
    <meta property="og:title" content="У Мінцифри розповіли, коли в Україні з'явиться 5G"/>
    <meta property="og:description" content="Через три роки в Україні з’явиться 5G інтернет. Про це в інтерв’ю UBR розповів заступник міністра цифрової трансформації Олександр Шелест. “Я думаю, що реальне використання 5G у нас з’явиться через три роки. Такі ж припущення висловлювали й українські мобільні оператори. Глава Національної комісії регулювання зв’язку та інформатизації Олександр Животовський заявляв, що тендери можуть пройти і […]"/>
  </head>
  <body>
    <article>
      <h1>У Мінцифри розповіли, коли в Україні з'явиться 5G</h1>
      <address><time datetime="2019-11-24T09:51:08+00:00">24 Nov 2019, 09:51</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/02/5G-860x580-c-1.jpg"/>
      </figure>
      <p>
        <b>
          <b>Через три роки в Україні з’явиться 5G інтернет.</b>
        </b>
      </p>
      <p>Про це в інтерв’ю UBR розповів заступник міністра цифрової трансформації Олександр Шелест.</p>
      <p>“Я думаю, що реальне використання 5G у нас з’явиться через три роки. Такі ж припущення висловлювали й українські мобільні оператори. Глава Національної комісії регулювання зв’язку та інформатизації Олександр Животовський заявляв, що тендери можуть пройти і раніше. Але в 2020 році працювати 5G-мережі в Україні точно не будуть”, — сказав Шелест.</p>
      <p>Заступник міністра також додав, що головне завдання 5G — виробити корисні “кейси”, оскільки такий інтернет призначений, перш за все, для бізнесу. Наприклад, в сільському господарстві компанії вже зацікавлені у використанні безпілотних тракторів.</p>
      <p>Також Олександр Шелест сказав, що використовувати для впровадження 5G потрібно ті ж частоти, що і в Європі — 700 мегагерц, 3,4-3,8 Гігагерц і 27 ГГц. Ліцензії на використання 5G видаватимуть на основі тендера.</p>
      <related>
        <h4>Читайте також</h4>
        <a href="https://rubryka.com/2019/11/23/fedorov-vpevnenyj-shho-ukrayina-za-5-rokiv-stane-svitovym-liderom-za-didzhytalizatsiyeyu/"/>
      </related>
      <p>Також заступник міністра повідомив, що почати треба зі зміни Податкового кодексу. Повинно пройти півроку, перш ніж податкові ставки могли б підвищитись і щоб зміни вступили в силу.</p>
      <p>“Мета уряду на п’ять років — охоплення 80% домогосподарств фіксованим широкосмуговим інтернетом. Причому ми маємо на увазі не просто надати можливість, а не менше 70% — саме підключення та використання послуг. Офіційна статистика свідчить, що рівень проникнення фіксованого інтернету у нас — близько 30-35%”, — сказав він.</p>
    </article>
  </body>
</html>