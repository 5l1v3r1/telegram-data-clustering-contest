<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243914/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T09:20:21+00:00"/>
    <meta property="og:title" content="จีนโจมตีสหรัฐ ‘แหล่งไร้เสถียรภาพใหญ่สุด’ ของโลก"/>
    <meta property="og:description" content="จีนโจมตีสหรัฐ นอกรอบการประชุมรัฐมนตรีต่างประเทศจี 20 ในญี่ปุ่น ระบุเป็นแหล่งไร้เสถียรภาพใหญ่สุดของโลก และว่า นักการเมืองสหรัฐเดินทางไปทั่วโลกเพื่อป้ายสีจีน แบบไม่มีมูลความจริง"/>
  </head>
  <body>
    <article>
      <h1>จีนโจมตีสหรัฐ ‘แหล่งไร้เสถียรภาพใหญ่สุด’ ของโลก</h1>
      <address><time datetime="2019-11-24T09:20:21+00:00">24 Nov 2019, 09:20</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>จีนโจมตีสหรัฐ นอกรอบการประชุมรัฐมนตรีต่างประเทศจี 20 ในญี่ปุ่น ระบุเป็นแหล่งไร้เสถียรภาพใหญ่สุดของโลก และว่า นักการเมืองสหรัฐเดินทางไปทั่วโลกเพื่อป้ายสีจีน แบบไม่มีมูลความจริง</p>
      <figure>
        <img src="https://www.thebangkokinsight.com/wp-content/uploads/2019/11/000_1MI1ZW.jpg"/>
        <figcaption>หวัง อี้</figcaption>
      </figure>
      <p>ความสัมพันธ์ระหว่างจีนกับสหรัฐ ซึ่งเป็น 2 ชาติเศรษฐกิจขนาดใหญ่สุดของโลกดิ่งลงอย่างหนัก จากการทำสงครามการค้า และความขัดแย้งในเรื่องสิทธิมนุษยชน ฮ่องกง และการที่สหรัฐให้การสนับสนุนไต้หวัน ที่จีนระบุว่าเป็นหนึ่งในดินแดนของตัวเอง</p>
      <p>ระหว่างการพบปะกับนายสเตฟ บล็อค รัฐมนตรีต่างประเทศเนเธอร์แลนด์ นอกรอบการประชุมรัฐมนตรีต่างประเทศจี 20 ที่เมืองนาโกยา ญี่ปุ่นนั้น นายหวัง อี้ รัฐมนตรีต่างประเทศจีน วิจารณ์สหรัฐอย่างหนัก</p>
      <p>“สหรัฐดำเนินการปกป้องทางการค้า และตัดสินใจเพียงฝ่ายเดียวอย่างมาก ซึ่งเป็นการทำลายระบบการค้าแบบพหุภาคี และหลายฝ่าย สหรัฐได้กลายมาเป็นปัจจัยบั่นทอนเสถียรภาพขนาดใหญ่สุดของโลกไปแล้ว”</p>
      <p>นายหวัง บอกด้วยว่า สหรัฐใช้กลไกของรัฐเพื่อกดดันธุรกิจจีนที่ถูกกฎหมาย และกล่าวหาธุรกิจเหล่านี้แบบไร้มูลความจริง โดยมีเป้าหมายทางการเมือง ซึ่งเป็นการกระทำที่เข้าข่ายกลั่นแกล้งระราน</p>
      <p>“นักการเมืองสหรัฐจำนวนหนึ่ง ยังทำการป้ายสีจีนไปทั่วโลก โดยที่หาหลักฐานมาสนับสนุนในเรื่องที่กล่าวหาไม่ได้”</p>
      <p>นอกจากนี้ สหรัฐยังใช้กฎหมายของตัวเอง เข้าแทรกแซงอย่างหยาบคายต่อกิจการภายในของจีน พยายามที่จะทำลายระบบ “1 ประเทศ 2 ระบบ” เสถียรภาพ และความรุ่งเรืองของฮ่องกง</p>
      <p>ท่าทีดังกล่าวเกิดขึ้น หลังเมื่อสัปดาห์ที่ผ่านมา จีนแสดงความไม่พอใจอย่างรุนแรงต่อการที่สภาผู้แทนราษฎรสหรัฐ ผ่านร่างกฎหมาย 2 ฉบับ เพื่อสนับสนุนการประท้วงในฮ่องกง และเตือนจีนเรื่องสิทธิมนุษยชน ซึ่งคาดว่า ประธานาธิบดีโดนัลด์ ทรัมป์ ผู้นำสหรัฐ จะลงนามในร่างกฎหมายทั้ง 2 ฉบับ เพื่อประกาศใช้เป็นกฎหมายต่อไป แม้ว่าจะยังอยู่ระหว่างการเจรจาการค้ากับจีนก็ตาม</p>
      <p>นายหวังยังเตือนว่า การเล่นเกมแบบที่จะไม่ยอมสูญเสียอะไรไปของสหรัฐนั้น เป็นเรื่องที่จะไม่สามารถหาทางแก้ไขปัญหาได้ มีแต่ความร่วมมือระหว่าง 2 ฝ่าย เพื่อประโยชน์ของทั้งจีน และสหรัฐเท่านั้น ถึงจะเป็นทิศทางที่ถูกต้อง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243914%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243886/"/>
        <a href="https://www.thebangkokinsight.com/243850/"/>
        <a href="https://www.thebangkokinsight.com/243585/"/>
        <a href="https://www.thebangkokinsight.com/243551/"/>
      </related>
    </article>
  </body>
</html>