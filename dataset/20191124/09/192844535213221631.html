<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/campus/1398305/"/>
    <meta property="og:site_name" content="Sanook"/>
    <meta property="article:published_time" content="2019-11-24T09:33:00+00:00"/>
    <meta property="og:title" content="การจัดอันดับมหาวิทยาลัยเด่นของสหรัฐฯ มีประโยชน์หรือไม่?"/>
    <meta property="og:description" content="การจัดอันดับวิทยาลัยเเละมหาวิทยาลัยในสหรัฐฯ ที่เป็นที่รู้จักกันมากที่สุด น่าจะเป็นของนิตยสาร U.S. News &amp; World Reportในปีนี้ทางนิตยสารจัดอันดับมหาวิทยาลัยเด่นๆ ในอเมริกาที่เป็นที่รู้จักกันทั่วโลก ได้เเก่มหาวิทยาลัย Princeton ใน New Jersey, มหาวิทยาลัย Harvard ใน Massachusetts, มหาวิทยาลัย Columbia ในมหานคร New York, สถาบัน Massachusetts Institute of Technology หรือ MIT ใน Boston, มหาวิทยาลัยเเห่ง Chicago, เเละ มหาวิทยาลัยเยล ใน Connecticutนิตยสาร U.S. News &amp; World Report ของสหรัฐฯ ได้ตีพิมพ์รายงานมหาวิทยาลัยที่ดีที่สุดของอเมริกาหรือ &quot;America's Best Colleges&quot; ครั้งเเรกในปี ค.ศ. 1983เมื่อปีที่แล้ว นิตยสารฟอร์บสได้ตีพิมพ์รายงานการจัดอันดับมหาวิทยาลัยประจำปี 2019 โดยมีรายชื่อมหาวิทยาลัย 650 แห่ง ซึ่งเป็นเพียงเเค่ร้อยละ 15 ของสถาบันการศึกษาระดับอุดมศึกษาทั้งหมดในสหรัฐฯ โดย Top 5 ได้เเก่ มหาวิทยาลัย Harvard, มหาวิทยาลัย Stanford ในแคลิฟอร์เนีย, มหาวิทยาลัยเยล, สถาบัน MIT เเละมหาวิทยาลัย Princetonเช่นเดียวกับการจัดอันดับอื่นๆ นิตยสาร Forbes พิจารณาถึงความพึงพอใจของนักศึกษา การประสบความสำเร็จของบัณฑิตที่เรียนจบเเล้ว…"/>
  </head>
  <body>
    <article>
      <h1>การจัดอันดับมหาวิทยาลัยเด่นของสหรัฐฯ มีประโยชน์หรือไม่?</h1>
      <address>
        <time datetime="2019-11-24T09:33:00+00:00">24 Nov 2019, 09:33</time>
      </address>
      <p>การจัดอันดับวิทยาลัยเเละ<a href="http://campus.sanook.com/u-life/">มหาวิทยาลัย</a>ในสหรัฐฯ ที่เป็นที่รู้จักกันมากที่สุด น่าจะเป็นของนิตยสาร U.S. News &amp; World Report<br/><br/>ในปีนี้ทางนิตยสารจัดอันดับ<a href="http://campus.sanook.com/u-life/">มหาวิทยาลัย</a>เด่นๆ ในอเมริกาที่เป็นที่รู้จักกันทั่วโลก ได้เเก่มหาวิทยาลัย Princeton ใน New Jersey, มหาวิทยาลัย Harvard ใน Massachusetts, มหาวิทยาลัย Columbia ในมหานคร New York, สถาบัน Massachusetts Institute of Technology หรือ MIT ใน Boston, มหาวิทยาลัยเเห่ง Chicago, เเละ มหาวิทยาลัยเยล ใน Connecticut<br/><br/>นิตยสาร U.S. News &amp; World Report ของสหรัฐฯ ได้ตีพิมพ์รายงานมหาวิทยาลัยที่ดีที่สุดของอเมริกาหรือ "America's Best Colleges" ครั้งเเรกในปี ค.ศ. 1983<br/><br/>เมื่อปีที่แล้ว นิตยสารฟอร์บสได้ตีพิมพ์รายงาน<a href="http://www.sanook.com/campus/937461/">การจัดอันดับมหาวิทยาลัย</a>ประจำปี 2019 โดยมีรายชื่อมหาวิทยาลัย 650 แห่ง ซึ่งเป็นเพียงเเค่ร้อยละ 15 ของสถาบันการศึกษาระดับอุดมศึกษาทั้งหมดในสหรัฐฯ โดย Top 5 ได้เเก่ มหาวิทยาลัย Harvard, มหาวิทยาลัย Stanford ในแคลิฟอร์เนีย, มหาวิทยาลัยเยล, สถาบัน MIT เเละมหาวิทยาลัย Princeton<br/><br/>เช่นเดียวกับการจัดอันดับอื่นๆ นิตยสาร Forbes พิจารณาถึงความพึงพอใจของ<a href="http://campus.sanook.com/">นักศึกษา</a> การประสบความสำเร็จของบัณฑิตที่เรียนจบเเล้ว เเละทำรายได้มากน้อยเเค่ไหน และนิตยสารนี้ยังเพิ่มรายละเอียดสำคัญอีกอย่างหนึ่งเอาไว้ด้วย นั่นก็คือ<a href="http://campus.sanook.com/">นักศึกษา</a>จะเป็นหนี้เท่าไรหลังเรียนจบ<br/><br/>แต่ผู้เชี่ยวชาญการศึกษาเเละคนที่มีหน้าที่ช่วยนักศึกษามัธยมเลือกมหาวิทยาลัยที่เหมาะสม ต่างบอกว่า นักเรียนเเละผู้ปกครองไม่ควรให้ความสำคัญกับการจัดอันดับมากเกินไปเพราะไม่ได้ให้ข้อมูลทั้งหมดเกี่ยวกับมหาวิทยาลัยนั้นๆ<br/><br/>Ray Anderson จากรัฐ Virginia เป็นอดีตครูใหญ่โรงเรียนมัธยม ตอนนี้ทำงานให้กับ AGM-College Advisors ที่ให้คำเเนะนำเกี่ยวกับการศึกษาต่อระดับอุดมศึกษาเเก่นักเรียนเเละผู้ปกครอง เขากล่าวว่า สิ่งที่สำคัญมากที่สุดสำหรับเขา คือ การรู้ว่านักเรียนต้องการอะไร? ชอบอะไร? เเละมีความสามารถอะไรบ้าง?<br/><br/>เขาบอกว่าประเด็นสำคัญอยู่ที่ตัวนักศึกษา เเละเสาะหามหาวิทยาลัยที่เหมาะกับตัวผู้เรียน อย่างไรก็ตาม Anderson บอกกับวีโอเอว่า การตีพิมพ์อันดับมหาวิทยาลัยอาจมีประโยชน์เพราะมีข้อมูลที่มีคุณค่าเกี่ยวกับมหาวิทยาลัย<br/><br/>ด้าน Jeffrey Stahl ก็เห็นด้วยกับว่าอันดับของมหาวิทยาลัยมีประโยชน์ที่ค่อนข้างจำกัดเเละในฐานะอาจารย์ที่ปรึกษาที่โรงเรียนมัธยม Yorktown ในรัฐ Virginia เขาให้คำปรึกษาเเก่นักเรียนเกี่ยวกับมหาวิทยาลัยต่างๆ<br/><br/>Stahl บอกว่า การจัดอันดับมหาวิทยาลัยไม่มีข้อมูลเกี่ยวกับสภาพเเวดล้อมของมหาวิทยาลัย นักศึกษาเเละอาจารย์ เขาเเนะนำว่าครอบครัวใช้ข้อมูลการจัดอันดับเป็นจุดเริ่มต้น หลังจากนั้นควรขยายวงการค้นหา จัดอันดับของตนเองขึ้นมาเเละไปเยี่ยมชมมหาวิทยาลัยด้วยตนเอง<br/><br/>เเต่ David Hawkins ไม่เห็นด้วยกับการจัดอันดับมหาวิทยาลัย เขาทำงานที่สมาคม National Association for College <a href="http://campus.sanook.com/exam/admission/">Admission</a> Counseling เขาบอกกับวีโอเอว่า การจัดอันดับไม่ใช่หลักฐานทางคณิตศาสตร์ที่วัดคุณภาพของมหาวิทยาลัย เเละไม่มีข้อมูลเปรียบเทียบระหว่างมหาวิทยาลัย<br/><br/>เขากล่าวว่า เป็นที่รู้กันดีว่าการจัดอันดับสถาบันอุดมศึกษาสร้างปัญหาทางจรรยาบรรณเพราะบางสถาบันให้ข้อมูลไม่ถูกต้องหรือพยายามมีอิทธิพลต่อการจัดอันดับ<br/><br/>Jeffrey Stahl บอกว่า มีมหาวิทยาลัยดี ๆ มากมายที่คนไม่รู้จัก เพราะการไม่ได้ขึ้นไปอยู่ในอันดับรายชื่อมหาวิทยาลัยเด่นไม่ได้หมายความว่าเป็นมหาวิทยาลัยไม่ดีแต่อย่างใด</p>
    </article>
  </body>
</html>