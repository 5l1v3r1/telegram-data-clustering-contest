<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574587662-volodymyr-shepeliev-malo-hraiu-nasampered-cherez-travmu-vreshti-komu-hraty-vyrishuie-trener.html"/>
    <meta property="og:site_name" content="Footboom.com"/>
    <meta property="article:published_time" content="2019-11-24T09:29:00+00:00"/>
    <meta property="og:title" content="Володимир Шепелєв: &quot;Мало граю насамперед через травму, врешті, кому грати вирішує тренер&quot;"/>
    <meta property="og:description" content="Хавбек київського &quot;Динамо&quot; Володимир Шепелєв в коментарі прес-службі клубу розповів про підготовку до матчу 15-го туру чемпіонату України з &quot;Маріуполем&quot; (24 листопада, початок – о 17:00)."/>
  </head>
  <body>
    <article>
      <h1>Володимир Шепелєв: "Мало граю насамперед через травму, врешті, кому грати вирішує тренер"</h1>
      <address>
        <time datetime="2019-11-24T09:29:00+00:00">24 Nov 2019, 09:29</time>
      </address>
      <p>Хавбек київського "Динамо" Володимир Шепелєв в коментарі <i>прес-службі </i>клубу розповів про підготовку до матчу 15-го туру чемпіонату України з "Маріуполем" (24 листопада, початок – о 17:00).</p>
      <p>- Готуємося до гри у штатному режимі, нічого незвичайного не відбувається. Усі збірники уже повернулися, тож працюємо усі разом.</p>
      <p>
        <b>- Зазвичай матчі чемпіонату, що відбуваються після ігор збірних, складаються для Динамо непросто. Як запобігти цьому?</b>
      </p>
      <p>- Так після поєдинків збірних ігри на внутрішній арені дійсно даються нам нелегко - у своїх національних командах усі перебувають у різних фізичних кондиціях: хтось грає, а хтось – ні. Крім того, у "Динамо" та у різних збірних різні тактичні схеми і вимоги тренерського штабу, але у нас є достатньо часу щоб підготуватися до Маріуполя.</p>
      <p>
        <b>- У матчі першого кола "Динамо" перемогло "Маріуполь" з рахунком 1:0, забивши лише на 90-й хвилині. Чим запам'ятався той поєдинок та чого очікуєте від суперника цього разу?</b>
      </p>
      <p>- Так, я добре пам'ятаю той матч. Тоді я вийшов на поле у другому таймі. Було видно, що "Маріуполь" добре підготувався на зустріч з нами, вони грали, неначе свій останній матч. Точно пам'ятаю, що вони дуже агресивно почали, і у них було кілька моментів, які ми самі дозволили їм створити. Та в принципі очікувати чогось іншого і не варто, на ігри з "Динамо" суперники завжди дуже серйозно налаштовуються і до цього слід бути готовими.</p>
      <p>
        <b>- Минулого сезону "Маріуполю" вдалося пробитися до першої шістки, як вважаєте, чи під силу команді зробити те саме цього року?</b>
      </p>
      <p>- Це залежить від них самих. Моя думка – що за рівнем гри вони мають бути в шістці, а як вийде насправді – подивимося.</p>
      <p>
        <b>- Чи є у вас знайомі у складі Маріуполя? Кого з гравців могли б виділити?</b>
      </p>
      <p>- Так є, Сергій Чоботенко - ми з ним грали разом у молодіжній команді "Динамо" і продовжуємо спілкуватися. А щодо другої частини вашого запитання, то у них усі хороші гравці, мені складно виділити когось одного.</p>
      <p>
        <b>- Останнім часом ви граєте не так багато. З чим це пов'язано?</b>
      </p>
      <p>- Вважаю, що мало граю насамперед через травму. Врешті, кому грати вирішує тренер. Але я продовжую працювати і робити усе, що від мене залежить, щоб повернутися до основного складу.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1573146494-kdk-uaf-vynis-pokarannia-volodymyru-shepelevu-ta-kyivskomu-dynamo.html"/>
      </related>
    </article>
  </body>
</html>