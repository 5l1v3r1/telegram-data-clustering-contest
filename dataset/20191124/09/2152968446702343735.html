<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/24/oshte-problemi-s-pediatriiata-lekari-napuskat-bolnicata.430614"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T09:12:00+00:00"/>
    <meta property="og:title" content="Още проблеми с педиатрията: Лекари напускат болницата"/>
    <meta property="og:description" content="Малките пациенти в педиатрията чакат с дни за прегледи | Dnes.bg"/>
  </head>
  <body>
    <article>
      <h1>Още проблеми с педиатрията: Лекари напускат болницата</h1>
      <h2>Малките пациенти в педиатрията чакат с дни за прегледи</h2>
      <address><time datetime="2019-11-24T09:12:00+00:00">24 Nov 2019, 09:12</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Нови проблеми в педиатрията в София след случая на починалото 3-годишно момче и решението за отстраняване на директори и лекар в три болници. Двама анестезиолози напускат, а това поставя в сериозен риск работата в лечебното заведение.</p>
      <p>Майка на дете, настанено в болницата, разказва, че от 8 ноември насам всичко в света й се върти около борбата за живота на бебето й. Момиченцето е прието с гърчове и 40 градуса температура в интензивното отделение на педиатрията в София. Така майката е станала свидетел на случилото се с починалото 3-годишно момче.</p>
      <p>"В интензивното има прозрачни стъкла. Сложиха го на масата, опитаха се да го реанимират. Главната сестра също изключително много помагаше, имаше доктор анестезиолог, който не беше дошъл по този случай в болницата, но и той помагаше. И неговата жена помагаше. Докторите направиха, каквото е възможно", разказа майката Гергана Севелиева.<br/> <br/>След обществения отзвук по случая двама анестезиолози от болницата подали молби за напускане, потвърдиха от педиатрията. Единият от тях бил този, който интубирал починалото 3-годишно момче, пише "Нова тв". Заради това, разказва Гергана Севелиева, било отложено изследване на детето й.</p>
      <p>"Трябва да й бъде направен ядрено-магнитен резонанс, който не можеше да бъде проведен, защото докторите са напуснали", поясни майката. Дежурствата на временно отстранената доктор Елена Георгиева пък били разпределени между други лекари.</p>
      <p>"Аз не бих искала да ме лекува доктор, който след 20-часова смяна, с треперещи ръце идва към детето ми и се обръща с думите "какво ви е състоянието?" Добрите условия за работа ще рефлектират върху качеството и съответно върху по-бързото оздравяване на нашите деца", категорична е Гергана.</p>
      <p>От болницата отказаха коментар. Според аутопсията причината за смъртта на детето е двустранна хеморагична пневмония. А някои инфекции не могат да бъдат лекувани.</p>
      <p>"Ако като народ сме на мнение, че тук работят убийци или некомпетентни хора, то тогава има нещо сбъркано в системата", смята Севелиева.</p>
      <p>Заради проблемите в системата през пролетта имаше протести в педиатрията. Правителството обеща да отпусне един милион и 700 хиляди лева.<br/> </p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/21/sled-tragediiata-roditeli-se-oplakvat-ot-bolnicite-niama-lekari-ehograf.430315"/>
        <a href="https://www.dnes.bg/obshtestvo/2019/11/16/bezmilostno-prestyplenie-roditelite-na-pochinaloto-dete-za-tragediiata.429884"/>
      </related>
    </article>
  </body>
</html>