<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012981/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A2%DB%8C%D9%86%D8%AF%D9%87-%D8%AE%D9%88%D8%A8%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T09:26:57+00:00"/>
    <meta property="og:title" content="پرسپولیس آینده خوبی ندارد"/>
    <meta property="og:description" content="سرمربی اسبق پرسپولیس گفت: وضعیتی که پرسپولیس در حال حاضر دارد آینده خوبی برای این تیم متصور نیستم و اگر نیاز است باید به تغییر وتحول کادر فنی فکر کرد."/>
  </head>
  <body>
    <article>
      <h1>پرسپولیس آینده خوبی ندارد</h1>
      <h2>درخشان:</h2>
      <address>
        <time datetime="2019-11-24T09:26:57+00:00">24 Nov 2019, 09:26</time>
      </address>
      <p>
        <i>سرمربی اسبق پرسپولیس گفت: وضعیتی که پرسپولیس در حال حاضر دارد آینده خوبی برای این تیم متصور نیستم و اگر نیاز است باید به تغییر وتحول کادر فنی فکر کرد.</i>
      </p>
      <p>به گزارش مشرق، <b>حمید درخشان</b> در خصوص عملکرد <b>پرسپولیس </b>بعد از 11 هفته‌ای که از لیگ برتر گذشته، اظهار داشت: با این وضعیت پرسپولیس آینده خوبی ندارد، آینده خوب برای زمانی است که یک تیم خوب بازی کند اما پرسپولیس بد بازی می‌کند و با این وضعیت نمی‌توان آینده‌ای برای آن متصور شد. </p>
      <p>وی در خصوص اینکه برخی‌ بحث تغییر در کادر فنی را مطرح می‌کنند تا این تیم از این شرایط خارج شود، افزود: تا جایی که می‌شود باید به این کادر فنی کمک کنند تا موفق شوند اما اگر به بن بست رسیده‌اند باید برای تغییر و تحول فکری شود.</p>
      <p>پیشکسوت باشگاه پرسپولیس درباره انتقادهایی که در فضای مجازی نسبت به او و هم نسلانش بابت صحبت‌هایی که انجام داده‌اند،‌می‌شود، خاطر نشان کرد: ما فوتبال را از دید یک فنی می‌بینیم و مانند هواداران نگاه احساسی به آن نداریم. نسل گذشته جوانی و عمر خودمان را برای پرسپولیس گذاشتیم اما یک عده که کم سن و سال هستند در فضای مجازی می‌خواهند ما را تخریب کنند. اگر حرفی می‌زنیم برای ساختن پرسپولیس است نه تخریب آن. زمانی که این تیم با برانکو قهرمان می‌شد مگر صدایمان درمی‌آمد؟‌ فقط از این تیم حمایت می‌کردیم چون عملکرد خوب بود.</p>
      <p>
        <b>* وقتی من برای پرسپولیس قهرمانی می‌آوردم شماها کجا بودید؟</b>
      </p>
      <p>سرمربی اسبق پرسپولیس افزود: یعنی ادمین‌های کانال‌های هواداری بیشتر از ما فوتبال را می‌فهمند؟ نگاه فنی به فوتبال داریم و اگر من و امثال من حرفی می‌زنند به این خاطر است که استخوان خرد کرده فوتبال هستیم. متاسفانه برخی‌ خود را اسیر این فضاها کرده‌اند و هر کسی که حرف منطقی می‌زند را به باد ناسزا و فحش می‌گیرند. حرف فنی را باید پذیرفت اما اگر کسی فحاشی یا تهدید می‌کند فرهنگ خودش را نشان می‌دهد. زمانی که ما پیشکسوتان برای پرسپولیس قهرمانی و جام می‌آوردیم شما و امثال شما کجا بودید؟ </p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012973/%D9%88%D8%A7%DA%A9%D9%86%D8%B4-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3">واکنش برانکو به پیشنهاد از <i>پرسپولیس</i></a>
      </blockquote>
      <p>درخشان درباره اینکه برخی مدعی هستند پیشکسوتان برای رسیدن به جایگاهی در باشگاه انتقاد می‌کنند، تصریح کرد: ما دنبال جایگاه نیستیم و فقط ایرادات را می‌گوییم. اگر پرسپولیس در آسیا اوت شود چه کسی پاسخگو خواهد بود‌؟ اگر الان ایرادات را نگوییم همان زمان می‌آیند و یقه ما را می‌گیرند که چرا مشکلات را نگفتید؟ در کوچه و خیابان جوابگوی مردم هستیم. </p>
      <p>وی ادامه داد:‌ همین ادمین‌های کم سن و سال از من چه می‌دانند؟‌ آن زمان که من فوتبال بازی می‌کردم و برای پرسپولیس قهرمانی می‌آوردم امثال این ادمین‌ها کجا بودند؟‌ زمانی سرمربی پرسپولیس شدم که همه از نام استقلال می‌ترسیدند اما این تیم را بردیم و اگر حرفی می‌زنم از سر دلسوزی است. نه دنبال پول هستیم نه پستی می‌خواهیم اما باید ایرادات را بگوییم و الان هم می‌گویم پرسپولیس اشکالات فنی دارد. </p>
      <p>
        <b>* پرسپولیس مشکل فنی دارد و ارنج تیم بعد از 11 هفته مشخص نیست</b>
      </p>
      <p>سرمربی اسبق سرخپوشوان در خصوص اینکه بعد از 11 هفته کالدرون هنوز نتوانسته ارنج اصلی را پیدا کند و هر هفته ترکیب برخی پست‌ها تغییر می‌کند، اظهار داشت: ما هم نمی‌دانیم ارنج پرسپولیس چیست. شجاع خلیل‌زاده سال‌هاست در دفاع وسط بازی می‌کند اما او می خواهد این بازیکن را به دفاع راست ببرد! عالیشاه بازیکنی نیست که هافبک وسط باشد و باید جلوی زمین بازی کند تا بتواند پاس گل بدهد. ما مربی هستیم و این مسائل را می‌دانیم اما پرسپولیس در زمان من بدشانس بود و گل نمی‌زدیم.</p>
      <p>این پیشکسوت تصریح کرد: دلمان برای این تیم می‌سوزد و حرف می‌زنیم. اگر پرسپولیس فوتبال خیلی خوبی ارائه می‌داد و می‌باخت می‌گفتیم با بدشانسی باختیم اما آنها خوب بازی نمی‌کنند و بازیکنان در زمین هر کاری که به ذهنشان می‌رسد انجام می‌دهند. اگر پرسپولیس خوب بازی کند همه آن را تشویق می‌کنند اما این تیم در خلق موقعیت ضعیف است و بازیکنان در پست‌های غیرتخصصی بازی می‌کنند. </p>
      <p>منبع: فارس</p>
    </article>
  </body>
</html>