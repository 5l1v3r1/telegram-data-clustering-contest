<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/hong-kongda-yerel-secime-rekor-katilim-1393138"/>
    <meta property="og:site_name" content="Karar.com"/>
    <meta property="article:published_time" content="2019-11-24T09:31:00+00:00"/>
    <meta property="og:title" content="Hong Kong'da yerel seçime rekor katılım"/>
    <meta property="og:description" content="Hong Kong'ta halk, aylardır süren Çin ve hükümet karşıtı protestoların gölgesinde yerel seçimler için sandık başına gitti. Halk, otonom bölgenin tek 'tam demokratik' sandığına yoğun ilgili gösterdi. İlk 4 saatinde 1 milyondan fazla seçmen oy kullanarak rekora imza attı."/>
  </head>
  <body>
    <article>
      <h1>Hong Kong'da yerel seçime rekor katılım</h1>
      <address>
        <time datetime="2019-11-24T09:31:00+00:00">24 Nov 2019, 09:31</time>
      </address>
      <p>
        <b>Hong Kong'ta halk, aylardır süren Çin ve hükümet karşıtı protestoların gölgesinde yerel seçimler için sandık başına gitti. Halk, otonom bölgenin tek 'tam demokratik' sandığına yoğun ilgili gösterdi. İlk 4 saatinde 1 milyondan fazla seçmen oy kullanarak rekora imza attı.</b>
      </p>
      <p>Hong Kong Özel İdari Bölgesi'nde şüphelilerin Çin'e iade yasa tasarısına karşı haziranda başlayan hükümet ve Çin karşıtı protestoların giderek şiddetlendiği 7 milyon 400 bin nüfuslu kentte halk, yerel saatle 07.30'dan itibaren 18 seçim bölgesinde 452 belediye meclisi üyesini belirlemek üzere oy kullanmaya başladı.</p>
      <p>
        <b>TEK DEMOKRATİK SANDIK İÇİN 1 MİLYON OY</b>
      </p>
      <p>Bu seçim için bu yıl 4 milyon 130 bin seçmenin kayıt yaptırdığı otonom bölgede halkın sandığa yoğun ilgisi dikkati çekti.</p>
      <p>Hükümet ve milletvekillerinin Pekin merkezi yönetiminin belirlediği adaylar üzerinden seçildiği Hong Kong'da tek 'tam demokratik' sandık pratiği özelliği taşıyan yerel seçimin ilk 4 saatinde, 1 milyondan fazla seçmen oy kullandı.</p>
      <p>
        <b>İLK 4 SAATTE UZUN KUYRUKLAR</b>
      </p>
      <p>Yerel saatle 22.30'a kadar oy kullanılabilecek seçime katılım, ilk 4 saatte 340 bin kişinin oy kullandığı bir önceki yerel seçime oranla yaklaşık üç kat oldu.</p>
      <p>Sabahın erken saatlerinden itibaren kent genelindeki 600 oy kullanma merkezine akın eden Hong Konglular, seçim salonları önünde uzun kuyruklar oluşturdu.</p>
      <p>
        <b>"ÖZGÜR HONG KONG İÇİN DEVAM EDECEĞİZ"</b>
      </p>
      <p>Kentin kuzey yakasında bulunan Kawloon Park'taki seçim noktasında oyunu kullandıktan sonra konuşan seçmen Kevin Tsue "Bu seçim, eğer adil olursa, Hong Kong'da bazı şeylerin değişmesine vesile olur. Tabii adil olmazsa da protestolar sürer ve başka bir yöne savruluruz." şeklinde konuştu.</p>
      <p>Soyadının Chao olduğunu söyleyen bir seçmen ise sandığa giderek demokratik hakkını kullandığını söyledi.</p>
      <p>Demokrasi ve özgürlük taleplerinin hükümet tarafından yerine getirilmesi noktasında 'ümitsiz' olduğunu dile getiren Chao, "Özgürlüklerimizin garanti altında olmasını istiyoruz ancak mevcut Hong Kong hükümeti bu konuda hiçbir şey yapmıyor ve Pekin, demokrasi ve özgürlüğümüzü elimizden alıyor. Özgür Hong Kong için protestoları sürdüreceğiz." ifadesini kullandı.</p>
      <p>
        <b>GENEL SEÇİMLERDE HALK SANDIĞA GİDEMİYOR</b>
      </p>
      <p>Milletvekilleri, kabine üyeleri ve hükümet liderinin 1200 kişilik komite tarafından Pekin yönetiminin belirlediği adaylar üzerinden seçildiği kentte, demokrasi savunucuları, bu tek 'tam demokratik' sandık pratiğine Pekin'in bölgedeki baskınlığını kırmak adına büyük önem veriyor.</p>
      <p>Yerel seçime katılan 1104 adaydan ipi önde göğüsleyenler, temsil ettikleri bölgelerde yaşayan vatandaşlar adına 1200 kişilik komiteye girerek, hükümeti belirlemek üzere oy verme hakkına da sahip olacak.</p>
      <p>
        <b>HONG KONG/AA</b>
      </p>
      <related>
        <a href="https://www.karar.com/dunya-haberleri/abd-kongresinden-gecen-hong-kong-tasarisi-trumpin-masasinda-1391133"/>
      </related>
      <related>
        <a href="https://www.karar.com/dunya-haberleri/hong-kongdaki-maske-yasagini-yasaya-aykiri-1386835"/>
      </related>
    </article>
  </body>
</html>