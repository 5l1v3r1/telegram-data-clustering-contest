<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779530/%D8%AF%D8%B1%D8%AC%D9%87-%D8%B9%D9%84%D9%85%DB%8C-%D8%AA%D9%86%D9%87%D8%A7-%D9%85%D8%B9%DB%8C%D8%A7%D8%B1-%D8%B5%D9%84%D8%A7%D8%AD%DB%8C%D8%AA-%D9%82%D8%B6%D8%A7%D9%88%D8%AA-%D9%86%DB%8C%D8%B3%D8%AA-%D9%84%D8%B2%D9%88%D9%85-%D8%B1%D8%B9%D8%A7%DB%8C%D8%AA-%D8%B4%D8%A6%D9%88%D9%86-%D9%82%D8%B6%D8%A7%D9%88%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:04:20+00:00"/>
    <meta property="og:title" content="رئیس کل دادگستری استان یزد: درجه علمی تنها معیار صلاحیت قضاوت نیست/لزوم رعایت شئون قضاوت"/>
    <meta property="og:description" content="یزد ـ رئیس کل دادگستری استان یزد گفت: درجه علمی تنها معیار صلاحیت قضاوت نیست بلکه یک قاضی باید آداب قضا را رعایت کند."/>
  </head>
  <body>
    <article>
      <h1>رئیس کل دادگستری استان یزد: درجه علمی تنها معیار صلاحیت قضاوت نیست/لزوم رعایت شئون قضاوت</h1>
      <address>
        <time datetime="2019-11-24T09:04:20+00:00">24 Nov 2019, 09:04</time>
      </address>
      <p>به گزارش <a href="https://www.mehrnews.com/">خبرنگار مهر</a>، غلامعلی دهشیری در آئین تکریم همسران قضات دادگستری یزد اظهار داشت: خانواده نقش مهمی در زندگی افراد دارد و در تحمل برخی محدودیت‌ها و شرایط خاص شغل قضاوت یار و همراه و غم‌خوار مقام قضایی است.</p>
      <p>وی با تاکید بر حساسیت‌هایی که در این شغل وجود دارد، تصریح کرد: قضاوت یک شغل نیست، بلکه رسالت خطیر و حساس است که ابعاد معنوی و الهی دارد.</p>
      <p>دهشیری با اشاره به این جمله معصوم که فرموده است؛ «هر کس از دل مومنی غم و اندوهی را بردارد و یا به ستمدیده‌ای کمک کند، خداوند به او با دیده لطف می‌نگرد»، خاطرنشان کرد: به طور قطع افرادی که در این رسالت خطیر یار و غمخوار مقام قضائی هستند در این اجر معنوی شریک هستند.</p>
      <p>وی، محدودیت‌های شغل قضاوت را به واسطه جایگاه و ممتاز و منصب حساس آن دانست و گفت: محدودیت‌هایی که یک مقام قضائی ملزم به رعایت آن است در فقه از آن به عنوان آداب القضاء یاد شده است و آنقدر اهمیت دارد که اگر نادیده گرفته شود، می‌تواند یک مقام قضائی را علی‌رغم داشتن صلاحیت علمی و عملی از مقام قضاوت محروم کند.</p>
      <p>رئیس کل دادگستری استان یزد عنوان کرد: آداب القضاء، خاص جامعه ایران نیست و در همه جوامع و کشورها برای مقام قضاوت ارزش بالایی قائلند و آنان را به رعایت شئونی که از آن به عنوان نزاکت قضائی یاد می‌کنند، ملزم می‌کنند.</p>
      <p>دهشیری بر رعایت همه محدودیت‌های شغل قضاوت ذیل ردای عدالت تأکید کرد و بیان داشت: عدالت یعنی پرهیز از گناهان کبیره و عدم اصرار بر گناهان صغیره که شرط اصلی قضاوت است.</p>
    </article>
  </body>
</html>