<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/sharjah-school-student-goes-missing.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-24T09:37:00+00:00"/>
    <meta property="og:title" content="പരീക്ഷാ പേടി; ട്യൂഷന്‍ സെന്ററിലേക്ക് പോയ മലയാളിയായ 10-ാം ക്ലാസ് വിദ്യാര്‍ത്ഥിയെ ഷാര്‍ജയില്‍ നിന്നും കാണാതായി"/>
    <meta property="og:description" content="പരീക്ഷാപ്പേടിയുള്ള മലയാളി വിദ്യാര്‍ഥിയെ ഷാര്‍ജയില്‍ നിന്ന് Sharjah, News, Missing, Police, Complaint, Student, Parents, Gulf, World,"/>
  </head>
  <body>
    <article>
      <h1>പരീക്ഷാ പേടി; ട്യൂഷന്‍ സെന്ററിലേക്ക് പോയ മലയാളിയായ 10-ാം ക്ലാസ് വിദ്യാര്‍ത്ഥിയെ ഷാര്‍ജയില്‍ നിന്നും കാണാതായി</h1>
      <address><time datetime="2019-11-24T09:37:00+00:00">24 Nov 2019, 09:37</time> by <a rel="author">kvartha pre</a></address>
      <p><b>ഷാര്‍ജ: (www.kvartha.com 24.11.2019)</b> പരീക്ഷാപ്പേടിയുള്ള മലയാളി വിദ്യാര്‍ഥിയെ ഷാര്‍ജയില്‍ നിന്ന് കാണാതായതായി രക്ഷിതാക്കളുടെ പരാതി. അബു ഷഗാറയില്‍ താമസിക്കുന്ന തൃശൂര്‍ സ്വദേശി സന്തോഷ് രാജന്‍- ബിന്ദു സന്തോഷ് ദമ്പതികളുടെ മകന്‍ അമേയ സന്തോഷി (15) നെയാണ് വെള്ളിയാഴ്ച മുതല്‍ കാണാതായത്.<br/><br/>ഷാര്‍ജ ഡിപിഎസ് പത്താം ക്ലാസ് വിദ്യാര്‍ഥിയാണ് അമേയ. വെള്ളിയാഴ്ച രാവിലെ 10.15ന് രക്ഷിതാക്കള്‍ മകനെ ട്യൂഷന്‍ സെന്ററിനടുത്ത് ഇറക്കിവിട്ടതാണ്. എന്നാല്‍, കുട്ടി ട്യൂഷന്‍ സെന്ററില്‍ പ്രവേശിക്കുന്നതായി സിസിടിവി ദൃശ്യങ്ങളില്‍ പതിഞ്ഞിട്ടില്ല. അമേയ ക്ലാസിലെത്തിയില്ലെന്ന് അധ്യാപകനും പറഞ്ഞു.</p>
      <figure>
        <img src="https://1.bp.blogspot.com/-h9mHAv6wtX4/XdpMro_kFoI/AAAAAAABuBM/KraAw_IwRQ4eXjVcyCQQy38vBjDTEfCwgCLcBGAsYHQ/s1600/Ameya.jpg"/>
      </figure>
      <p>തുടര്‍ന്ന് മാതാപിതാക്കള്‍ ഇതുസംബന്ധിച്ച് പോലീസില്‍ പരാതി നല്‍കുകയായിരുന്നു. തുടര്‍ന്ന് കുട്ടിയെ കണ്ടെത്താനുള്ള ശ്രമം ഊര്‍ജിതമാക്കിയതായി പിതാവ് സന്തോഷ് രാജന്‍ പറഞ്ഞു. അമേയയുടെ കൈയില്‍ മൊബൈല്‍ ഫോണ്‍ ഉണ്ടെങ്കിലും സ്വിച്ച്ഡ് ഓഫാണ്. ഇതുവരെ മാതാപിതാക്കളെയോ കൂട്ടുകാരെയോ അധ്യാപകരെയോ അമേയ ബന്ധപ്പെട്ടിട്ടുമില്ല. <br/><br/>കാണാതാകുമ്പോള്‍ പച്ച ടിഷേര്‍ട്ടും നീല ത്രിഫോര്‍ത് പാന്റസുമാണ് കുട്ടി ധരിച്ചിരുന്നത്. കറുത്ത ബാക്ക് പാക്ക് ബാഗുമുണ്ടായിരുന്നു. കൈയില്‍ കറുത്ത ചരടും കെട്ടിയിട്ടുണ്ട്. 10 ദിര്‍ഹത്തിലധികം മകന്റെ കൈയിലുണ്ടാകാന്‍ സാധ്യതയില്ലെന്നു മാതാവ് ബിന്ദു പറയുന്നു. അടുത്തു വരുന്ന സി ബി എസ് ഇ പൊതു പരീക്ഷ സംബന്ധിച്ച് മകന് നേരിയ ഭയവും സമ്മര്‍ദവുമുണ്ടായിരുന്നതായി ബന്ധുക്കള്‍ പറയുന്നു.<br/><br/>ഞായറാഴ്ചയാണ് സയന്‍സ് പരീക്ഷ. ഈ വിഷയം നന്നായി പഠിക്കാനാകാത്തതിലും കുട്ടി വലിയ പ്രയാസത്തിലായിരുന്നു. അമേയയുടെ കുടുംബം പൂനെയിലാണ് സ്ഥിര താമസം. അമേയയെക്കുറിച്ച് എന്തെങ്കിലും വിവരം ലഭിക്കുന്നവര്‍ അടുത്തുള്ള പോലീസ് സ്റ്റേഷനില്‍ വിവരം അറിയിക്കുക.<br/><br/>അതേസമയം, അമേയയെ കണ്ടെത്തി എന്ന രീതിയില്‍ സമൂഹമാധ്യമങ്ങളില്‍ വ്യാജ പ്രചാരണം നടത്തുന്നതായി ബന്ധുക്കള്‍ പരാതിപ്പെട്ടു. കുട്ടിയെ കണ്ടെത്തിയിട്ടില്ലെന്നും വ്യാജ പ്രചാരണം നിര്‍ത്തി അന്വേഷണത്തില്‍ സഹകരിക്കണമെന്നും ബന്ധുക്കള്‍ അഭ്യര്‍ഥിച്ചു. ഫോണ്‍: 050 584 3889 (സന്തോഷ് രാജന്‍)<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം )</a><br/><br/>Keywords:<b> Sharjah school student goes missing, Sharjah, News, Missing, Police, Complaint, Student, Parents, Gulf, World.</b></p>
    </article>
  </body>
</html>