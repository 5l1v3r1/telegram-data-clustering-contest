<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/birchall-romania-trebuie-sa-redevina-o-tara-normala-in-votul-de-astazi-sta-puterea-fiecaruia-dintre-noi-de-a-contribui-la-reconstructia-tarii-noastre-pe-o-baza-a-valorilor-europene.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T09:17:32+00:00"/>
    <meta property="og:title" content="Birchall: România trebuie să redevină „o țară normală”. În votul de astăzi stă puterea fiecăruia dintre noi de a contribui la reconstrucția țării noastre pe o bază a valorilor europene și translatlantice"/>
    <meta property="og:description" content="Fostul ministru al Justiției Ana Birchall, recent exclusă din PSD, spune că a votat cu speranța că, în următorii cinci ani cel puțin, valoarea,"/>
  </head>
  <body>
    <article>
      <h1> Birchall: România trebuie să redevină „o țară normală”. În votul de astăzi stă puterea fiecăruia dintre noi de a contribui la reconstrucția țării noastre pe o bază a valorilor europene și translatlantice </h1>
      <address><time datetime="2019-11-24T09:17:32+00:00">24 Nov 2019, 09:17</time> by <a rel="author">Redacția</a></address>
      <p>Fostul ministru al Justiției Ana Birchall, recent exclusă din PSD, spune că a votat cu speranța că, în următorii cinci ani cel puțin, valoarea, profesionalismul, cinstea, buna credință și bunul simț vor întări România pe drumul ei pro-european și pro-atlantic. „România trebuie să redevină o țară normală, o țară pentru care fiecare cetățean contează”, susține Birchall.</p>
      <p>„În votul de astăzi stă puterea fiecăruia dintre noi de a contribui la reconstrucția țării noastre pe o bază a valorilor europene și translatlantice. Am votat pentru români și România meritocrației, a profesionalismului, a respectului față de lege și domnia legii! Și votul dumneavoastră contează și de aceea vă îndemn să nu-l irosiți, ci să mergeți la urne și să să puneți ștampila acolo unde vă dictează conștiința. Cu toții vrem să ne fie bine la noi în țară, dar pentru aceasta este nevoie ca România să redevină un loc unde să se trăiască ușor, frumos și bine”, a mai scris Birchall pe pagina sa de Facebook.</p>
      <p>Ea spune că a mai votat și cu gândul la milioanele de români care, dintr-un motiv sau altul, sunt departe de țara lor.</p>
      <p>„Votul de astăzi este într-un fel un vot și pentru ei, un vot care poate însemna încă un pas, unul mare și foarte important, în demersul de a le crea premisele pentru a reveni acasă. Pentru că, pentru fiecare român, România înseamnă ACASĂ. Mergeți la vot pentru a readuce normalitatea în societate și pentru a ne recâștiga respectul ca țară! Viitorul României depinde de fiecare dintre noi!”, este îndemnul Anei Birchall.</p>
      <p>
        <i>Sursa foto: Facebook Ana Birchall</i>
      </p>
    </article>
  </body>
</html>