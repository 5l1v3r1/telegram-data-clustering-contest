<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301465/%D9%86%D8%A7%DB%8C%D8%A8-%D8%B1%DB%8C%DB%8C%D8%B3-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AC%D9%87%D8%A7%D9%86%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D9%85%D8%B4%DB%8C%D8%B1%D8%A8%D8%A7%D8%B2%DB%8C-%D8%AF%D8%B1%D8%AE%D8%AA%DB%8C-%DA%A9%D8%A7%D8%B4%D8%AA%D9%87-%DA%A9%D9%87-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:12:27+00:00"/>
    <meta property="og:title" content="نایب رییس فدراسیون جهانی: ایران در شمشیربازی درختی کاشته که دارد میوه‌اش را برداشت می‌کند"/>
    <meta property="og:description" content="جورجو اسکارسو گفت: متقاعد شدم شمشیربازان بزرگتری به ایران بیایند و ایران در شمشیربازی درختی کاشته که دارد میوه اش را برداشت می کند."/>
  </head>
  <body>
    <article>
      <h1>نایب رییس فدراسیون جهانی: ایران در شمشیربازی درختی کاشته که دارد میوه‌اش را برداشت می‌کند</h1>
      <address><time datetime="2019-11-24T09:12:27+00:00">24 Nov 2019, 09:12</time> by <a rel="author">آتنا خلیلی</a></address>
      <p>جورجو اسکارسو گفت: متقاعد شدم شمشیربازان بزرگتری به ایران بیایند و ایران در شمشیربازی درختی کاشته که دارد میوه اش را برداشت می کند.</p>
      <p>به گزارش ایسنا، جورجو اسکارسو رییس فدراسیون شمشیربازی ایتالیا و نایب رییس فدراسیون جهانی در مورد جام جهانی سابر جوانان تهران بیان کرد: معمولا کسانی که در این مسابقات شرکت می کنند آینده سابر هستند و در المپیک 2028 شرکت می کنند. مسابقات سطح بالایی داشت و دیدید که کویت توانست ایتالیا را شکست دهد.</p>
      <p>او در پاسخ به این پرسش که ایران می تواند میزبان مسابقات بزرگتری باشد یا خیر، تصریح کرد: در دنیا هر فدراسیون که می خواهد مسابقات بزرگی را برگزار کند ابتدا از مسابقات رده جوانان شروع می کند. فدراسیون ایران هم چند سال است این درخت را کاشته و دارد میوه اش را برداشت می کند. با موفقیتی که ایران در المپیک ریو داشت و موفقیتی که در المپیک توکیو به دست می آورد، من خودم متقاعد شدم که شمشیربازان بزرگتری به ایران بیایند.</p>
      <p>اسکارسو در مورد همکاری فدراسیون ایران و ایتالیا گفت: ما با دوستان خود در فدراسیون ایران رابطه نزدیکی داریم و تبادل تجربه می کنیم. البته کویت باشکست ایتالیا نشان داد شمشیربازی دیگر فقط قاره اروپا نیست و هیچ تیمی نمی تواند خیالش راحت باشد. در کل شمشیربازی خیلی رشد کرده است.</p>
      <p>او در مورد سفرش به تهران نیز گفت: برای اولین بار به تهران آمدم و بسیار شهر زنده و جوانی است و این مسابقات می تواند پیامی برای دنیا باشد که ایران آنطور که در کشورهای دیگر معرفی می شود، نیست.</p>
      <p>انتهای پیام</p>
    </article>
  </body>
</html>