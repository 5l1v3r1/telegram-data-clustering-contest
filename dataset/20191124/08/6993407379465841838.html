<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30287086.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T08:45:19+00:00"/>
    <meta property="og:title" content="5 новин зі світу науки і технологій: небезпека WhatsApp, футуристичний пікап Tesla та інше"/>
    <meta property="og:description" content="WhatsApp – «троянський кінь»?"/>
  </head>
  <body>
    <article>
      <h1>5 новин зі світу науки і технологій: небезпека WhatsApp, футуристичний пікап Tesla та інше</h1>
      <address><time datetime="2019-11-24T08:45:19+00:00">24 Nov 2019, 08:45</time> by <a rel="author" href="https://www.radiosvoboda.org/author/%E2%80%8B%D1%82%D0%B5%D1%82%D1%8F%D0%BD%D0%B0-%D1%81%D0%B0%D0%B2%D1%87%D1%83%D0%BA/o_kvqi" target="_blank">​Тетяна Савчук</a></address>
      <p>
        <b>Чому засновник Telegram закликає видалити WhatsApp? Як виглядає і скільки коштує новий пікап від Tesla? На чому Apple втрачає гроші? Як бургер рослинного походження став предметом судових суперечок у США? Чи достатньо рухаються підлітки у різних країнах світу? Радіо Свобода зібрало кілька останніх новин зі світу науки і технологій, які цього тижня могли пройти повз вас.</b>
      </p>
      <h3>1. WhatsApp – «троянський кінь»?</h3>
      <p>Один із найпопулярніших месенджерів сьогодення – безперечно, WhatsApp, який належить компанії Facebook. Якщо ви маєте смартфон, ви майже напевно ним користуєтеся.</p>
      <p>Але його терміново необхідно видалити, тому що він становить небезпеку для персональних даних його користувачів, <a href="https://t.me/durov/109">вважає</a> <b>Павло Дуров</b> – засновник іншого месенджера Telegram (створеного саме з метою безпечного зашифрованого спілкування).</p>
      <p>20 вересня Дуров вийшов із заявою на своєму телеграм-каналі, в якій назвав WhatsApp «троянським конем», що дозволяє стежити за фото і відео користувачів, які вони зберігають на своїх девайсах.</p>
      <p>Дуров вказав на вразливі, за його словами, місця у безпеці програми й заявив, що Facebook брав участь у програмах стеження ще навіть до придбання WhatsApp.</p>
      <p>«Якщо тільки но вас не влаштовує те, що всі ваші фото й повідомлення одного дня стануть публічними, вам треба видалити WhatsApp зі своїх телефонів», – написав Дуров.</p>
      <p>WhatsApp поки не коментував, але на його сайті сказано: месенджер має так зване наскрізне шифрування. При його використанні доступ до повідомлень мають лише учасники листування, і навіть сам месенджер їх не бачить.</p>
      <figure>
        <iframe data-src="https://twitter.com/1/status/1197582956652617728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>2. Ілон Маск представив новий пікап Cybertruck</h3>
      <p>Мільярдер і підприємець, винахідник і голова компанії Tesla <b>Ілон Маск</b> представив ще один продукт компанії – електричний пікап Cybertruck. На презентації в Лос-Анджелесі він пояснив, що дизайн частково створений під впливом фільму про Джеймса Бонда «Шпигун, який мене любив».</p>
      <p>У пікапа ціною в майже 40 тисяч доларів є корпус із іржостійкої сталі і броньованого скла. Але, коли Маск попросив помічника кинути в скло машини металеву кулю, воно тріснуло. Найдорожча версія обійдеться у майже 70 тисяч доларів.</p>
      <p>Але якщо ви вже захотіли придбати таку футуристичну автівку, доведеться почекати 2021 року.</p>
      <p>Маск також представив новий електричний квадроцикл, що поміщається до кузова Cybertruck і заряджається від нього.</p>
      <figure>
        <iframe src="https://www.youtube.com/embed/464puoD09dM" width="640" height="360" data-service="Youtube" scrolling="no"/>
      </figure>
      <h3>3. Apple втрачає гроші через ремонт</h3>
      <p>Компанія Apple – одна з найдорожчих у світі. Але справи у неї йдуть не так гладко, судячи з останніх заяв.</p>
      <p>А все через те, що доводиться ремонтувати продукти власного виробництва – телефони й комп’ютери. Відповідаючи на запитання американських політиків, які розслідували антимонопольну практику, у компанії заявили, що втрачали гроші на послуги ремонту вже багато років.</p>
      <p>«За кожен рік, починаючи з 2009 року, витрати на надання послуг ремонту перевищували дохід, отриманий від ремонту», – заявили в компанії.</p>
      <figure>
        <iframe data-src="https://twitter.com/1/status/1197575577173217280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>4. Бургер без м’яса: тепер і в суді</h3>
      <p>Не встигла ще американська мережа Burger King у співробітництві з компанією Impossible Foods запропонувати відвідувачам новий бургер з «альтернативним м’ясом», як вже має справу з першими судовими проблемами.</p>
      <p>Новий бургер під назвою Impossible Burger має рослинне походження, але смак обіцяють наближений до м’ясного. Мета такого «оновлення» в меню не лише у небажанні вбивати тварин. Це, кажуть, допоможе довкіллю.</p>
      <p>У понеділок, 18 листопада, відвідувач одного з ресторанів Burger King подав позов до суду у Маямі через те, що його «м’ясо» рослинного походження готували на одному грилі зі справжнім м’ясом, і, на його думку, таким чином його не можна назвати на 100% рослинним.</p>
      <figure>
        <iframe data-src="https://twitter.com/1/status/1196448488877215745?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>5. Дослідження: підлітки рухаються недостатньо</h3>
      <p>Нове дослідження під керівництвом ВООЗ дійшло висновків, що більшість підлітків у всьому світі недостатньо активні фізично, що ставить у небезпеку стан їхнього здоров’я у майбутньому.</p>
      <p>Згідно з результатами дослідження, понад 80% підлітків не відповідали поточним рекомендаціям щодо принаймні однієї години фізичних навантажень на день: це стосується 85% дівчат і 78% хлопців.</p>
      <p>Але як вирішувати проблему?</p>
      <p>«Країни повинні розробити або оновити свою політику і виділити необхідні ресурси для підвищення фізичної активності», – заявив один із авторів дослідження.</p>
      <figure>
        <iframe data-src="https://twitter.com/1/status/1197816361814253568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>