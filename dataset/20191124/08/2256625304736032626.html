<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159276_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-24T08:32:00+00:00"/>
    <meta property="og:title" content="Ясен е часът на мача България - Унгария от баража за Евро 2020"/>
    <meta property="og:description" content="В София ще бъде забавно, заяви исландският национал на Левски Холмар Ейолфсон"/>
  </head>
  <body>
    <article>
      <h1>Ясен е часът на мача България - Унгария от баража за Евро 2020</h1>
      <address><time datetime="2019-11-24T08:32:00+00:00">24 Nov 2019, 08:32</time> by <a rel="author">"Тема спорт"</a></address>
      <p>България ще приеме Унгария в бараж за Евро 2020 на 26 март от 21:45 часа на Националния стадион "Васил Левски". Това обявиха медиите в страната на съперника ни.<br/> <br/>При успех на 31 март отново на "Васил Левски" нашите ще срещнат победителя от двойката Исландия - Румъния. И при нова победа ще си гарантират участието на финалите, като в тях ще са в група с Германия.<br/> <br/>Маджарите не останаха никак очаровани от жребия, въпреки че в последната година трикольорите спечелиха само един двубой - биха в София Чехия с 1:0. <br/> <br/>"Мечтан жребий? Та ние не сме побеждавали България от 62 години", анализират местните медии, въпреки че сред футболните хора сблъсъкът бе определен като доста добър. <br/> <br/>"Не сме в състояние да сме фаворити срещу нито един тим, още повече пък при гостуване", се казва още в коментарите.<br/> <br/>Халфът на Унгария Мате Вида (играе в словашкия Дунайска стреда) също бе предпазлив. <br/> <br/>"Погледнато от последните ни резултати, не можем да сме сигурни в победа над нито един съперник. Колкото до жребия - исках да ни се падне България. Трябва обаче да признаем, че показателите ни не са впечатляващи, още повече, че ще трябва да гостуваме. Съвсем друго щеше да е, ако приемем противника на "Ференц Пушкаш" в Будапеща.<br/> <br/>Дано във финалния бараж играем с Румъния. Но все още е рано за сметки, защото все пак трябва да преодолеем българите, а това няма да е леко", каза Мате.<br/> <br/>Помощник-треньорът на Исландия Фреир Александерсон пък заяви, че при успех над Румъния тимът ще се забавлява в София: <br/> <br/>"Жребият напълно ни устройва. Румъния е силен тим, но си мисля, че можем да го довършим у дома. След това опциите са две. Мисля, че Унгария ще победи България и ще трябва да гостуваме в Будапеща. Ако това не се случи, ни чака визита в София.<br/> <br/>Вече говорихме със защитника на местния Левски Холмар Ейолфсон. Той ни каза, че това е чудесен град и определено ще ни бъде забавно. Чака ни голямо предизвикателство".</p>
      <p> </p>
    </article>
  </body>
</html>