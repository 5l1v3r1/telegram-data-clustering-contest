<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/24/elfogtak-a-ferencvarosi-besurranot-akinek-lakotarsat-is-koroztek"/>
    <meta property="og:site_name" content="infostart"/>
    <meta property="article:published_time" content="2019-11-24T08:54:00+00:00"/>
    <meta property="og:title" content="Elfogták a ferencvárosi besurranót, akinek lakótársát is körözték"/>
    <meta property="og:description" content="A Budapesti Rendőr-főkapitányság IX. kerületi Rendőrkapitányság nyomozói elfogták azt a férfit, akit elfogatóparancs alapján köröztek több, a kerületben elkövetett bűncselekmény miatt."/>
  </head>
  <body>
    <article>
      <h1>Elfogták a ferencvárosi besurranót, akinek lakótársát is körözték</h1>
      <address><time datetime="2019-11-24T08:54:00+00:00">24 Nov 2019, 08:54</time> by <a rel="author">Infostart</a></address>
      <h3>A Budapesti Rendőr-főkapitányság IX. kerületi Rendőrkapitányság nyomozói elfogták azt a férfit, akit elfogatóparancs alapján köröztek több, a kerületben elkövetett bűncselekmény miatt.</h3>
      <p>Június 5-én hajnalban egy IX. kerületi kollégiumba surrant be egy tolvaj, aki több szobából lopott el pénzt, mobiltelefonokat, okoskarkötőt, majd nem sokkal később egy Bakáts téren lévő étterem öltözőjéből is ellopott egy táskát, a benne lévő pénzzel és iratokkal együtt.</p>
      <blockquote>A kollégiumban 2019. október 16-án újabb, hasonló módszerrel elkövetett lopás történt; akkor egy laptopot vitt magával az elkövető.</blockquote>
      <p>A ferencvárosi rendőrök azonosították a lopások elkövetésével gyanúsítható férfit, a 29 éves P. Eriket és ellene elfogatóparancsot adtak ki.</p>
      <p>A nyomozás során folytatott további adatgyűjtések során kiderült, hogy a férfi gyanúsítható azzal is, hogy 2019. október 14-én egy Ferenc körúton lévő hentesüzletből ellopta két dolgozó mobiltelefonját.</p>
      <p>A rendőrök a 29 éves budapesti P. Eriket – az ellene kiadott elfogatóparancs alapján – november 21-én este, egy józsefvárosi lakásban elfogták. Vele volt a lakásban a 28 éves D. Dániel is, akit a Pesti Központi Kerületi Bíróság lopás miatt, a Fővárosi Törvényszék Büntetés-végrehajtási Csoportja pedig testi sértés miatt körözött.</p>
      <p>A ferencvárosi nyomozók P. Eriket két rendbeli lopás bűntett és öt rendbeli lopás vétség miatt gyanúsítottként hallgatták ki, őrizetbe vették és előterjesztést tettek letartóztatásának indítványozására. A rendőrök D. Dánielt előállítását követően a Közép-dunántúli Országos Büntetés-végrehajtási Intézetbe szállították, mivel nem kezdte meg jogerős büntetésének letöltését.</p>
      <figure>
        <iframe src="https://www.youtube.com/embed/WU4GMBUldPI" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: Police.hu</i>
      </p>
    </article>
  </body>
</html>