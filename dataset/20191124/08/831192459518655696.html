<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/anatrichiastikes-apokalypseis-gia-ton-strato-dionysioy-o-friktos-thanatos-tis-koris-toy-tasoylas-kai-i-tragiki-eironeia-tis-tychis-2/"/>
    <meta property="og:site_name" content="europost.gr"/>
    <meta property="article:published_time" content="2019-11-24T08:30:31+00:00"/>
    <meta property="og:title" content="Ανατριχιαστικές αποκαλύψεις για τον Στράτο Διονυσίου: Ο φρικτός θάνατος της κόρης του, Τασούλας και η τραγική ειρωνεία της τύχης!"/>
    <meta property="og:description" content="Τον δικό της Γολγοθά ανέβηκε τη Μεγάλη Παρασκευή του 2012, η οικογένεια του αξέχαστου Στράτου Διονυσίου, με τον θάνατο της κόρης του,Τασούλα Διονυσίου! Ενώ οι καμπάνες των εκκλησιών χτυπούσαν πένθιμα και το θείο δράμα κορυφωνόταν, την"/>
  </head>
  <body>
    <article>
      <h1>Ανατριχιαστικές αποκαλύψεις για τον Στράτο Διονυσίου: Ο φρικτός θάνατος της κόρης του, Τασούλας και η τραγική ειρωνεία της τύχης!</h1>
      <address>
        <time datetime="2019-11-24T08:30:31+00:00">24 Nov 2019, 08:30</time>
      </address>
      <p>Τον δικό της Γολγοθά ανέβηκε τη Μεγάλη Παρασκευή του 2012, η οικογένεια του αξέχαστου Στράτου Διονυσίου, με τον θάνατο της κόρης του,Τασούλα Διονυσίου!</p>
      <p>Ενώ οι καμπάνες των εκκλησιών χτυπούσαν πένθιμα και το θείο δράμα κορυφωνόταν, την τελευταία της πνοή άφησε σε ηλικία μόλις 53 χρόνων η μοναχοκόρη του σπουδαίου τραγουδιστή, η Τασούλα, νικημένη από τον καρκίνο που τη βασάνισε πολύ, βυθίζοντας στο πένθος την οικογένειά της.</p>
      <p>Η ειρωνεία της τύχης ήταν ότι δεν πρόλαβε να δει να έρχεται στον κόσμο το εγγονάκι της που με τόση λαχτάρα περίμενε – η κόρη της επρόκειτο να γεννήσει σε δύο μήνες.</p>
      <p>Ο θάνατος, που ήρθε τόσο πρόωρα, της στέρησε τη χαρά να γίνει γιαγιά.</p>
      <p>Η Τασούλα ήταν το δεύτερο από τα τέσσερα παιδιά που είχε αποκτήσει ο Στράτος Διονυσίου από τον γάμο του με τη Γεωργία Λαβένη, και έφυγε από τη ζωή ακριβώς 22 χρόνια μετά τον θάνατο του πατέρα της. Ήταν ένα πολύ καλό κορίτσι και ο πατέρας της της είχε μεγάλη αδυναμία, γιατί είχε το όνομα της μάνας του, που την έλεγαν Στάσα</p>
      <p>Παρ’ ότι ήταν παντρεμένη στη Θεσσαλονίκη και έμεινε μακριά από τα φώτα της δημοσιότητας, στάθηκε πάντα στο πλάι της μητέρας της και κοντά στα αδέρφια της, τον Στέλιο, τον Άγγελο και τον Διαμαντή, με τα οποία ήταν πολύ δεμένη.</p>
      <p>Αλλά κι εκείνα τη στήριξαν σε όλες τις δύσκολες ώρες που πέρασε από τότε που τη χτύπησε η ύπουλη ασθένεια, με όλες τους τις δυνάμεις. Η Τασούλα υπέφερε πάρα πολύ, γιατί η περίπτωσή της δεν ήταν εύκολη. Μπαινόβγαινε στα νοσοκομεία, ακολουθώντας κατά γράμμα τις οδηγίες του θεράποντος γιατρού της, αλλά δεν τα κατάφερε, παρά το γεγονός ότι μέχρι την τελευταία στιγμή δεν έχασε την πίστη της ότι θα γίνει καλά.</p>
      <p>Ο αδελφός της ο Άγγελος Διονυσίου το Μεγάλο Σάββατο μετά την Ανάσταση έσφιξε τα δόντια και ανέβηκε στο πάλκο του κέντρου «Μεσάνυχτα» στην Καρδίτσα για να ανταποκριθεί στην ανειλημμένη επαγγελματική υποχρέωση που είχε, κατά το γνωστό «Γέλα παλιάτσο».</p>
    </article>
  </body>
</html>