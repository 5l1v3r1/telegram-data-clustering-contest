<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/poceo-drugi-krug-predsednickih-izbora-u-rumuniji/"/>
    <meta property="og:site_name" content="Krstarica"/>
    <meta property="article:published_time" content="2019-11-24T08:47:00+00:00"/>
    <meta property="og:title" content="Počeo drugi krug predsedničkih izbora u Rumuniji"/>
    <meta property="og:description" content="BUKUREŠT - U Rumuniji je počeo drugi krug predsedničkih izbora, u kojem se očekuje pobeda aktuelnog predsednika Klausa Johanisa nad donedavnom premijerkom"/>
  </head>
  <body>
    <article>
      <h1>Počeo drugi krug predsedničkih izbora u Rumuniji</h1>
      <address><time datetime="2019-11-24T08:47:00+00:00">24 Nov 2019, 08:47</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521191-750x430.jpg"/>
        <figcaption>Foto: Tanjug/Flickr, ilustracija</figcaption>
      </figure>
      <p>BUKUREŠT – U Rumuniji je počeo drugi krug predsedničkih izbora, u kojem se očekuje pobeda aktuelnog predsednika Klausa Johanisa nad donedavnom premijerkom Vjorikom Dančilom.</p>
      <p>Iako nisu objavljeni rezultati skorašnjih anketa, lokalni kladioničari daju velike šanse da Johanis, koji je obećao da ponovo započne pravosudne reforme, odnese laku pobedu.</p>
      <p>U Rumuniji su pod socijaldemokratskom vladom Dančile unazađene anti-korupcijske mere i oslabljena nezavisnost sudstva, što je izazvalo oštre kritike Brisela, navodi Rojters.</p>
      <p>Zapadni saveznici i Evropska unija su međutim odali priznanje Johanisu (60) zbog pokušaja da zaštiti vladavinu prava, posebno zbog suprotstavljanja pokušajima da se ograniči sloboda sudstva.</p>
      <p>Predsednička ovlašćenja u Rumuniji su uglavnom ograničena na imenovanje mandatara na osnovu toga koja grupacija ima dovoljno poslanika da formira vladu.</p>
      <p>Predsednik takođe može da ospori zakone pred Ustavnim sudom i da postavi glavne tužioce.</p>
      <p>Ako bude ponovo izabran, Johanis će imati priliku da postavi tužioce za korupciju i mafiju, koji će se ozbiljno suprotstaviti rasprostranjenoj korupciji uz podršku premijera Ludovika Orbana, koji je dobio podršku za svoju liberalnu manjinsku vladu pre tri nedelje.</p>
      <p>(Tanjug)</p>
    </article>
  </body>
</html>