<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/violenza-sulle-donne-le-parole-importanti/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-24T08:53:32+00:00"/>
    <meta property="og:title" content="Violenza sulle donne: le parole sono importanti"/>
    <meta property="og:description" content="REGGIO EMILIA – Riceviamo e pubblichiamo un contributo di Natalia Maramotti, avvocata, attivista per i diritti delle donne, alla vigilia della Giornata internazionale per l’eliminazione della violenza contro le donne. *** Lo Stato italiano, dal 2006 in avanti, ha prestato più attenzione di quanto accadesse precedentemente alla violenza nei confronti delle donne, ne sono prova l’introduzione […]"/>
  </head>
  <body>
    <article>
      <h1>Violenza sulle donne: le parole sono importanti</h1>
      <address>
        <time datetime="2019-11-24T08:53:32+00:00">24 Nov 2019, 08:53</time>
      </address>
      <p>
        <b>La cultura si cambia a partire dalla scuola. Le norme ci sono, ma non c’è la capacità politica di attuarle e renderle efficaci. <i><b>LEGGI L’INTERVENTO</b></i></b>
      </p>
      <p><b>REGGIO EMILIA</b> – Riceviamo e pubblichiamo un contributo di <b>Natalia Maramotti, avvocata, attivista per i diritti delle donne</b>, alla vigilia della Giornata internazionale per l’eliminazione della violenza contro le donne.</p>
      <p>***</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2016/11/natalia_maramotti.jpg"/>
      </figure>
      <p>
        <i>Lo<b> Stato italiano</b>, dal 2006 in avanti, ha prestato più <b>attenzione</b> di quanto accadesse precedentemente alla <b>violenza nei confronti delle donne</b>, ne sono prova l’introduzione del reato riguardante le pratiche di mutilazione dei genitali femminili, del reato di <b>stalking</b> nel 2009, il recepimento nel 2013 della Convenzione di Istanbul e l’adozione delle norme di legge conseguenti per adeguare l’Italia ai parametri della Convenzione.</i>
      </p>
      <p>
        <i>Si sono poi succeduti <b>3 Piani antiviolenza</b>:dunque passi avanti se ne sono registrati.</i>
      </p>
      <p>
        <i>Ma l’impressione è che <b>si privilegi una pratica adempitiva rispetto alla volontà di agire</b> su una diffusa <b>cultura sessista</b>, schiacciata su <b>stereotipi</b> uomo/donna consolidati e sotto sotto condivisi dalla società e dalla maggioranza della classe politica, purtroppo non solo quella che ascriviamo al <b>sovranismo maschilista.</b></i>
      </p>
      <p>
        <i>A tal proposito faccio mio un commento che appare nel rapporto ombra trasmesso al GREVIO dalle associazioni di donne italiane sulla attuazione della Convenzione di Istanbul nel nostro Paese: “Normare è facile e poco costoso, sembra rassicurante puntare soprattutto sulla criminalizzazione delle condotte, senza impegnarsi concretamente sulle necessarie azioni per creare un contesto efficace di contrasto alla violenza”</i>
      </p>
      <p>
        <i>Ma quali sono queste azioni?</i>
      </p>
      <p>
        <i>A mio parere prima di tutto una potente <b>azione culturale e formativa</b>, la sola che possa portare ad un <b>effettivo cambiamento nelle relazioni uomo-donna</b>.</i>
      </p>
      <p>
        <i>Nella nostra città e in provincia penso che un lavoro importante sulla cultura del rispetto nelle relazioni affettive tra ragazze e ragazzi sia stato realizzato dalla <b>Associazione Nondasola in molte scuole</b>.</i>
      </p>
      <p>
        <i>In questo senso ha lavorato il <b>Tavolo interistituzionale di contrasto della violenza maschile</b> nei confronti delle donne coordinato dal Comune di Reggio Emilia , promotore di diversi progetti regionali, l’ultimo dei quali, presentato nel 2018 in collaborazione con l’Associazione Nondasola e attualmente in fase di svolgimento , si concretizzerà in una importante occasione di <b>formazione per giornalisti e giornaliste</b>, sulla comunicazione non sessista, il 27 novembre con il titolo <b>“La responsabilità delle parole”.</b></i>
      </p>
      <p>
        <i>E la responsabilità delle parole ha a che fare anche con l’<b>uso del linguaggio sessuato</b>, ossia utilizzare il maschile e il femminile per nominare cariche e professioni(avvocato/avvocata, assessore/assessora), per concorrere a decostruire l’immaginario maschilista del nostro Paese; infatti è la lingua che incorpora una visione del mondo e ce la impone.</i>
      </p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/03/violenzadonne-2.jpg"/>
      </figure>
      <p>
        <i><b>Le parole sono importanti</b>: è la citatissima frase che nel film Palombella Rossa Nanni Moretti mette in bocca all’onorevole Apicella. Non c’è frase più contemporanea! Pensando ai <b>femminicidi</b> se si riflette si vede che ancora una volta la questione si sostanzia in una assenza di linguaggio; lo dice <b>Massimo Recalcati</b>, <b>gli uomini uccidono perché non trovano le parole</b>, per citarlo testualmente: “La violenza sulle donne è una forma insopportabile di violenza perché distrugge la parola come condizione fondamentale del rapporto tra i sessi”.</i>
      </p>
      <p>
        <i>Le parole sono così importanti che usare la parola “femminicidio” provoca diverse reazioni; c’è chi pensa descriva un fenomeno specifico , con ragioni che affondano nel maschilismo e nel patriarcato e quindi riconosce la necessità di nominarlo specificamente e di ingaggiare una partita culturale e giuridica che lo affronti. C’è chi rifiuta l’idea che si tratti di morti diverse e quindi nega la necessità di nominarle; c’è chi riconosce un denominatore comune tra queste morti, ma ritiene che non vada cercato nella cultura maschilista, al contrario pensa che proprio il femminismo abbia scatenato il conflitto e le reazioni violente siano il frutto della radicalizzazione dei rapporti di genere , sconvolti dall’insistenza sulla parità.</i>
      </p>
      <p>
        <i>Il <b>famigerato DDL Pillon</b> in fondo risulta mosso da un’idea punitiva nei confronti delle donne che obnubilate dall’ideologia femminista, con le loro rivendicazioni, avrebbero negato l’ordine naturale delle cose.</i>
      </p>
      <p>
        <i>Allora la <b>campagna “LIBERA PUOI”</b> lanciata in questi giorni dalla<b> Ministra Bonetti</b>, affiancata da <b>Samantha Cristoforetti</b> e <b>Francesca Fialdini</b>, tutte rigorosamente in rosso, va bene, come va bene la contemporanea iniziativa di stanziare un milione di euro per <b>consentire alle vittime di violenza di ricostruire un percorso di vita autonomo</b>, ma mi domando: quando avremo una Ministra così “temeraria” da condurre una battaglia culturale contro l’idea proprietaria che nella storia gli uomini hanno avuto delle donne, alimentata dalla situazione di minor considerazione sociale, se non di pura sottomissione nella quale le donne stesse si sono trovate e in molti casi si trovano a vivere ancora oggi ?</i>
      </p>
      <p>
        <i>Era il 5 agosto 1981 quando è stato <b>abolito il delitto d’onore</b>, il tempo trascorso è troppo poco perché il lutto per il dominio perduto, porti tutti gli uomini a misurarsi con la propria parzialità e con il proprio senso del limite, piuttosto che indurre taluni a minacciare, brutalizzare e uccidere la donna che ha osato abbandonarli, sovvertendo lo stato naturale delle cose.</i>
      </p>
      <p>
        <i><b>La cultura si cambia a partire dalla scuola</b>, come la legge 107/15 c.d. delle “buona scuola” aveva suggerito all’art. 1, comma 16: “Il piano triennale dell’offerta formativa assicura l’attuazione dei principi di pari opportunità promuovendo nelle scuole di ogni ordine e grado l’educazione alla parità dei sessi e la prevenzione della violenza di genere”. Nel 2018, in attuazione della normativa, sono state sviluppate le linee guida intitolate “Educare al rispetto per la parità tra i sessi, la prevenzione della violenza di genere e di tutte le discriminazioni”. Ancora l’art 14 della Convenzione di Istanbul prevede l’inclusione nei programmi delle scuole di ogni ordine e grado di materiali didattici sui temi della parità tra i sessi, i ruoli di genere non stereotipati, la soluzione non violenta dei conflitti interpersonali.</i>
      </p>
      <p>
        <i>L’apparato normativo esiste: abbiamo adempiuto, ma <b>non c’è la capacità politica di attuazione delle norme.</b></i>
      </p>
      <p>
        <i><b>Novantaquattro vittime in 10 mesi</b>, 94 morti di troppo; a quando una capillare azione culturale di prevenzione senza farsi intimorire dalle sentinelle in piedi, dai fondamentalisti cattolici, dalle scomuniche che deriverebbero da una strumentale, quanto incolta, ripresa del fantasma dell’ideologia “gender”?</i>
      </p>
      <p>
        <i><b>Se si vuole sradicare la cultura maschilista nella società, la politica deve agire prima di tutto al suo interno</b>. Le sinistre d’Europa che si propongono di valorizzare il femminile nella politica, non devono conseguire l’obiettivo solo attraverso l’inserimento nelle proprie file di un congruo numero di donne, ma dare spazio al diverso sguardo sul mondo che il femminile incarna. Bisogna che non si agisca solo in chiave retorica, con battute buone per i comizi, ma si apra a una soggettività femminile autoriale ed autorevole, capace di proposte innovative e critiche.</i>
      </p>
    </article>
  </body>
</html>