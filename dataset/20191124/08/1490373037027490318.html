<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/vytvarne-umeni/probostov-relief-geoindustrie-teplice-ustecky-kraj_1911240830_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T08:30:00+00:00"/>
    <meta property="og:title" content="Muzejníci na poslední chvíli zachránili na Teplicku ojedinělý reliéf. Budovu čeká demolice"/>
    <meta property="og:description" content="O záchranu díla velkého šest krát tři metry se vedení Proboštova marně snažilo několik měsíců. Nakonec ve spolupráci s obcí zasáhli muzejníci. Peníze na záchranu díla ale hledali obtížně."/>
  </head>
  <body>
    <article>
      <h1>Muzejníci na poslední chvíli zachránili na Teplicku ojedinělý reliéf. Budovu čeká demolice</h1>
      <address><time datetime="2019-11-24T08:30:00+00:00">24 Nov 2019, 08:30</time> by <a rel="author">Gabriela Hauptvogelová</a></address>
      <p>
        <a href="https://www.irozhlas.cz/fotogalerie/8112684?fid=9131238">Viz kompletní galerie</a>
      </p>
      <p>
        <b>Pracovníci teplického regionálního muzea zachránili na poslední chvíli reliéf z budovy bývalé Geoindustrie v sousedním Proboštově. V této kancelářské budově kdysi zdobil firemní jídelnu. Obec nechá budovu zbourat, protože náklady na její rekonstrukci by podle vedení byly vysoké a navíc pro ni není využití.</b>
      </p>
      <p>Muzejníci si nejprve jednotlivé díly označili čísly, a poté je začali postupně odsekávat ze zdi. Jednu z dlaždic dostala do ruky Monika Fricová, konzervátorka teplického regionálního muzea. „Popíšeme je ještě z boku, aby se to číslo opravdu neztratilo. A uloží se do bedny,“ popisuje další postup pro Český rozhlas Sever.</p>
      <figure>
        <audio src="https://www.irozhlas.cz/sites/default/files/audios/019703518f0464405347ea4670b2eee7.mp3"/>
        <figcaption>Muzeum v Teplicích zachránilo na poslední chvíli reliéf z budovy bývalé Geoindustrie v Proboštově. Natáčela Gabriela Hauptvogelová</figcaption>
      </figure>
      <p>„Táta si všechno dělal sám. Musel si udělat hlínu v hnětači, všechno měl několikrát v rukou,“ přibližuje vznik reliéfu v roce 1988 Petra Pazderníková, pracovnice teplického regionálního muzea, která je zároveň dcerou autora tohoto výtvarného díla Milana Žofky.</p>
      <p>Následovalo podle ní modelování a rozřezání na jednotlivé části.</p>
      <p>„Pak to musel začistit, dát sušit, vypálit, oglazovat a zase vypálit. Pak to sem nanosil a sám osadil,“ vzpomíná Pazderníková.</p>
      <p>O záchranu díla velkého šestkrát tři metry se vedení Proboštova marně snažilo několik měsíců. Nakonec ve spolupráci s obcí zasáhli muzejníci.</p>
      <h3>Kdo to zaplatí?</h3>
      <p>Reliéf zatím zůstane v depozitáři. Protože nemůže být vystaven venku, řešila obec, co s ním. Nemá pro něj totiž vhodné prostory. „Nemáme v Proboštově tak velkou zeď, kam by se to mohlo umístit. Oslovili jsme spoustu měst, obcí a institucí, a zájem nakonec projevil Ústecký kraj,“ říká nezávislý místostarosta Roman Nešetřil.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/images/9fc0af4c90ab2c2e93f5add66989d6dc.JPG?itok=qYdBNd_Y"/>
        <figcaption>Pracovníci teplického muzea zachraňují reliéf Milana Žofky v budově bývalé Geoindustrie v Proboštově, která půjde k zemi | Foto: Gabriela Hauptvogelová | Zdroj: Český rozhlas</figcaption>
      </figure>
      <p>Kraj by ho podle něj mohl umístit třeba do některé ze svých školních budov. Otázkou ale bylo, kdo záchranu reliéfu zaplatí. „Obec samozřejmě nemohla financovat něco, co dál nemohla využívat. A rozpočet na celou záchranu byl kolem půl milionu korun,“ dodává Nešetřil.</p>
      <p>Obec proto s teplickými muzejníky na jaře požádala kraj o dotaci na záchranu reliéfu. Termín demolice se zatím blížil, obec s ní kvůli dotaci od ministerstva pro místní rozvoj musí začít letos. Až na podzim se Proboštov dověděl, že na kraji s žádostí neuspěl.</p>
      <p>„Zdůvodnění bylo, že realizace tohoto projektu nebyla vyhodnocena jako potřebná pro zajištěné všestranného rozvoje a potřeb občanů Ústeckého kraje v rozhodném období,“ čte Nešetřil z rozhodnutí kraje.</p>
      <h3>Velké reliéfní dílo</h3>
      <p>Muzejníci museli kvůli blížící se demolici rychle jednat. A reliéf sundali ze zdi bývalé jídelny za dva dny. Nakonec se také ukázalo, že ani původně doporučená metoda za půl milionu korun není pro sejmutí vhodná. A proč Žofkovo dílo vůbec stojí za záchranu?</p>
      <p>„Takto velké reliéfní umělecké dílo je v teplickém regionu ojedinělé. Má šestkrát tři metry a jednotlivých dlaždic je asi 300. Jeho dílo má nadčasovou hodnotu, protože se nepodbízí komunismu ani socialistickému realismu, ale čerpá z přírody. I tento reliéf znázorňuje rudnou žílu, uhelný důl nebo lom. Je to taková abstrahující podoba,“ vysvětluje Jitka Bažantová, kurátorka sbírek užitého umění teplického muzea.</p>
      <p>Žofka udělal pro Teplice také několik fontán, jeden z jeho reliéfů je i v teplické botanické zahradě a spolupracoval též na výzdobě ústeckého hotelu Vladimir.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/images/034b7391a0a0be17e5fbcd7b97621281.JPG?itok=-H_JFe_9"/>
        <figcaption>Reliéf Milana Žofky zdobil kdysi jídelnu bývalé Geoindustrie v Probostově | Foto: Roman Nešetřil</figcaption>
      </figure>
      <related>
        <h4>Související články</h4>
        <a href="https://www.irozhlas.cz/kultura/vytvarne-umeni/host-lucie-vyborne-vaclav-aulicky-transgas-brutalismus-architekt_1905211147_nkr"/>
        <a href="https://www.irozhlas.cz/zpravy-domov/budova-mezinarodniho-svazu-studentstva-parizska-ulice-praha-brutalismus_1904200600_ako"/>
        <a href="https://www.irozhlas.cz/zpravy-domov/maj-obchodni-dum-narodni-trida-rekosntrukce-oprava-jak-ma-vypadat_1904101757_ako"/>
        <a href="https://www.irozhlas.cz/kultura/vytvarne-umeni/brutalismus-transgas-thermal-stavby-v-ohrozeni-demolice_1903040816_haf"/>
      </related>
    </article>
  </body>
</html>