<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/iohannis-favorit-i-valet-i-rumanien/"/>
    <meta property="og:site_name" content="DN.SE"/>
    <meta property="article:published_time" content="2019-11-24T08:17:21+00:00"/>
    <meta property="og:title" content="Iohannis favorit i valet i Rumänien"/>
    <meta property="og:description" content="Rumäniens sittande president Klaus Iohannis är favorit i andra omgången av presidentvalet, som avgörs söndag 24 november."/>
  </head>
  <body>
    <article>
      <h1>Iohannis favorit i valet i Rumänien</h1>
      <address><time datetime="2019-11-24T08:17:21+00:00">24 Nov 2019, 08:17</time> by <a rel="author" href="https://www.dn.se/av/pia-gripenberg/" target="_blank">Pia Gripenberg</a></address>
      <p>
        <b>BRYSSEL. Rumäniens sittande president Klaus Iohannis är favorit i andra omgången av presidentvalet, som avgörs på söndag.</b>
      </p>
      <p>I första valomgången, den 10 november, fick Klaus Iohannis, som räknas som oberoende under sin presidenttid, drygt 36 procent av rösterna. Främsta utmanaren, tidigare socialdemokratiska premiärministern Viorica Dancila, fick 24 procent.</p>
      <p>De är dessa två som nu möts i slutomgången.</p>
      <p>Statsvetaren Andrei Taranu säger till <a href="https://www.euractiv.com/section/elections/news/romanias-iohannis-on-top-in-first-round-presidential-vote/">nyhetsbyrån AFP</a> att Iohannis kan vara säker på att sitta i fem år till eftersom väljare som stödde andra kandidater i första omgången nu sannolikt sluter upp bakom den sittande presidenten.</p>
      <p><b>Klaus Iohannis var tidigare ledare</b> för PNL, ett pro-europeiskt borgerligt parti. Ett förnyat förtroende för honom från väljarkåren kan ses som ett tecken på att den nationalistiska vågen i regionen har mattats av. </p>
      <p>I Ungern tog oppositionen över borgmästarposten i Budapest i regionvalen tidigare i höstas. I Slovakien vann miljö- och antikorruptionsaktivisten <a href="https://www.dn.se/nyheter/varlden/uppstickaren-leder-i-slovakiska-valet/">Zuzana Caputová</a> presidentvalet i mars i år.</p>
      <p>Rumänien tillhör ett av de länder som hamnat på kant med EU-kommissionen när det gäller rättsväsendets oberoende. I de diskussionerna har Iohannis tagit kommissionens parti.</p>
      <p><b>Landet har dessutom nyligen</b> gått igenom en regeringskris. De tidigare styrande S-regeringen under Viorica Dancila förlorade en förtroendeomröstning sedan ett av stödpartierna hoppat av.</p>
      <p>Hennes regering kantades av flera korruptionsskandaler, som bland annat lett till att en tidigare premiärminister och socialdemokratisk ledare nu sitter i fängelse.</p>
      <p>Rumäniens nya regering leds av PNL.</p>
      <p><a href="https://www.dn.se/nyheter/varlden/hogerledaren-orban-tar-over-i-rumanien/">Läs mer: Högerledaren Orban tar över i Rumänien</a> </p>
    </article>
  </body>
</html>