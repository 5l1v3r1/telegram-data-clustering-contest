<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301402/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%A8%D8%A7%D8%B4%DA%A9%D9%88%D9%87-%DA%A9%D8%B1%D9%85%D8%A7%D9%86%D8%B4%D8%A7%D9%87%DB%8C%D8%A7%D9%86-%D8%B9%D9%84%DB%8C%D9%87-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:21:17+00:00"/>
    <meta property="og:title" content="راهپیمایی باشکوه کرمانشاهیان علیه اغتشاشگران"/>
    <meta property="og:description" content="ایسنا/کرمانشاه مردم بابصیرت کرمانشاه در دفاع از امنیت و اقتدار کشور و محکومیت اغتشاشات اخیر، امروز(سوم آذر)راهپیمایی کردند."/>
  </head>
  <body>
    <article>
      <h1>راهپیمایی باشکوه کرمانشاهیان علیه اغتشاشگران</h1>
      <address><time datetime="2019-11-24T08:21:17+00:00">24 Nov 2019, 08:21</time> by <a rel="author">زهرا مرادی</a></address>
      <p>ایسنا/کرمانشاه مردم بابصیرت کرمانشاه در دفاع از امنیت و اقتدار کشور و محکومیت اغتشاشات اخیر، امروز(سوم آذر)راهپیمایی کردند.</p>
      <p>این راهپیمایی با حضور باشکوه مردم، از چهارراه مدرس تا میدان آزادی کرمانشاه برگزار شد.</p>
      <p>مردم کرمانشاه امروز با سردادن شعارهایی علیه آشوبگران، آمریکا و اسرائیل، حمایت قاطع خود را از رهبری و امنیت و اقتدار کشور اعلام کرده و بار دیگر به دشمنان نشان دادند تا آخرین قطره خون از نظام اسلامی حراست خواهند کرد.</p>
      <p>" این همه لشکر آمده، به عشق رهبر آمده"، " خونی که در رگ ماست، هدیه به رهبر ماست "و...از جمله شعارهای کرمانشاهیان در حمایت از مقام معظم رهبری و بیاناتشان در جریان اجرای طرح مدیریت مصرف سوخت بود.</p>
      <p> راهپیمایان همچنین شعارهایی مثل  "مرگ بر فتنه گر"،" مرگ بر منافق"، "مرگ بر آشوبگر" و ... را در محکوم کردن اقدامات خرابکارانه اغتشاشگران سردادند.</p>
      <p>از دیگر شعارهای راهپیمایان کرمانشاهی می‌توان به شعارهای ضداستکباری آنها نظیر "مرگ بر آمریکا"، "مرگ بر اسرائیل "، "مرگ بر آل سعود "،" ما ملت بیداریم، از آمریکا بیزاریم" اشاره کرد. </p>
      <p>مردم کرمانشاه همچینین با در دست داشتن دست نوشته‌هایی با محتوای "آمریکا رو به افول است"، " خواب برگشت آمریکا به این کشور غیرقابل تعبیر است " و ... از دشمنان اسلام و انقلاب اعلام انزجار کرده و حمایت خود را از نظام اعلام کردند.</p>
      <p>از نکات قابل توجه در راهپیمایی امروز کرمانشاه حضور پررنگ بازاریان و اصناف در کنار کارمندان و کارگران و دیگر اقشار مثل دانشجویان و دانش آموزان بود.</p>
      <p> حضور پررنگ زنان به همراه کودکانشان در کنار مردان از نقاط قابل توجه راهپیمایی حمایتگرانه مردم شهر کرمانشاه از نظام بود.</p>
      <p>سخنران مراسم راهپیمایی شهر کرمانشاه در محکومیت اغتشاشات اخیر حجت الاسلام شمس الله جلیلیان مسئول حوزه نمایندگی ولی فقیه در سپاه نبی اکرم(ص) استان کرمانشاه بود.</p>
      <p>مشابه این راهپیمایی در چهار شهرستان صحنه، اسلام آبادغرب، جوانرود و گیلانغرب برگزار شد. در روزهای گذشته نیز راهپیمایی هایی به صورت خودجوش در دیگر شهرستانهای استان کرمانشاه برگزار شده بود.</p>
      <p>انتهای پیام<br/> </p>
      <p>انتهای پیام/</p>
    </article>
  </body>
</html>