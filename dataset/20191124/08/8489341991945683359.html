<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807005/%D8%AC%D9%87%D8%AA%E2%80%8C%DA%AF%DB%8C%D8%B1%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D9%BE%DB%8C%D8%A7%D9%85-%D9%86%D9%88%D8%B1-%D8%A8%D9%87-%D8%B3%D9%85%D8%AA-%D8%AA%D9%88%D9%84%DB%8C%D8%AF%D8%A7%D8%AA-%D9%85%D8%A8%D8%AA%D9%86%DB%8C-%D8%A8%D8%B1-%D8%AF%D8%A7%D9%86%D8%B4-%D9%88-%D8%AD%D9%84-%D9%85%D8%B4%DA%A9%D9%84%D8%A7%D8%AA-%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T08:45:00+00:00"/>
    <meta property="og:title" content="ستاری در دانشگاه پیام نور ساری: جهت‌گیری دانشگاه پیام نور به سمت تولیدات مبتنی بر دانش و حل مشکلات مردم است"/>
    <meta property="og:description" content="معاون علمی و فناوری ریاست جمهوری گفت: در شرق استان مازندران دانشگاه‌های فوق‌العاده‌ای همانند دانشگاه پیام نور وجود دارند که جهت‌گیری این دانشگاه‌ها در حال تغییر به سمت حل مشکلات مردم است."/>
  </head>
  <body>
    <article>
      <h1>ستاری در دانشگاه پیام نور ساری: جهت‌گیری دانشگاه پیام نور به سمت تولیدات مبتنی بر دانش و حل مشکلات مردم است</h1>
      <h2>معاون علمی و فناوری ریاست جمهوری گفت: در شرق استان مازندران دانشگاه‌های فوق‌العاده‌ای همانند دانشگاه پیام نور وجود دارند که جهت‌گیری این دانشگاه‌ها در حال تغییر به سمت حل مشکلات مردم است.</h2>
      <address>
        <time datetime="2019-11-24T08:45:00+00:00">24 Nov 2019, 08:45</time>
      </address>
      <p>به گزارش گروه دانشگاه خبرگزاری دانشجو، سورنا ستاری، معاون علمی فناوری ریاست جمهوری به همراه احمد حسین‌زادگان استاندار مازندران از پیام نور ساری بازدید کرد.<br/><br/>ستاری با حضور در واحد‌های فناور مستقر در این مرکز از نزدیک در جریان روند ارائه خدمات علمی و فناورانه این واحد‌ها قرار گرفت.</p>
      <p>در این بازدید حسین نازک‌تبار، رئیس دانشگاه پیام نور مرکز ساری اظهار داشت: در راستای تقویت ارتباط صنعت با دانشگاه و اشتغال فارغ التحصیلان و دانشجویان، معاونت علمی و فناوری ریاست جمهوری در این مرکز حضور یافتند و از واحد‌های فناور و ایده‌های نو استقبال خوبی می‌شود.<br/><br/>معاون علمی و فناوری ریاست جمهوری با ابراز خرسندی از سفر به استان مازندران و تشکر از همراهی استاندار مازندران خاطرنشان کرد: در شرق استان دانشگاه‌های فوق‌العاده‌ای همانند دانشگاه پیام نور وجود دارند که جهت‌گیری این دانشگاه‌ها در حال تغییر به سمت حل مشکلات مردم و تولیدات مبتنی بر دانش و توسعه اقتصاد علمی و گسترش شرکت‌ها و بنگاه‌های اقتصادی دخیل در این مجموعه است.<br/><br/>ستاری گفت: در دانشگاه‌ها زیست‌بومی برای توسعه شتاب‌دهنده فعالیت‌های مولد بخش خصوصی ایجاد می‌شود و جوانان در حوزه‌های مختلف ایده‌های فوق العاده‌ای دارند که سمت و سوی آن کسب و کار‌های جدید است. وی همچنین اظهار داشت: به واسطه این‌گونه کسب و کار‌ها نیرو‌های انسانی می‌توانند در این محیط کار کنند و اشتغال‌زایی صورت گیرد.</p>
      <p>وی از حمایت دولت برای سرعت‌بخشی به فعالیت‌های نوآفرینانه و فناورانه خبر داد و گفت: در مراکز نوآوری و پارک‌های علم و فناوری از شتابنده‌ها از طریق تسهیلات کم‌بهره و حتی کمک‌های بلاعوض و ... پشتیبانی همه‌جانبه می‌شود.<br/><br/>معاون علمی و فناوری رئیس جمهور ایجاد زیست‌بوم‌های جدید را از مهم‌ترین رسالت‌های شرکت‌دانش‌بنیان در دانشگاه‌ها دانست و گفت: بیش از ۱۴۰ نوع خدمت توسط سیستم‌های مبتنی بر دانش‌بنیان وجود دارد به طوری که برای افرادی که در استارتاپ و بیمه و حوزة صادرات فعالیت می‌کنند، معافیت‌های مالیاتی، گمرکی و سربازی لحاظ می‌شود.<br/><br/>وی با بیان اینکه پایه اقتصاد انسان‌ها هستند، تصریح کرد: در این بازدید ایده‌های خوب و جالب توجه زیاد بوده است و این نشانگر توانمندی اعضای هیأت علمی دانشگاه‌ها به‌ویژه دانشگاه پیام نور است که توانستند با مجاهدت علمی و تلاش گسترده، ایده‌های مناسبی را تولید کنند تا زمینه‌ای برای رشد فعالیت‌های نوآورانه و کسب و کارجدید فراهم گردد.</p>
    </article>
  </body>
</html>