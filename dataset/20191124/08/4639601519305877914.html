<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/world/kolomvia-plastikes-sfaires-tin-3i-imera-diadiloseon-eikones/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T08:50:06+00:00"/>
    <meta property="og:title" content="Κολομβία: πλαστικές σφαίρες την 3η ημέρα διαδηλώσεων (εικόνες)"/>
    <meta property="og:description" content="Χιλιάδες άνθρωποι διαδήλωσαν για τρίτη συνεχόμενη ημέρα στην Μπογκοτά της Κολομβίας χθες, Σάββατο, συμμετέχοντας στο κίνημα ενάντια στον πρόεδρο της χώρας, Ιβάν Ντούκε"/>
  </head>
  <body>
    <article>
      <h1>Κολομβία: πλαστικές σφαίρες την 3η ημέρα διαδηλώσεων (εικόνες)</h1>
      <h2>Χιλιάδες άνθρωποι διαδήλωσαν για τρίτη συνεχόμενη ημέρα στην Μπογκοτά της Κολομβίας χθες, Σάββατο, συμμετέχοντας στο κίνημα ενάντια στον πρόεδρο της χώρας, Ιβάν Ντούκε</h2>
      <address><time datetime="2019-11-24T08:50:06+00:00">24 Nov 2019, 08:50</time> by <a rel="author">ΤοΒΗΜΑ Team</a></address>
      <p>Χιλιάδες άνθρωποι διαδήλωσαν για τρίτη συνεχόμενη ημέρα στην Μπογκοτά της Κολομβίας χθες, Σάββατο, συμμετέχοντας στο κίνημα ενάντια στον πρόεδρο της χώρας, Ιβάν Ντούκε, ο οποίος επέσπευσε για σήμερα την έναρξη του εθνικού διαλόγου που είχε ανακοινώσει αρχικά για την επόμενη εβδομάδα.</p>
      <figure>
        <img src="https://www.tovima.gr/wp-content/uploads/2019/11/24/1-11-450x300.jpg"/>
      </figure>
      <p>Ο Ντούκε, ο οποίος βλέπει τη δημοφιλία του να μειώνεται, παρά το γεγονός ότι βρίσκεται μόλις 15 μήνες στην εξουσία, ανακοίνωσε χθες την πρόωρη έναρξη των συνομιλιών που είχε προαναγγείλει την Παρασκευή, ως απάντηση στις άνευ προηγουμένου διαδηλώσεις που έχουν ξεσπάσει στη χώρα από την Πέμπτη.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>«Αύριο (Κυριακή) θα ξεκινήσουμε τον εθνικό διάλογο με τους δημάρχους και τους εκλεγμένους κυβερνήτες» έγραψε στο Twitter ο κολομβιανός πρόεδρος, ενώ πρόσθεσε ότι την επόμενη εβδομάδα ο διάλογος θα συνεχιστεί «με διάφορους κοινωνικούς τομείς».</p>
      <p>Έπειτα από μια νύχτα κατά την οποία είχε επιβληθεί απαγόρευση κυκλοφορίας στην Μπογκοτά, πρώτη φορά από το 1977, οι διαδηλώσεις ξεκίνησαν και πάλι χθες το απόγευμα, την ώρα που η υπηρεσία καθαριότητας του δήμου προσπαθούσε να σβήσει τα σημάδια από τις ταραχές και τις λεηλασίες στις λαϊκές συνοικίες του νότιου τμήματος της κολομβιανής πρωτεύουσας.</p>
      <figure>
        <img src="https://www.tovima.gr/wp-content/uploads/2019/11/24/1-12-450x308.jpg"/>
      </figure>
      <p>Ο 43χρονος Ντούκε, που δέχεται επικρίσεις για την κοινωνική και οικονομική πολιτική του, καθώς και την πολιτική του στον τομέα της ασφάλειας, διευκρίνισε ότι θα συναντηθεί τη Δευτέρα με την Εθνική Επιτροπή Συντονισμού Εργασίας, στην οποία συμμετέχουν τα υπουργεία Οικονομικών, Εργασίας και Εμπορίου, καθώς και εκπρόσωποι των εργοδοτικών οργανώσεων και των συνδικάτων των εργαζομένων.</p>
      <p>«Στη διάρκεια της εβδομάδας θα συνεχίσουμε το διάλογο με διάφορους κοινωνικούς τομείς» πρόσθεσε ο κολομβιανός πρόεδρος, που βρίσκεται στην εξουσία από τον Αύγουστο του 2018, χωρίς ωστόσο να διαθέτει πλειοψηφία στο κοινοβούλιο, ενώ το κόμμα του, το Δημοκρατικό Κέντρο, υπέστη μεγάλη ήττα στις τοπικές εκλογές του Οκτωβρίου.</p>
      <figure>
        <img src="https://www.tovima.gr/wp-content/uploads/2019/11/24/1-15-450x308.jpg"/>
      </figure>
      <p>Τα συνδικάτα των εργαζομένων είχαν κηρύξει εθνική απεργία την Πέμπτη 21 Νοεμβρίου και είχαν καλέσει σε διαδηλώσεις, στις οποίες συμμετείχαν φοιτητές, αυτόχθονες, οργανώσεις της αντιπολίτευσης, οργανώσεις για την προστασία του περιβάλλοντος και καλλιτέχνες.</p>
      <p>Εκατοντάδες χιλιάδες άνθρωποι συμμετείχαν στις κινητοποιήσεις πραγματοποιώντας πορείες, κυρίως ειρηνικές, σε όλη τη χώρα.</p>
      <figure>
        <img src="https://www.tovima.gr/wp-content/uploads/2019/11/24/1-13-450x300.jpg"/>
      </figure>
      <p>Στη συνέχεια, νέες διαδηλώσεις πραγματοποιήθηκαν την Παρασκευή, με τους πολίτες να χτυπούν κατσαρόλες, μια μορφή διαμαρτυρίας που δεν είναι συνηθισμένη στην Κολομβία.</p>
      <p>Χθες πραγματοποιήθηκαν νέες συγκεντρώσεις σε διάφορες συνοικίες της Μπογκοτά, όπως και στις πόλεις Κάλι και Μεντεγίν.</p>
      <p>Στο τέλος της ημέρας οι κινητοποιήσεις εντάθηκαν στην πρωτεύουσα, αφού οι δυνάμεις της τάξης έκαναν χρήση δακρυγόνων και σφαιρών καλυμμένων με καουτσούκ για να διαλύσουν τις πρώτες διαδηλώσεις.</p>
      <figure>
        <img src="https://www.tovima.gr/wp-content/uploads/2019/11/24/1-14-450x304.jpg"/>
      </figure>
      <p>Ένας νεαρός 17 ετών τραυματίστηκε σοβαρά στο κεφάλι από αντικείμενο που έριξαν αστυνομικοί, σύμφωνα με τις εικόνες που αναρτήθηκαν σε ιστότοπους κοινωνικής δικτύωσης και προκάλεσαν αγανάκτηση. Νοσηλεύεται στην εντατική.</p>
      <figure>
        <img src="https://www.tovima.gr/wp-content/uploads/2019/11/24/1-18-450x297.jpg"/>
      </figure>
      <p>Χθες το βράδυ ο Ντούκε ανακοίνωσε μέσω Twitter ότι ζήτησε «να διενεργηθεί έκτακτη έρευνα για την υπόθεση αυτήν, ώστε να πέσει φως στα όσα συνέβησαν και να εντοπιστούν οι υπεύθυνοι».</p>
      <p>
        <b>Ένταση με τις δυνάμεις της τάξης</b>
      </p>
      <p>«Εκφράζουμε την ανησυχία μας για την υπέρμετρη χρήση βίας από την Esmad (τη μονάδα αντιμετώπισης ταραχών της αστυνομίας) κατά τη διάρκεια της διαδήλωσης στην Μπογκοτά» είχε γράψει νωρίτερα ο Συνήγορος του Πολίτη στο Twitter, μια κρατική Αρχή προστασίας των δικαιωμάτων των πολιτών.</p>
      <figure>
        <img src="https://www.tovima.gr/wp-content/uploads/2019/11/24/1-4-450x292.jpg"/>
      </figure>
      <p>Από την Πέμπτη, στις συγκρούσεις με την αστυνομία έχουν σκοτωθεί τρεις άνθρωποι και σχεδόν 300 έχουν τραυματιστεί σε όλη την Κολομβία.</p>
      <figure>
        <img src="https://www.tovima.gr/wp-content/uploads/2019/11/24/1-5-450x292.jpg"/>
      </figure>
      <p>Περίπου 13.000 αστυνομικοί και στρατιώτες έχουν αναπτυχθεί στην πρωτεύουσα. Με τη στήριξη ελικοπτέρων περιπολούν την πόλη αυτήν των επτά εκατομμυρίων κατοίκων και έχουν προχωρήσει σε περίπου 300 συλλήψεις.</p>
      <figure>
        <img src="https://www.tovima.gr/wp-content/uploads/2019/11/24/1-6-450x303.jpg"/>
      </figure>
      <p>«Οι περιπολίες αυτές είναι απαραίτητες και διασφαλίζουν την ηρεμία των πολιτών» τόνισε ο Ντούκε.</p>
      <figure>
        <img src="https://www.tovima.gr/wp-content/uploads/2019/11/24/1-7-450x309.jpg"/>
      </figure>
      <p>Εκτός από την πολιτική ασφαλείας, που επικεντρώνεται στην καταπολέμηση της διακίνησης ναρκωτικών, οι διαδηλωτές καταγγέλλουν την πρόθεση της κυβέρνησης να καταστήσει πιο ευέλικτη την αγορά εργασίας, να αποδυναμώσει το δημόσιο συνταξιοδοτικό ταμείο, προωθώντας ιδιωτικά, και να αυξήσει την ηλικία συνταξιοδότησης.</p>
      <figure>
        <img src="https://www.tovima.gr/wp-content/uploads/2019/11/24/1-8-450x293.jpg"/>
      </figure>
      <p>Κάποιοι ζητούν επίσης μεγαλύτερες δαπάνες για τη δημόσια παιδεία, την προστασία των αυτοχθόνων και των υπέρμαχων των ανθρωπίνων δικαιωμάτων, καθώς και να γίνει σεβαστή η ειρηνευτική συμφωνία που υπεγράφη το 2016 με τους αντάρτες Farc, την οποία ο Ντούκε κρίνει πολύ ευνοϊκή προς αυτούς.</p>
      <p>
        <b>Πόλη-φάντασμα</b>
      </p>
      <p>Τη νύχτα της Παρασκευής προς το Σάββατο η Μπογκοτά έμοιαζε με πόλη-φάντασμα και 331 άνθρωποι συνελήφθησαν, επειδή αψήφησαν την απαγόρευση κυκλοφορίας, μέτρο που τέθηκε σε ισχύ και στην Κάλι.</p>
      <figure>
        <img src="https://www.tovima.gr/wp-content/uploads/2019/11/24/1-9-450x295.jpg"/>
      </figure>
      <p>Επί μία ώρα εκατοντάδες άνθρωποι αψηφώντας την απαγόρευση συγκεντρώθηκαν έξω από το σπίτι του Ντούκε και χτυπούσαν κατσαρόλες.</p>
      <p>Η κινητοποίηση στην Κολομβία, μια χώρα με τεράστιες κοινωνικές ανισότητες, πραγματοποιείται την ώρα που στη Λατινική Αμερική επικρατεί ένα κλίμα έντασης με κοινωνικές και πολιτικές κρίσεις να είναι ανοιχτές στον Ισημερινό, τη Χιλή και τη Βολιβία.</p>
      <figure>
        <img src="https://www.tovima.gr/wp-content/uploads/2019/11/24/1-10-450x295.jpg"/>
      </figure>
      <figure>
        <img src="https://www.tovima.gr/wp-content/uploads/2019/11/24/1-16-450x300.jpg"/>
      </figure>
      <figure>
        <img src="https://www.tovima.gr/wp-content/uploads/2019/11/24/1-17-450x291.jpg"/>
      </figure>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>