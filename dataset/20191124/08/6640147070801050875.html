<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/lenovo-e-intel-un-supercomputer-raffreddato-a-liquido-per-harvard/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-24T08:15:00+00:00"/>
    <meta property="og:title" content="Lenovo e Intel, un supercomputer raffreddato a liquido per Harvard | Tom's Hardware"/>
    <meta property="og:description" content="Le due aziende hanno collaborato su Cannon, nuovo supercomputer del FASRC di Harvard e per creare Project Everyscale, un consiglio dedicato a promuovere i vantaggi della tecnologia exascale."/>
  </head>
  <body>
    <article>
      <h1>Lenovo e Intel, un supercomputer raffreddato a liquido per Harvard | Tom's Hardware</h1>
      <address>
        <time datetime="2019-11-24T08:15:00+00:00">24 Nov 2019, 08:15</time>
      </address>
      <p><b>Lenovo e Intel</b> hanno unito le forze su <b>Cannon</b>, il <b>primo supercomputer raffreddato a liquido</b> che troverà casa nella divisione di ricerca informatica della Facoltà di Arte e Scienze dell’<b>Università di Harvard</b> (FASRC).</p>
      <p>Il raffreddamento a liquido è di fondamentale importanza per rendere sostenibile un incremento delle prestazioni, e la crescente capacità di calcolo che sarà necessaria in applicazioni future.</p>
      <p><b>Composto da oltre 30.000 core Intel Xeon Scalable di seconda generazione</b>, Cannon include la tecnologia di raffreddamento a liquido Lenovo Neptune che usa la migliore conducibilità termica dell’acqua rispetto all’aria per assicurare un migliore raffreddamento dei componenti e di conseguenza maggiori prestazioni e minori consumi energetici.</p>
      <figure>
        <img src="https://www.tomshw.it/images/images/2019/11/supercomputer-cannon-64719.768x432.jpg"/>
      </figure>
      <p>Sebbene il sistema di storage di Cannon sia dislocato in diverse sedi, il centro di calcolo primario è installato presso il Massachusetts Green High Performance Computing Center, un datacenter certificato LEED Platinum a Holyoke, Massachusetts.</p>
      <p><b>Il cluster di Cannon comprende 670 server Lenovo ThinkSystem SD650</b> con raffreddamento ad acqua Neptune direct-to-node e processori <b>Intel Xeon Platinum 8268 composti da 24 core per socket e 48 core per nodo.</b></p>
      <p>Ciascun nodo di Cannon è oggi molte volte più veloce rispetto a qualsiasi precedente nodo di cluster, consentendo prestazioni 3-4 volte superiori rispetto al sistema precedente in attività quali la modellazione geofisica della Terra. <b>Nelle prime quattro settimane di operatività Cannon ha eseguito più di 4,2 milioni di lavori usando oltre 21 milioni di ore-CPU.</b></p>
      <p>Intel, Lenovo e alcuni dei principali attori nel campo dell’HPC stanno inoltre lavorando alla creazione di <b>un consiglio dedicato a promuovere i vantaggi della tecnologia exascale</b>. Il consiglio, denominato <b>Project Everyscale</b>, tratterà le diverse tecnologie dei componenti in via di sviluppo per rendere possibile il calcolo exascale.</p>
      <p>Le aree di attenzione toccheranno ogni aspetto della progettazione dei sistemi HPC, comprese le tecnologie alternative di raffreddamento, l’efficienza, la densità, i rack, lo storage, la convergenza fra HPC tradizionale e intelligenza artificiale, e molto altro.</p>
      <p>I membri del consiglio porteranno le loro competenze di clienti per indicare la direzione dell’innovazione in campo exascale in modo da renderla disponibile a tutti, collaborando per dare vita a un quadro coerente del futuro del settore.</p>
      <p>“Collaborando con Intel stiamo riunendo alcuni tra i nomi più importanti e le menti più brillanti nel campo dell’HPC per sviluppare una roadmap di innovazione che porterà le tecnologie exascale agli utenti di tutte le dimensioni”, ha dichiarato Scott Tease, general manager, HPC e AI di Lenovo Data Center Group.</p>
      <p>“Intel è orgogliosa di essere parte integrante di questo importante sforzo nel campo del supercomputing e di collaborare con Lenovo e altri leader nel campo dell’HPC”, ha commentato Trish Damkroger, vice president e general manager della Extreme Computing Organization di Intel.</p>
      <p>“Con Project Everyscale il nostro obiettivo è di rendere più accessibili le tecnologie exascale e portare i più importanti processori scalabili Xeon insieme ad acceleratori, storage, componenti, software e altro a un numero sempre maggiore di clienti di HPC di ogni dimensione e con qualsiasi carico di lavoro”. L’inizio dei lavori del Consiglio è previsto per l’inizio del 2020.</p>
    </article>
  </body>
</html>