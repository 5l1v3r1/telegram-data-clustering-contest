<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T08:01:58+00:00"/>
    <meta property="og:title" content="«Βάζει πλάτη» ο Τσακαλώτος: Χαρισματικός ηγέτης ο Τσίπρας – Δεν τον αμφισβητώ"/>
    <meta property="og:description" content="Σχετικά με τις μετεκλογικές διεργασίες εντός του ΣΥΡΙΖΑ, ο κ. Τσακαλώτος σημείωσε ότι ο Αλέξης Τσίπρας δεν επιχειρεί μια μετάβαση στο Κέντρο"/>
  </head>
  <body>
    <article>
      <h6 class="kicker">«Θα φύγει όταν αποφασίσει»</h6>
      <h1>«Βάζει πλάτη» ο Τσακαλώτος: Χαρισματικός ηγέτης ο Τσίπρας – Δεν τον αμφισβητώ</h1>
      <h2>Σχετικά με τις μετεκλογικές διεργασίες εντός του ΣΥΡΙΖΑ, ο κ. Τσακαλώτος σημείωσε ότι ο Αλέξης Τσίπρας δεν επιχειρεί μια μετάβαση στο Κέντρο</h2>
      <address><time datetime="2019-11-24T08:01:58+00:00">24 Nov 2019, 08:01</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Facebook 0</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Twitter</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">LinkedIn</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Περισσότερα</a>
        </li>
      </ul>
      <p>Επίθεση στην κυβέρνηση με αφορμή την κατάθεση του Προϋπολογισμού εξαπέλυσε ο τέως υπουργός Οικονομικών, Ευκλείδης Τσακαλώτος, διαμηνύοντας παράλληλα ότι δεν αμφισβητείται ο Αλέξης Τσίπρας στον ΣΥΡΙΖΑ.</p>
      <p>Μιλώντας στην τηλεόραση του ΑΝΤ1, ο κ. Τσακαλώτος υποστήριξε ότι, αντίθετα με τις δεσμεύσεις της, η ΝΔ με τον Προϋπολογισμό που κατέθεσε δεν βοηθά τη μεσαία τάξη. «Υπάρχουν αρκετοί τρόποι να καταρτίσει κάποιος έναν προϋπολογισμό. Να δεχθούμε ότι μισθωτοί με συνταξιούχοι με εισόδημα 18.000 ευρώ είναι μεσαία τάξη. Πόσο θα ωφεληθούν από την μείωση φόρου; 56 ευρώ; Δεν κερδίζουν τίποτα ουσιαστικά. Το ίδιο ισχύει για τους ελεύθερους επαγγελματίες. Δεν θα βοηθηθεί η μεσαία τάξη με αυτόν τον Προϋπολογισμό».</p>
      <p>Αναφορικά με τις ελαφρύνσεις που υπάρχουν ο κ. Τσακαλώτος σημείωσε ότι «όποια ελάφρυνση είναι καλή» και υποστήριξε ότι από τον δημοσιονομικό χώρο ύψους 1,2 δισ, τα 600 εκατομμύρια ευρώ αφορούν μείωση φόρων στις επιχειρήσεις υποστηρίζοντας ότι «αυτά τα λεφτά θα μπορούσαν να δοθούν για κοινωνική πολιτική».</p>
      <p>Ο Ευκλείδης Τσακαλώτος κατηγόρησε, μάλιστα, την κυβέρνηση ότι εφαρμόζει πολιτική προς όφελος των πλουσίων λέγοντας: «Πιο ταξική μεροληψία από την ΝΔ… πεθαίνεις! Αυτοί που έχουν τα υψηλότερα εισοδήματα ή την μεγαλύτερη ακίνητη περιουσία με τον ΕΝΦΙΑ, με τα μέτρα της Κυβέρνησης της ΝΔ, έχουν μεγαλύτερο όφελος από αυτούς με τα χαμηλότερα εισοδήματα ή την μικρότερη περιουσία. Υπάρχει ταξική μεροληψία υπέρ των ισχυρότερων».</p>
      <h3>«Η ΝΔ δεν μπορεί να σώσει τη μεσαία τάξη, όπως δεν μπόρεσε και ο Μακρόν»</h3>
      <p>Ο τέως υπουργός Οικονομικών τόνισε ότι η κυβέρνηση επιχειρεί να φτιάξει μια αυταρχική ταυτότητα εφαρμόζοντας το δόγμα «νόμος και τάξη» λόγω της αδυναμίας της στην οικονομική πολιτική και της αθέτησης των υποσχέσεων ότι θα σώσει τα μεσαία στρώματα. «Αυτή η κυβέρνηση έχει ως χαρακτηριστικό στοιχείο τον αυταρχισμό, διότι δεν θα της βγει το οικονομικό της πρόγραμμα και δεν θα σώσει τα μεσαία στρώματα, όπως δεν το έκανε ο Μακρόν», είπε ο κ. Τσακαλώτος, ο οποίος, όμως, παραδέχθηκε ότι ούτε ο ΣΥΡΙΖΑ κατάφερε να το κάνει λέγοντας: «Ούτε εμείς το κάναμε, αλλά προσπαθούμε να βρούμε λύσεις για την μεσαία τάξη».</p>
      <p>Αναφορικά με τη δική του θητεία στο υπουργείο Οικονομικών, ο Ευκλείδης Τσακαλώτος υποστήριξε ότι τα πράγματα δεν θα μπορούσαν να είναι πολύ διαφορετικά καθώς «επί τρία χρόνια ήμασταν σε Μνημόνιο». Απαντώντας για τη διαπραγμάτευση του πρώτου εξαμήνου της κυβέρνησης ΣΥΡΙΖΑ επιχείρησε να κρατήσει αποστάσεις από την κριτική στον Γιάνη Βαρουφάκη λέγοντας: «Ακόμα και τον Άγιο Κοσμά τον Αιτωλό να είχαμε βάλει Υπουργό Οικονομικών το πρώτο εξάμηνο του 2015, το ίδιο αποτέλεσμα θα είχαμε. Στην Ευρώπη είχαν στόχο “να ηττηθεί ο ΣΥΡΙΖΑ”».</p>
      <h3>«Ο Τσίπρας είναι χαρισματικός ηγέτης»</h3>
      <p>Τέλος, σχετικά με τις μετεκλογικές διεργασίες εντός του ΣΥΡΙΖΑ, ο κ. Τσακαλώτος σημείωσε ότι ο Αλέξης Τσίπρας δεν επιχειρεί μια μετάβαση στο Κέντρο καθώς έχει πλήρη επίγνωση ότι οι κεντρώες πολιτικές δεν λειτουργούν και πρόσθεσε ότι το προσκλητήριο που απευθύνει ο ΣΥΡΙΖΑ αφορά τα πεδία των κοινωνικών ανισοτήτων, της πράσινης ανάπτυξης και των ανθρωπίνων δικαιωμάτων.</p>
      <p>Κληθείς να απαντήσει σε ερώτημα αν υπάρχει αμφισβήτηση στον Αλέξη Τσίπρα ο Ευκλείδης Τσακαλώτος σημείωσε: «ο Αλέξης είναι ένας χαρισματικός ηγέτης, θα κρατήσει για πολλά χρόνια και όταν ο ίδιος αποφασίσει ότι πρέπει να φύγει, θα υπάρχει -μετά από μια δεκαετία- μια νέα ηγεσία από νέα παιδιά. Δεν υπάρχει καμία αμφισβήτηση του Αλέξη. Ξέρετε πόσες φορές διαφωνήσαμε στην διαπραγμάτευση και μετά έλεγε ο ένας στον άλλον «Αλέξη, είχες δίκιο σε αυτό» ή «Ευκλείδη, σε αυτό εσύ είχες δίκιο;».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Facebook 0</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Twitter</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">LinkedIn</a>
        </li>
        <li>
          <a href="https://www.eleftherostypos.gr/politiki/491761-bazei-plati-o-tsakalotos-xarismatikos-igetis-o-tsipras-den-ton-amfisbito/#">Περισσότερα</a>
        </li>
      </ul>
    </article>
  </body>
</html>