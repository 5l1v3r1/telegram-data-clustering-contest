<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/education/article/1626027/%E0%A6%85%E0%A6%A8%E0%A6%B2%E0%A6%BE%E0%A6%87%E0%A6%A8%E0%A7%87-%E0%A6%B8%E0%A7%8D%E0%A6%A8%E0%A6%BE%E0%A6%A4%E0%A6%95%E0%A7%8B%E0%A6%A4%E0%A7%8D%E0%A6%A4%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T08:15:00+00:00"/>
    <meta property="og:title" content="অনলাইনে স্নাতকোত্তর"/>
    <meta property="og:description" content="ইউনাইটেড ইন্টারন্যাশনাল ইউনিভার্সিটি (ইউআইইউ) থেকে বিবিএ করেছেন রাইসা জেরিন। স্নাতক শেষ করেই একটি বেসরকারি প্রতিষ্ঠানের অর্থ বিভাগে যোগ দিয়েছেন। লিংকডইনে বিভিন্ন সফল করপোরেট ব্যক্তিত্বদের প্রোফাইল দেখে রাইসার মনে হয়েছে, স্নাতকোত্তরটা অনলাইনে করলে কেমন হয়? খোঁজখবর নিয়ে রাইসার মনে হয়েছে, খরচটা তাঁর সামর্থ্যের তুলনায় বেশি। তাই আপাতত টাকা জমাচ্ছেন। তিনি বলেন, &amp;lsquo;অনলাইনে অনেক ঘাঁটাঘাঁটি করে আমি..."/>
  </head>
  <body>
    <article>
      <h1>অনলাইনে স্নাতকোত্তর</h1>
      <address><time datetime="2019-11-24T08:15:00+00:00">24 Nov 2019, 08:15</time> by <a rel="author">স্বপ্ন নিয়ে প্রতিবেদক</a></address>
      <p>ইউনাইটেড ইন্টারন্যাশনাল ইউনিভার্সিটি (ইউআইইউ) থেকে বিবিএ করেছেন রাইসা জেরিন। স্নাতক শেষ করেই একটি বেসরকারি প্রতিষ্ঠানের অর্থ বিভাগে যোগ দিয়েছেন। লিংকডইনে বিভিন্ন সফল করপোরেট ব্যক্তিত্বদের প্রোফাইল দেখে রাইসার মনে হয়েছে, স্নাতকোত্তরটা অনলাইনে করলে কেমন হয়?</p>
      <p>খোঁজখবর নিয়ে রাইসার মনে হয়েছে, খরচটা তাঁর সামর্থ্যের তুলনায় বেশি। তাই আপাতত টাকা জমাচ্ছেন। তিনি বলেন, ‘অনলাইনে অনেক ঘাঁটাঘাঁটি করে আমি ইউনিভার্সিটি অব ইলিনয় অ্যাট আরবানা শ্যাম্পেইনের মাস্টার্স অব বিজনেস অ্যাডমিনেস্ট্রেশন প্রোগ্রামটার খোঁজ পাই। আগামী সেশনে ভর্তির জন্য নিজেকে তৈরি করছি।’</p>
      <p>রাইসা জেরিনের মতো অনেকেই দেশে বসে অনলাইনের মাধ্যমে ভিনদেশি স্নাতকোত্তরের ডিগ্রি অর্জন করছেন। ইউরোপ ও যুক্তরাষ্ট্রের বেশ কিছু বিশ্ববিদ্যালয়ে এই সুযোগ আছে। বিশ্ববিদ্যালয় ও পড়ার বিষয়ের ধরন অনুযায়ী খরচ নানা রকম হয়ে থাকে।</p>
      <p>কানাডিয়ান ইউনিভার্সিটি অব বাংলাদেশের স্কুল অব বিজনেসের প্রধান এস এম আরিফুজ্জামান বলেন, ‘উচ্চশিক্ষায় বহুমাত্রিকতা যোগ করেছে অনলাইন কোর্সগুলো। এখন দেশে বসেই ভিনদেশি বিশ্ববিদ্যালয়ে স্নাতকোত্তর করা যায়। ভিসা, যাওয়া-আসা, থাকার জটিলতা ছাড়াই আপনি একটা বিদেশি ডিগ্রি পাচ্ছেন। অতএব সুযোগ থাকলে কেন চেষ্টা করবেন না?’</p>
      <p>
        <b>যত রকমের সুযোগ</b>
      </p>
      <p>অনলাইনে স্নাতকোত্তর করার নানা রকমের সুযোগ আছে। ব্যবসায় প্রশাসন থেকে যেমন স্নাতকোত্তর ডিগ্রি অর্জন করা যায়, তেমনি কম্পিউটারবিজ্ঞান, তড়িৎ প্রকৌশল, ডেটা সায়েন্স, পাবলিক হেলথ ইত্যাদি বিষয়েও স্নাতকোত্তর ডিগ্রি করার সুযোগ আছে। কোর্সেরা বা এডেক্সের মতো অনলাইন শিক্ষাবিষয়ক প্ল্যাটফর্ম থেকে পাঠ গ্রহণ করা যায়। বিভিন্ন বিশ্ববিদ্যালয়ের নিজস্ব অনলাইন প্ল্যাটফর্মেও এই সুযোগ আছে।</p>
      <p>
        <b>সময় ও খরচ</b>
      </p>
      <p>অনলাইনের স্নাতকোত্তর কোর্সগুলোতে শিক্ষার্থীদের সুযোগ তৈরি করতে বিভিন্ন শিক্ষাপ্রতিষ্ঠান বৃত্তি দিয়ে থাকে। বাংলাদেশেও অনলাইনে ডিগ্রি অর্জনের দিকে তরুণ শিক্ষার্থীদের আগ্রহ তৈরি হচ্ছে। বিভিন্ন বিশ্ববিদ্যালয়ের অনলাইন কোর্স পোর্টাল ঘুরে দেখা যায়, ২২ থেকে ৩০ হাজার ডলারের মধ্যে (১৮ থেকে ২৫ লাখ টাকা) এমবিএসহ বিভিন্ন ডিগ্রি অর্জন করা যায়। পুরো টাকা একসঙ্গে জমা দিতে হয় না। সেমিস্টার ও কোর্সের ভিত্তিতে টাকা জমা নেওয়া হয়। তবে, নির্ধারিত নিয়ম অনুসরণ করে আপনি বৃত্তির জন্য আবেদন করতে পারবেন। সরাসরি উপস্থিত হয়ে ক্লাস করার ঝক্কিঝামেলা না থাকলেও অনলাইনে ক্লাস ও পরীক্ষায় অংশগ্রহণ করতে হয়। নিয়মিত ক্লাস অ্যাসাইনমেন্ট ও বাড়ির কাজও দিয়ে থাকেন অনলাইনের শিক্ষকেরা। সাধারণত সপ্তাহে চার-পাঁচ ঘণ্টা নিয়মিত ক্লাস ও চার-পাঁচ সপ্তাহে একটি করে পরীক্ষায় অংশ নিতে হয়। অনেক শিক্ষাপ্রতিষ্ঠানের অনলাইন কোর্সে শিক্ষানবিশ হিসেবে কাজের অভিজ্ঞতা ও ব্যবহারিক কাজের অভিজ্ঞতাকেও বেশ গুরুত্ব সহকারে দেখা হয়।</p>
      <p>
        <b>আরও জানতে</b>
      </p>
      <p>ইন্টারনেট থেকে বিশ্বের সেরা সব বিশ্ববিদ্যালয়ের অনলাইনের স্নাতকোত্তর সম্পর্কে জানা যায়। প্রয়োজনে বিশ্ববিদ্যালয় কর্তৃপক্ষকে ই–মেইল করেও বিস্তারিত জানতে পারেন। ভর্তির আবেদনের সময় স্নাতক পর্যায়ের সনদ ও সুপারিশপত্র (রিকমেন্ডেশন লেটার) জমা দিতে হবে। অনেক বিশ্ববিদ্যালয় অনলাইনে সরাসরি মৌখিক পরীক্ষাও নিয়ে থাকে।</p>
      <p>l হার্ভার্ড বিশ্ববিদ্যালয়ের অনলাইনে মাস্টার্স প্রোগ্রামের ঠিকানা: extension.harvard.edu/academics/graduate-degrees</p>
      <p>l ইলিনয় বিশ্ববিদ্যালয়ের অনলাইন মাস্টার্স প্রোগ্রামের ঠিকানা:</p>
      <p>online.illinois.edu/online-programs/graduate-programs</p>
      <p>l ইনসিডে মাস্টার্স প্রোগ্রামের ঠিকানা:</p>
      <p>insead.edu/master-programmes/mba/apply</p>
      <p>l অনলাইন প্ল্যাটফর্ম কোর্সেরাতে মাস্টার্স প্রোগ্রামের ঠিকানা:</p>
      <p>coursera.org/degrees</p>
    </article>
  </body>
</html>