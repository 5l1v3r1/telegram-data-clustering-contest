<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/ferenc-papa-a-vilag-bekeje-nem-alapulhat-felelmen-es-bizalmatlansagon-2048943/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T08:51:00+00:00"/>
    <meta property="og:title" content="Ferenc pápa: a világ békéje nem alapulhat félelmen és bizalmatlanságon"/>
    <meta property="og:description" content="A tömegpusztító fegyverek birtoklása hamis biztonságot jelent – közölte az egyházfő."/>
  </head>
  <body>
    <article>
      <h6 class="kicker">AGGODALOM</h6>
      <h1>Ferenc pápa: a világ békéje nem alapulhat félelmen és bizalmatlanságon</h1>
      <address>
        <time datetime="2019-11-24T08:51:00+00:00">24 Nov 2019, 08:51</time>
      </address>
      <h4>A tömegpusztító fegyverek birtoklása hamis biztonságot jelent – közölte az egyházfő Nagaszakiban.</h4>
      <p>Az 1945-ben végrehajtott atomtámadás áldozatainak emléket állító parkban a katolikus egyházfő több száz ember előtt adott hangot a mai világot továbbra is veszélyeztető fegyverkezés miatti aggodalmának.</p>
      <p>Világunkban, amelyben gyermekek és egész családok milliói élnek sanyarú körülmények között,</p>
      <blockquote>a fegyverek gyártása, korszerűsítése, birtoklása és eladása égbekiáltó merénylet az emberek ellen</blockquote>
      <p>– jelentette ki a pápa. Felhívta a figyelmet arra a kettősségre, amely szerint a békét és stabilitást félelemre és bizalmatlanságra alapozott hamis biztonság fenntartása révén akarják szavatolni.</p>
      <blockquote>Fel kell számolni a világunkat uraló bizalmatlanság légkörét, amely egyre inkább szétzilálni látszik a fegyverzetellenőrzés rendszerének mai szerkezetét, s ez folyamatosan mérgezi a népek kapcsolatát</blockquote>
      <p>– mondta az egyházfő. Úgy vélekedett: az új fegyverek technológiai fejlesztésének körülményei között még súlyosabb következményekkel járhat, hogy egyre kevésbé érvényesül a világban a multilateralizmus, a többpólusú jelleg.</p>
      <blockquote>„Az atomfegyverektől mentes világ igenis lehetséges és szükséges”</blockquote>
      <p>– mondta Ferenc pápa, figyelmeztetve a politikai vezetőket, hogy ezek a fegyverek nem oltalmaznak meg bennünket a nemzeti és nemzetközi biztonságot fenyegető veszélyektől.</p>
      <p>„Emiatt kulcsfontosságú megteremteni azokat az eszközöket, amelyek szavatolnák a kölcsönös bizalmat” – tette hozzá.</p>
    </article>
  </body>
</html>