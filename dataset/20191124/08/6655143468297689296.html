<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/nascono-bambini-alcolizzati-1.4902692"/>
    <meta property="og:site_name" content="La Nazione"/>
    <meta property="article:published_time" content="2019-11-24T08:11:00+00:00"/>
    <meta property="og:title" content="L'allarme: ogni anno in Toscana nascono 1.300 bimbi alcolizzati"/>
    <meta property="og:description" content="Vengono alla luce affetti da sindrome fetale alcolica: i rischi"/>
  </head>
  <body>
    <article>
      <h1>L'allarme: ogni anno in Toscana nascono 1.300 bimbi alcolizzati</h1>
      <h2>Vengono alla luce affetti da sindrome fetale alcolica: i rischi</h2>
      <address><time datetime="2019-11-24T08:11:00+00:00">24 Nov 2019, 08:11</time> by <a rel="author">ILARIA ULIVELLI</a></address>
      <p>Firenze, 24 novembre 2019 - <b>Ogni anno </b>in Toscana nascono circa 1.300 bambini affetti da sindrome alcolica fetale, un numero che sale a circa 25mila a livello nazionale. Se la mamma beve durante la gravidanza, l’alcol e, soprattutto, l’acetaldeide (prodotto della metabolizzazione dell’alcol) giunge direttamente nel sangue del nascituro attraverso la placenta. Il feto ne soffre: non essendo in grado di metabolizzare l’alcol come un adulto, viene esposto più a lungo ai suoi effetti nocivi.<br/><b>Professore, cosa accade al feto?</b><br/>«Questi bambini possono nascere con un cervello più piccolo e con un minor numero di cellule cerebrali in grado di funzionare correttamente, portando a problemi a lungo termine nell’apprendimento e nel comportamento», spiega <b>Sandro Sorbi,</b> professore ordinario di Neurologia all’Università di Firenze e direttore della Neurologia 1 di Careggi.<br/><b>L’alcol è veleno, soprattutto per il cervello nella fase di sviluppo: quali sono i rischi per chi beve in giovane età?</b><br/>«L’alcol è tossico per il cervello, per la nostra memoria e, in particolare, per le funzioni che svolgono i lobi frontali: funzioni di giudizio, decisione, programmazione, attenzione».<br/><b>Qual è l’età più a rischio?</b><br/>«I primi 25 anni. Una parte molto importante del cervello, i lobi frontali, si sviluppano nei primi 25 anni e i lobi frontali, che partecipano ai meccanismi di apprendimento e memoria, sono fondamentali nella rievocazione dei ricordi e nella memoria di lavoro, nell’utilizzare strategie di memorizzazione, nella capacità di memorizzare volontariamente, nel risolvere i problemi,nella flessibilità cognitiva causando un comportamento rigido, nella regolazione delle emozioni e del rispetto delle regole».<br/><b>Ci sono evidenze scientifiche che rappresentano il danno cerebrale. </b><br/>«Recentemente i ricercatori nel Consorzio statunitense su alcol e neurosviluppo nell’adolescenza (Ncanda) hanno preso in esame 483 ragazzi di età compresa tra 12 e 21 anni che ancora non avevano cominciato a bere alcolici e li ha nuovamente sottoposti a esame dopo un anno e dopo due anni. Del gruppo, 127 giovani hanno iniziato a bere alcolici e dopo due anni 65 erano divenuti moderati bevitori e 62 forti bevitori. Esaminando i referti della risonanza magnetica i ricercatori hanno constatato che nei 127 soggetti bevitori la sostanza grigia – cioè lo strato di corteccia dove si trovano i neuroni – si riduceva molto rapidamente e la sostanza bianca, che normalmente aumenta di volume con la crescita, si espandeva più lentamente. Questo prova che il danneggiamento cerebrale è presente già nei primi stadi di alti consumi alcolici».<br/><b>L’alcol causa anche problemi di memoria nell’adulto. Perché?</b><br/>«Il nostro cervello genera nuovi neuroni anche in età adulta, specialmente nell’ippocampo, una struttura fondamentale per i processi di memorizzazione delle nuove informazioni. Studi effettuati su animali mostrano che alte dosi di alcol portano a un’interruzione della crescita di nuove cellule cerebrali; si ritiene che questa mancanza di nuova crescita possa determinare i deficit a lungo termine».<br/><b>C’è almeno una buona notizia per chi riesce a smettere di bere?</b><br/>«La maggior parte degli alcolisti con deficit cognitivo mostra almeno un miglioramento della struttura e del funzionamento del cervello entro un anno dall’astinenza».<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>