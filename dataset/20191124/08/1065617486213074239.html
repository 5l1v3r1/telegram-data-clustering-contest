<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/la-gazzetta-dello-sport/balotelli-non-parte-grosso-io-voglio-ritmo-e-intensita/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T08:19:17+00:00"/>
    <meta property="og:title" content="Balotelli non parte. Grosso: “Io voglio ritmo e intensità”"/>
    <meta property="og:description" content="Mario fuori dai convocati per l’Olimpico:"/>
  </head>
  <body>
    <article>
      <h1>Balotelli non parte. Grosso: “Io voglio ritmo e intensità”</h1>
      <h2>Mario fuori dai convocati per l’Olimpico: “Ogni scelta è per il bene del Brescia”</h2>
      <address><time datetime="2019-11-24T08:19:17+00:00">24 Nov 2019, 08:19</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Mario Balotelli</b> non farà parte del gruppo che oggi pomeriggio sfiderà la <b>Roma, </b>scrive ‘La Gazzetta Sportiva’. La comunicazione dell’assenza dal gruppo è arrivata tramite il classico comunicato stampa della vigilia. Sì, perché ieri mattina <b>Grosso</b> aveva evitato di rispondere alle domande dirette. <i>“Le scelte le saprete, ma preferisco comunicarle prima a loro. Verranno fatte in un’unica direzione, per il bene della squadra. Non rinnego niente di quello che ho detto di Mario, ho tantissima voglia di voler utilizzare le sue caratteristiche. Io pretendo grande ritmo e intensità negli allenamenti, quando non succede preferisco cambiare e rendere l’allenamento “allenante”. Lui non lo ha fatto ed è stato fatto da parte”</i>. La domenica di <b>Balo</b> sarà quindi lontana da <b>Roma</b>. Potrebbe seguire il fratello <b>Enock</b> impegnato a <b>Calcio</b>, in provincia di <b>Bergamo</b>, contro la <b>Romanese</b> nel campionato di <b>Eccellenza</b> con il <b>Castiglione</b>. Sarà ancora più probabile che sia così in questi giorni.</p>
      <p>Dopo l’allontanamento di Mario dalla seduta di giovedì, la società si aspetta una risposta concreta. Una fiamma che va riaccesa per continuare il rapporto di lavoro. Altrimenti le strade saranno destinate a dividersi. Dal contratto in scadenza il <b>30</b> <b>giugno</b> <b>2020</b> se ne può uscire solo con una mediazione. Nel frattempo le suggestioni portano <b>Balotelli</b> verso la <b>Turchia</b> dove c’è il <b>Galatasaray. </b>La <b>Cina</b>, invece, per il momento non scalda <b>Mario</b>. Intanto oggi pomeriggio la squadra prova a riannodare i fili con se stessa. Il <b>Brescia</b> si presenterebbe con otto undicesimi dei titolari che hanno vinto la scorsa <b>Serie</b> <b>B</b>. I nomi nuovi sarebbero quelli di <b>Joronen</b>, <b>Chancellor</b> e <b>Romulo</b>. <b>Romulo</b>, a proposito. Il suo posizionamento in campo determinerà il <b>4-4-2</b> con <b>Bisoli</b> e <b>Ndoj</b> esterni di centrocampo o <b>Romulo</b> un passo più avanti in mediana a formare il <b>4-3-1-2</b>. <i>“Non possiamo pensare di riuscire a fare punti solo difendendoci</i> – ha spiegato ieri <b>Grosso</b> -. <i>Sarà importante saper soffrire, partita dopo partita dobbiamo costruire per riuscire a raccogliere risultati”</i>. I problemi offensivi della squadra si riflettono nei numeri: <b>3</b> <b>gol</b> segnati nelle ultime <b>5</b> <b>partite</b> di campionato. Serve una scossa, una spinta orgogliosa di quel gruppo che pochi mesi fa ha trascinato la città in A.</p>
    </article>
  </body>
</html>