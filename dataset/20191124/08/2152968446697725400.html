<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/24/papata-v-nagasaki-zove-za-unoshtojavane-na-iadrenite-oryjiia.430611"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T08:18:00+00:00"/>
    <meta property="og:title" content="Папата в Нагасаки зове за унощожаване на ядрените оръжия"/>
    <meta property="og:description" content="Той отхвърли доктрината за възспирането | Dnes.bg"/>
  </head>
  <body>
    <article>
      <h1>Папата в Нагасаки зове за унощожаване на ядрените оръжия</h1>
      <h2>Той отхвърли доктрината за възспирането</h2>
      <address><time datetime="2019-11-24T08:18:00+00:00">24 Nov 2019, 08:18</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Папа Франциск призова световните лидери да премахнат ядрените оръжия и отхвърли доктрината за възпирането, заявявайки, че натрупването на ядрени оръжия намалява сигурността, хаби ресурси и заплашва човечеството с катастрофа, предадоха световните агенции.</p>
      <p>Франциск отправи призива си в японския град Нагасаки, на мястото на избухването на втората от двете атомни бомби, хвърлени над Япония през 1945 г., отбелязва Асошиейтед прес. След като положи венец и се помоли в подножието на мемориала на жертвите, въпреки дъжда, папата заяви, че това място служи да напомня "за болката и ужаса, които ние човешките същества сме способни да си причиняваме взаимно".</p>
      <p>"Убеден, че свят без ядрени оръжия е възможен и необходим, призовавам световните лидери да не забравят, че тези оръжия не могат да ни защитят от сегашните заплахи към националната и международна сигурност", подчерта папа Франциск. Той посети Нагасаки и Хирошима в началото на тридневната си обиколка в Япония, подчертавайки призива си за глобална забрана на ядрените оръжия.</p>
      <p>Ватикана беше една от първите страни, подписали и ратифицирали новия договор на ООН за забрана на ядрените оръжия. Франциск стигна по-далеч от който да е друг папа, заявявайки, че не само използването, а и самото притежание на ядрени оръжия е осъдително, припомня АП.</p>
      <p>Папата не повтори тази оценка днес, но заяви, че натрупването на ядрени арсенали дава фалшиво чувство за сигурност и всъщност намалява глобалния мир. "Мирът и международната стабилност са несъвместими с опитите да се опираме на страха от взаимното унищожение или заплахата от пълно унищожение", подчерта той.</p>
      <p>Мир и стабилност могат да бъдат постигнати въз основа на глобална солидарност и сътрудничество, добави папата. Той порица "климата на недоверие", който според него подкопава глобалните усилия за борба с разпространението на ядрените оръжия и контрола над оръжията.</p>
      <p>Богатствата, натрупвани чрез производството, усъвършенстването поддръжката и продажбата на все по-разрушителни оръжия са оскърбление към децата и семействата, които живеят в нечовешки условия, подчерта Франциск, цитиран от Франс прес. Папата припомни за "неописуемия ужас", преживян от жертвите на американската атомна бомба, хвърлена над Нагасаки на 9 август 1945 година. При експлозията и вследствие на радиацията през следващите месеци загиват 74 000 души.</p>
    </article>
  </body>
</html>