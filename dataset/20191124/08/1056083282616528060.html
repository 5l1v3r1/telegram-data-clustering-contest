<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301409/%D8%B3%D8%A7%D9%84%D9%85-%D8%A8%D9%88%D8%AF%D9%86-%D8%A8%D8%B1%D9%86%D8%AC-%D9%85%D8%A7%D8%B2%D9%86%D8%AF%D8%B1%D8%A7%D9%86-%D9%86%D8%B3%D8%A8%D8%AA-%D8%A8%D9%87-%D8%A8%D8%B1%D9%86%D8%AC-%D9%87%D8%A7%DB%8C-%D8%AE%D8%A7%D8%B1%D8%AC%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:27:50+00:00"/>
    <meta property="og:title" content="سالم بودن برنج مازندران نسبت به برنج‌های خارجی"/>
    <meta property="og:description" content="ایسنا/مازندران مدیر عامل اتحادیه زراعت‌کاران مازندران گفت: تولید برنج مازندران در قیاس با برنج‌های وارداتی سالم‌تر است."/>
  </head>
  <body>
    <article>
      <h1>سالم بودن برنج مازندران نسبت به برنج‌های خارجی</h1>
      <address><time datetime="2019-11-24T08:27:50+00:00">24 Nov 2019, 08:27</time> by <a rel="author">بهناز مقدس</a></address>
      <p>ایسنا/مازندران مدیر عامل اتحادیه زراعت‌کاران مازندران گفت: تولید برنج مازندران در قیاس با برنج‌های وارداتی سالم‌تر است.</p>
      <p><b>سلمان دستان در گفت‌و گو با ایسنا </b>با بیان اینکه عمده کشت برنج مازندران، کشت اول بوده است، اظهار کرد: معمولا کشاورزان بعداز کشت اول به کشت جایگزین مثل کشت دوم برنج روی می‌آورند که اصلا جای نگرانی ندارد چراکه در کشت دوم کرم ساقه‌خوار شیوع پیدا کرده و کشاورز برای رفع آن از کود و سم بیشتری نسبت به کشت اول استفاده می‌کند و این اطمینان را به مصرف‌کنندگان می‌دهیم که برنج کشت دوم نسبت به برنج‌های وارداتی سالم‌تر است.<br/>وی با اشاره به اینکه امسال برنج کشت اول از مازندران به کشور استرالیا صادر شده است، تصریح کرد: برنجی که صادر می‌شود باید تمام مراحل صادرات نظیر کیفیت و سالم بودن را طی کند چراکه برنج مازندران از این حیث غافل نبوده است.<br/>مدیر عامل اتحادیه زراعت‌کاران مازندران  خاطرنشان کرد: سالانه چندین تن برنج‌های پاکستانی و تایلندی وارد کشور می‌شود که تاثیر زیادی بر قیمت برنج داخل می‌گذارد بنابراین انتقاد ما از دولتمردان این است که یارانه‌ای برای خرید تضمینی پرداخت می‌کنند تا بتوانند مبلغ آن را  افزایش داده و کشاورز رغبت و انگیزه بیشتری برای تولید داشته باشد و در نهایت بتوانیم در همه تولید محصولات در استان  خودکفا شویم.</p>
      <p>
        <b>پیش بینی ۵۰ هزار هکتار از سطح اراضی مازندران به زیر کشت گندم</b>
      </p>
      <p>دستان جایگزین کشت دوم برنج را محصولی مانند دانه روغنی، کلزا و تامین علوفه مورد نیاز در مازندران دانست و گفت: محصولات زراعی علوفه و برنج معمولا در همه نقاط استان کشت می‌شود اما دانه‌های روغنی، غلات، گندم و جو به علت شرایط آب و هوا بیشتر در شرق استان فعال است که بنابراین مازندران زیستگاه اصلی گندم نیست.</p>
      <p>وی یادآور شد: عمده کشت گندم در استان‌های فارس، گلستان و خوزستان است چراکه وظیفه اصلی مازندران کشت گندم و تامین آرد کل کشور نیست.</p>
      <p>مدیر عامل اتحادیه زراعت‌کاران مازندران افزود: پیش‌بینی می‌شود امسال حدود ۵۰ هزار هکتار از سطح اراضی این استان به سطح زیر کشت گندم برود که این امر نیازمند تلاش و همت خودمان بوده تا وابستگی به تولید خارجی نداشته باشیم و امیدواریم به چنین روزی برسیم.</p>
      <p>انتهای پیام</p>
    </article>
  </body>
</html>