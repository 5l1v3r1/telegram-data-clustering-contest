<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191594/cuixart/carta/violencia/estat/deixar/lloc/paraula"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T08:56:00+00:00"/>
    <meta property="og:title" content="Cuixart, per carta: «La violència d'Estat ha de deixar lloc a la paraula»"/>
    <meta property="og:description" content="El president d'Òmnium recorda que ell i Jordi Sánchez són els únics ciutadans de la UE per als quals Amnistia Internacional demana l'alliberament immediat"/>
  </head>
  <body>
    <article>
      <h1>Cuixart, per carta: «La violència d'Estat ha de deixar lloc a la paraula»</h1>
      <h2>El president d'Òmnium recorda que ell i Jordi Sánchez són els únics ciutadans de la UE per als quals Amnistia Internacional demana l'alliberament immediat</h2>
      <address>
        <time datetime="2019-11-24T08:56:00+00:00">24 Nov 2019, 08:56</time>
      </address>
      <p>El president d'Òmnium Cultural, Jordi Cuixart, llença una crida al diàleg i demana la fi de la "repressió" en una carta a tots els socis de l'entitat. "En un escenari amb presos polítics el diàleg és possible, però és incompatible amb la repressió. La violència d'Estat ha de deixar lloc a la paraula", assegura Cuixart, que avisa que la seva "generositat" és "una interpel·lació a la responsabilitat dels poders d'Estat".<br/><br/>A la missiva, el president de l'entitat recorda que ell i Jordi Sànchez són els únics ciutadans de la UE per a qui <a href="https://www.naciodigital.cat/noticia/191278/amnistia/exigeix/alliberament/dels/jordis/urgeix/espanya/revisar/delicte/sedicio">Amnistia Internacional demana l'alliberament immediat</a> i apunta que "la repressió d'un Estat que vulnera la legislació internacional en matèria de drets humans" s'ha acabat convertint en el seu "principal aliat".<br/><br/>Cuixart, a més, adverteix la ciutadania que no es pot deixar tot només "en mans de partits polítics i institucions" i insisteix que la mobilització "constant" és "la principal garantia a una resolució democràtica".<br/><br/>A la carta, Cuixart remarca que la "desmesura" de la justícia, les "amenaces permanents", la "violència" institucional i la sentència del Suprem busquen "estendre la por" i "escampar la sensació que el canvi és impossible". "Però la presa de consciència col·lectiva fa que cada dia els seus efectes siguin menors i, possiblement, és aquest i no cap altre el gran pas de gegant que estem fent com a societat", argumenta el president d'Òmnium.<br/><br/>Cuixart, a més, afirma que continua assumint la "responsabilitat" de tornar a exercir els drets condemnats per l'Estat així com "l'obligació ètica" d'obeir "la pròpia consciència" i defensar els drets humans. A la carta als socis el president de l'entitat recorda que la condemna del Suprem "criminalitza" la protesta i la desobediència civil" i apunta que el posicionament d'Amnistia Internacional "ratifica l'amenaça" als drets i les llibertats d'expressió i de reunió pacífica de la ciutadania.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>