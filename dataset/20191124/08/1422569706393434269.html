<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/opinio/cotxes-etiqueta-ambiental-causen-contaminacio_0_2349365255.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T08:00:00+00:00"/>
    <meta property="og:title" content="Els cotxes sense etiqueta ambiental causen la meitat de la contaminació"/>
    <meta property="og:description" content="Un estudi fet a Madrid per l’OCU demostra que el 15% dels cotxes més antics són els responsables de la meitat de les emissions més nocives per a la salut humana"/>
  </head>
  <body>
    <article>
      <h1>Els cotxes sense etiqueta ambiental causen la meitat de la contaminació</h1>
      <h2>Un estudi fet a Madrid per l’OCU demostra que el 15% dels cotxes més antics són els responsables de la meitat de les emissions més nocives per a la salut humana</h2>
      <address><time datetime="2019-11-24T08:00:00+00:00">24 Nov 2019, 08:00</time> by <a rel="author">Ara Motor</a></address>
      <p>A partir de l’1 de gener vinent els cotxes sense etiqueta ambiental no podran circular pels carrers de Barcelona com a norma general. I és que, tal com demostra un <a href="https://www.ocu.org/coches/coches/noticias/emisiones-contaminantes-vehiculos?tglyr_source=cjzo1m4ba00003h5noy6uyaic&amp;tglyr_algorithm=visitor_item&amp;tglyr_collection=5c6d7b666c53d2529c68e6f0&amp;_ga=2.37584356.576844739.1574525140-1838159662.1574525140">estudi fet a Madrid i patrocinat per l’OCU</a>, els cotxes més antics són els responsables de la major part de les emissions d’òxids de nitrogen i partícules en suspensió, elements molt nocius per a la salut humana i que agreugen les malalties respiratòries i augmenten el risc de patir malalties cardiovasculars.</p>
      <figure>
        <img src="https://motor.ara.cat/2019/11/23/imatges/Taula-emissions-NOx-PM_2349375291_67604659_532x348.jpg"/>
        <figcaption>Taula emissions NOx i PM ​ / OCU</figcaption>
      </figure>
      <p>L’estudi, que <b>recull més de 376.000 registres</b> que mesuren els índexs d'emissions de NOx i de partícules als accessos de l’autovia de circumval·lació M-30 al llarg d’aquest 2019, demostra que un cotxe dièsel sense etiqueta ecològica emet fins a deu vegades més òxid de nitrogen i partícules en suspensió que un dièsel modern amb etiqueta C. De la mateixa manera, un cotxe de gasolina sense etiqueta ecològica també és fins a cinc cops més contaminant que un dièsel actual.</p>
      <p>De fet, el 45% dels cotxes més moderns i ecològics d’aquest estudi –dièsel i gasolina amb etiqueta C, híbrids o de GNC i GLP amb etiqueta Eco, i elèctrics amb etiqueta Zero emissions– només representen el 10% de les emissions mesurades en l’estudi. Curiosament, l’estudi també conclou que alguns vehicles amb etiqueta C poden ser tan o més ecològics que els que disposen d’etiqueta Eco.</p>
      <p>+ informació</p>
      <h3>
        <a href="https://motor.ara.cat/novetats/OCU-carrega-contra-cotxes-microhibrids_0_2265973525.html">L’OCU carrega contra els cotxes microhíbrids</a>
      </h3>
      <figure>
        <img src="https://motor.ara.cat/2019/07/07/novetats/OCU-carrega-contra-cotxes-microhibrids_2265983602_64065952_210x118.jpg"/>
      </figure>
      <p>I és que segons l'OCU, els cotxes microhíbrids o <i>mild hybrid</i> contaminen igual que els motors moderns de combustió dièsel o gasolina, i ho exemplifica comparant els índexs de consum i emissions d'un Nissan Qashqai dièsel de 116 CV i un Range Rover Evoque P300 amb sistema <i>mild hybrid</i>. Els resultats de l'estudi són demolidors, ja que el vehicle microhíbrid amb etiqueta Eco contamina més del doble que el Nissan Qashqai dièsel amb etiqueta C.</p>
      <p>Per acabar, l’OCU proposa un <b>nou pla Renove</b>, que inclogui ajudes a la compra de vehicles menys contaminants, de cotxes amb etiqueta C, i que també inclogui ajudes a la compra de cotxes de segona mà sempre que siguin poc contaminants, per disminuir el gran impacte ecològic que suposa fabricar un cotxe nou i per ajudar les persones amb menor capacitat adquisitiva. També demana nous plans de millora dels sistemes de transport públic i limitar l’accés dels cotxes més contaminants als nuclis urbans, tal com farà la ciutat de Barcelona.</p>
    </article>
  </body>
</html>