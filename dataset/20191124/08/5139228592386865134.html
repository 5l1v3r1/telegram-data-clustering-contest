<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amateur.footboom.com/amateur/ternopil-oblast/1574584117-roman-kurdupel-iz-zavdanniam-zakhystyty-chempionskyi-tytul-my-uspishno-vporalysia.html"/>
    <meta property="og:site_name" content="Footboom.com"/>
    <meta property="article:published_time" content="2019-11-24T08:28:36+00:00"/>
    <meta property="og:title" content="Роман Курдупель: &quot;Із завданням захистити чемпіонський титул ми успішно впоралися&quot;"/>
    <meta property="og:description" content="Федерація футболу Тернопільської області продовжує підбивати підсумки футбольного сезону 2019 року. На черзі – чемпіон області – великогаївський &quot;Агрон-ОТГ&quot;. До розмови ми запросили головного тренера Романа Михайловича Курдупеля."/>
  </head>
  <body>
    <article>
      <h1>Роман Курдупель: "Із завданням захистити чемпіонський титул ми успішно впоралися"</h1>
      <address>
        <time datetime="2019-11-24T08:28:36+00:00">24 Nov 2019, 08:28</time>
      </address>
      <p>
        <i>Федерація футболу Тернопільської області продовжує підбивати підсумки футбольного сезону 2019 року. На черзі – чемпіон області – великогаївський <a href="https://amateur.footboom.com/team/62-agron-otg">"Агрон-ОТГ"</a>. До розмови ми запросили головного тренера <b>Романа Михайловича Курдупеля</b>.</i>
      </p>
      <p>
        <i>
          <b>– Пане Романе, о</b>
          <b>цініть виступ великогаївської команди у сезоні, що завершився?</b>
        </i>
      </p>
      <p><b>– </b>Ми стали чемпіонами, а це означає, що футбольний рік для нашої команди вдався. Перед сезоном було поставлено завдання захистити чемпіонський титул, з чим ми успішно впоралися. На шість очок відірвалися від найближчого суперника, найбільше забили м'ячів і найменше пропустили. Це і є складові нашої перемоги.</p>
      <p>
        <i>
          <b>– "Агрон" упевнено виграв чемпіонат, чи можна говорити, що в команди не було серйозних конкурентів?</b>
        </i>
      </p>
      <p>– Навпаки, цьогоріч команди у вищій обласні лізі були значно сильніші, ніж у 2018-му. На кожну гру потрібно було серйозно налаштовуватись, адже прохідних ігор не було. Я вже не говорю про фінальну четвірку, в якій зібралися дуже сильні колективи, і ці матчі стали справжньою окрасою сезону. Добре, що на Тернопільщині є такі команди, як "Нива" (Теребовля), "Агронива" (Заводське), "Збруч-Агробізнес"(Підволочиськ), "Кристал" (Чортків), ФК "Бережани", які тримають нас у тонусі і не дають розслабитись.</p>
      <p>
        <i>
          <b>– Якими тоді були головні чинники, котрі дозволили перемогти великогаївському "Агрону" на всіх фронтах?</b>
        </i>
      </p>
      <p>– Напевно, ми рівніше пройшли всю турнірну дистанцію. Десь втратили очки з командами, які не потрапили в призи, а з безпосередніми конкурентами зіграли вдало. Хіба в Теребовлі програли, але той матч для нас уже не мав турнірного значення. Наші ж суперники багато очок втрачали у матчах між собою. Та ж теребовлянська "Нива" на старті сезону, коли тільки формувалася, діяла не зовсім вдало і нам вдалося створити серйозний гандикап в очках. "Агронива" вперше виступала у вищій обласній лізі, у ній майже повністю змінився склад. Клуб з амбіціями, однак футболістам потрібен був час, щоби зігратися. У нас же був стабільний склад, який не змінюється практично два роки. Звичайно, точкові вкраплення є, але кістяк команди зберігається.</p>
      <p>
        <i>
          <b>– Які матчі сезону для "Агрона" видались найуспішнішими, а які команда провела невдало?</b>
        </i>
      </p>
      <p><b>– </b>Було декілька невдалих ігор. До таких відніс би поєдинок у Бережанах, де ми зіграли внічию (1:1), та дві домашні зустрічі з підволочиським "Збручем-Агробізнес" (1:1, 0:1). Щодо гри в останніх поєдинках до футболістів особливих претензій не було, однак результат був не таким, на який ми сподівалися. Ну й через гру помилки в обороні, програли заключний матч чемпіонату в Теребовлі (1:4). Щодо вдалих матчів, то такими, безперечно, були домашні зустрічі з нашим головним конкурентом – теребовлянською "Нивою" в першому колі (4:2) та в фінальній частині (3:0). На хорошому рівні провели виїзну гру із заводською "Агронивою" (2:1). Це якщо говорити про команди з лідируючої групи. А якщо брати усіх суперників, то відзначив би ще й поєдинок із ФК "Бережани" перед літньою перервою, в якому ми святкували впевнену перемогу - 6:1.</p>
      <p>
        <i>
          <b>– Якщо вдатися до персоналій, хто із гравців "Агрона" показав себе з кращої сторони, а від кого чекали більшого?</b>
        </i>
      </p>
      <p>– Усі футболісти готувалися однаково, всім давався шанс, одні його використали краще, інші – гірше. Деякі гравці вимушено не грали через травми. Той же Роман Андрієшин був гравцем основи, однак отримав травму коліна і його дуже вдало замінив досвідчений Олег Лівіцький. Ігор Вонс був травмований і пропустив ряд матчів. У кінці сезону більше ігрової практики отримував захисник Тарас Семенець. Вважаю, що на футбольне поле виходили ті гравців, які в той час були у кращій ігровій формі.</p>
      <p>
        <i>
          <b>– На Ваш погляд, чи справився суддівський корпус з обслуговуванням матчів вищої ліги?</b>
        </i>
      </p>
      <p>– Окремі матчі десь і були з помилками, але в загальному до арбітражу в мене претензій немає. Та й ми цьогоріч себе дисципліновано поводили, наші матчі не розглядали на КДК. Очевидно це прийшло з професіоналізмом, дорослішаємо та зростаємо у всіх напрямках.</p>
      <p>
        <i>
          <b>– Оцініть в загальному організацію самого футбольного сезону в області?</b>
        </i>
      </p>
      <p>– Я більше схильний до проведення чемпіонату області без поділу на групи. Для цього потрібно, або добавити команд у вищу лігу, або ж грати в три кола. Однак перед сезоном представники команд проголосували за формат в два етапи з фінальною четвіркою. Ми, звичайно, його прийняли і самі змагання видалися дуже цікавими. Хоча, матчі команд, які боролися за нижні місця турнірної таблиці вже проходили без емоцій.</p>
      <p>
        <i>
          <b>– Сезон закінчився, але не за горами новий чемпіонат. Чи зроблені попередні плани на 2020 рік?</b>
        </i>
      </p>
      <p>– Були попередні напрацювання заявитися на другу лігу чемпіонату України, однак по фінансових можливостях в 2020 році цього зробити не вдасться. Поки немає належної інфраструктури плюс керівництво шукає спонсорів. Ці плани відкладають на один рік, тому на сьогодні будемо і далі грати в чемпіонаті області та намагатимемося потрапити в фінальну частину аматорського чемпіонату України. Щодо початку підготовки до нового футбольного року, то зберемося наприкінці січня, перший тренувальний збір традиційно проведемо в Тернополі. Далі плануємо взяти участь у Меморіалі Е. Юста, який проходить на Львівщини. Щодо складу, то, ймовірно, будемо його омолоджувати, підсилювати, вливати нову кров. На сьогодні ніхто з команди не пішов, про це можна буде говорити після офіційного закриття сезону в середині грудня.</p>
    </article>
  </body>
</html>