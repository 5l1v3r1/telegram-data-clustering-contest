<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/seksi/clanek/razocarana-bralka-mislila-je-da-imata-starsa-idealen-zakon-nato-je-odkrila-skrivnost-253123"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T08:41:00+00:00"/>
    <meta property="og:title" content="Mislila je, da imata starša idealen zakon, nato je odkrila skrivnost"/>
    <meta property="og:description" content="Zdravo, ga. Elena Povsem naključno mi je v roke prišel izvod Nedeljskih novic in vaša rubrika. In sem si rekla, zakaj pa ne. Znašla sem se namreč v precepu. Stara sem 17 let in sem edinka. Doslej..."/>
  </head>
  <body>
    <article>
      <h1>Mislila je, da imata starša idealen zakon, nato je odkrila skrivnost</h1>
      <h2>Sedemnajstletnica sprašuje, ali naj pove očetu ali pa namigne mami, da ve za njeno varanje.</h2>
      <address><time datetime="2019-11-24T08:41:00+00:00">24 Nov 2019, 08:41</time> by <a rel="author">Elena Sofia Seničar</a></address>
      <p><i>Zdravo, ga. Elena<br/>Povsem naključno mi je v roke prišel izvod Nedeljskih novic in vaša rubrika. In sem si rekla, zakaj pa ne. Znašla sem se namreč v precepu. Stara sem 17 let in sem edinka. Doslej sem menila, da mami in ati živita idealno življenje. Oba zaposlena, skoraj vedno nasmejana, imam skoraj vse, kar si zaželim. Zdi pa se mi, da nam takšno življenje številni zavidajo. No, zdaj pa sem se znašla v precepu. Kaj naj si mislim? Odkrila sem, da ima moja mami ljubimca. Že nekaj časa. Kaj naj si mislim in kaj naj storim sta vprašanji, ki me preganjata. Naj povem atiju? Naj namignem mami, da vem za njeno skrivnost? Kaj menite, ga. Elena?<br/>Sedemnajstletnica</i><br/><br/>Draga gospodična.<br/>Tukaj ste vi otrok in vaši starši so starši. Kaj počno starši, o tem se odločajo sami in o tem ne sprašujejo svojih otrok. To, da ste v precepu, dilemi, vam resnično verjamem. Porušil se vam je svet, ki ste ga poznali. In zdaj ste v nekakšni paniki.<br/><br/>Zakaj ima vaša mami ljubimca? Kako mislite, da se boste počutili, če izveste odgovor na to vprašanje? Bo odgovor razrešil dilemo, bo celo postavil stvari na čas pred tem?<br/><br/>Po mojih izkušnjah se ne bo zgodilo nič od naštetega. Prišlo bo celo do nasprotnega učinka. Odgovori bodo dali nova vprašanja, katerih odgovori ne bodo nič kaj lepi. Po mojem mnenju ni treba nikogar nič spraševati ali mu celo omenjati, da nekaj veste. Osredotočite se na to, da je vaš oče še vedno vaš oče, vaša mami je še vedno vaša mami. To je tisto, kar je pomembno za vas.<br/><br/>Vaši starši vas imajo kljub temu radi, četudi pridejo do stanja, v katerem so trenutno. Ko se bo zgodilo kaj pomembnega, vam bodo to tako sami povedali.<br/><br/>Vi pa boste itak kmalu polnoletni in se že tudi spogledujete s svojo lastno samostojnostjo, zato se rajši posvetite sebi in svoji lastni prihodnosti.<br/><br/>Želim vam veliko sreče!</p>
    </article>
  </body>
</html>