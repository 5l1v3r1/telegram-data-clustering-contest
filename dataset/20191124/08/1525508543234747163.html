<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779471/%D9%87%D8%B4%D8%AF%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DA%A9%D8%A7%D9%86%D8%A7%D8%AF%D8%A7-%D8%AF%D8%B1%D8%A8%D8%A7%D8%B1%D9%87-%D9%87%D9%85%DA%A9%D8%A7%D8%B1%DB%8C-%D8%A8%D8%A7-%D9%87%D9%88%D8%A7%D9%88%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:31:13+00:00"/>
    <meta property="og:title" content="یک مقام آمریکایی مطرح کرد: هشدار آمریکا به کانادا درباره همکاری با هواوی"/>
    <meta property="og:description" content="یک مقام آمریکایی به کانادا هشدار داد در صورت همکاری با هواوی برای ارائه خدمات نسل پنجم در این کشور، از دسترسی کانادا به منابع اطلاعاتی ایالات متحده جلوگیری می شود."/>
  </head>
  <body>
    <article>
      <h1>یک مقام آمریکایی مطرح کرد: هشدار آمریکا به کانادا درباره همکاری با هواوی</h1>
      <address>
        <time datetime="2019-11-24T08:31:13+00:00">24 Nov 2019, 08:31</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از رویترز، مشاور امنیت ملی آمریکا، کانادا را به عدم استفاده از فناوری نسل پنجم شرکت هواوی تشویق کرد و گفت: انجام چنین کاری همکاری اطلاعاتی دو طرف را به خطر می اندازد و موجب خواهد شد تا داده های حساس مربوط به کانادایی ها در دسترس دولت چین قرار بگیرد.</p>
      <p>قرار بود تا ماه اکتبر و پس از برگزاری انتخابات فدرال در کانادا در مورد همکاری یا عدم همکاری باهواوی تصمیم گیری شود. اما جاستین ترودو نخست وزیر کانادا از زمان پیروزی در این انتخابات هنوز در این زمینه اعلام موضع نکرده است.</p>
      <p>به گفته رابرت او برایان، مشاور امنیت ملی آمریکا «اگر متحدان نزدیک آمریکا اجازه دهند تا اسب تروجان وارد شهرشان شود، همکاری هایشان با ایالات متحده تحت تاثیر قرار خواهد گرفت. زمانی که چینی ها هواوی را وارد کانادا یا دیگر کشورهای غربی کنند، می توانند از سوابق درمانی، بانکی، اطلاعات شبکه های اجتماعی و هر چیز دیگری مطلع شوند.»</p>
      <p>از میان کشورهای عضو اتحاد پنج چشم که همکاری های اطلاعاتی گسترده ای با یکدیگر دارند، آمریکا، استرالیا و نیوزلند از عدم همکاری قطعی با هواوی خبر داده اند، انگلیس قصد دارد در حوزه های غیر حساس با هواوی همکاری کند و کانادا هنوز به جمع بندی قطعی نرسیده است.</p>
    </article>
  </body>
</html>