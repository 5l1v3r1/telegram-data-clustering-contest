<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/candidato_cancelliere_cdu_germania_akk_merz-6605580/news/2019-11-24/"/>
    <meta property="og:site_name" content="Agi"/>
    <meta property="article:published_time" content="2019-11-24T08:17:00+00:00"/>
    <meta property="og:title" content="La sfida per succedere a Merkel è ancora aperta"/>
    <meta property="og:description" content="Durante il congresso della Cdu, la nuova leader AKK è riuscita a sopire le voci critiche. Ma ciò non significa che sarà lei a correre per la cancelleria"/>
  </head>
  <body>
    <article>
      <h1>La sfida per succedere a Merkel è ancora aperta</h1>
      <h2>Durante il congresso della Cdu, la nuova leader AKK è riuscita a sopire le voci critiche. Ma ciò non significa che sarà lei a correre per la cancelleria</h2>
      <address><time datetime="2019-11-24T08:17:00+00:00">24 Nov 2019, 08:17</time> by <a rel="author" href="https://www.agi.it/authors/roberto-brunelli/" target="_blank">Roberto Brunelli</a></address>
      <p>Niente primarie per decidere il candidato (o la candidata) della Cdu alla cancelleria. Gli oltre mille delegati presenti al congresso dei cristiano-democratici a Lipsia hanno bocciato a maggioranza le relative mozioni, volte a indire un voto per stabilire chi debba correre alla conquista del posto oggi occupato da Angela Merkel, il cui mandato scade nel 2021.</p>
      <p>Tra le varie proposte messe ai voti, quelle relative ad un referendum tra gli iscritti oppure l'elezione diretta degli "Spitzenkandidaten" all'elezione per il rinnovo del Bundestag: tutte bocciate. </p>
      <p>Come ricorda lo Spiegel, tradizionalmente è il leader del partito ad avere il diritto di prima scelta alla candidatura per la guida del governo. Ma negli scorsi mesi, si è sviluppato un ampio dibattito all'interno della Cdu sulla necessità di primarie, animato soprattutto dall'associazione giovanile del partito, la <b>Junge Union</b>, e da varie associazioni regionali. Molti avevano interpretato questa battaglia come un vero e proprio affronto nei confronti dell'attuale presidente della Cdu, <b>Annegret Kramp-Karrenbauer</b>, ai vertici del partito da meno di un anno, ma da tempo bersaglio di critiche anche feroci, nonché indebolita da sondaggi in calo e dall'emorragia di voti nelle elezioni di vari Laender.</p>
      <related>
        <a href="https://www.agi.it/estero/akk_germania_merkel-6601437/news/2019-11-23/"/>
      </related>
      <p>Critiche bloccate, per ora, grazie all'<a href="https://www.agi.it/estero/akk_germania_merkel-6601437/news/2019-11-23/">aut-aut</a> posto venerdì dalla stessa AKK - come viene chiamata - di "dimissioni o sostegno" alla sua linea, avanzato nel suo discorso programmatico all'assise di Lipsia e accolto da una standing ovation di ben 7 minuti che ha messo temporaneamente nel congelatore le rivolta annunciata.</p>
      <p>Da parte sua, l'arci-avversario di Kramp-Karrenbauer, l'ex capogruppo al Bundestag <b>Friedrich Merz</b> - pur avendo dichiarato la propria "lealtà" alla leader - ha ribadito oggi che per lui la questione di chi verrà candidato alla cancelleria "rimane comunque aperta".</p>
    </article>
  </body>
</html>