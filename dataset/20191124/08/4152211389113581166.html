<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594169/%E0%A6%AE%E0%A6%BF%E0%A6%B8-%E0%A6%87%E0%A6%89%E0%A6%A8%E0%A6%BF%E0%A6%AD%E0%A6%BE%E0%A6%B0%E0%A7%8D%E0%A6%B8%E0%A7%87%E0%A6%B0-%E0%A6%AE%E0%A6%9E%E0%A7%8D%E0%A6%9A%E0%A7%87-%E0%A6%AF%E0%A6%BE%E0%A6%93%E0%A7%9F%E0%A6%BE%E0%A6%B0-%E0%A6%86%E0%A6%97%E0%A7%87-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T08:17:00+00:00"/>
    <meta property="og:title" content="মিস ইউনিভার্সের মঞ্চে যাওয়ার আগে প্রধানমন্ত্রীর দোয়া নিলেন শিলা"/>
    <meta property="og:description" content="আগামী ২৯ নভেম্বর থেকে যুক্তরাষ্ট্রে শুরু হবে &amp;lsquo;মিস ইউনিভার্স&amp;rsquo;-এর প্রাথমিক ধাপ। এর উদ্দেশ্যে ২৭ নভেম্বর রাতের একটি ফ্লাইটে দেশটি যাচ্ছেন &amp;lsquo;মিস ইউনিভার্স বাংলাদেশ ২০১৯&amp;rsquo; শিরিন আক্তার শিলা। বিশ্বমঞ্চে লড়াইয়ে অংশ নেওয়ার আগে শিলা তাই প্রধানমন্ত্রী শেখ হাসিনার সঙ্গে..."/>
  </head>
  <body>
    <article>
      <h1>মিস ইউনিভার্সের মঞ্চে যাওয়ার আগে প্রধানমন্ত্রীর দোয়া নিলেন শিলা</h1>
      <address><time datetime="2019-11-24T08:17:00+00:00">24 Nov 2019, 08:17</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/825x0x1/uploads/media/2019/11/24/ba34b04b681b5d6f420f5db716cc3b47-5dda3ebe66fb8.jpg"/>
        <figcaption>প্রধানমন্ত্রীর সঙ্গে মিস ইউনিভার্স বাংলাদেশ। ছবি- ফোকাস বাংলা</figcaption>
      </figure>
      <p><b>আগামী ২৯ নভেম্বর থেকে যুক্তরাষ্ট্রে শুরু হবে ‘মিস ইউনিভার্স’-এর প্রাথমিক ধাপ। এর উদ্দেশ্যে ২৭ নভেম্বর রাতের একটি ফ্লাইটে দেশটি যাচ্ছেন ‘মিস ইউনিভার্স বাংলাদেশ ২০১৯’ শিরিন আক্তার শিলা।</b> <br/>বিশ্বমঞ্চে লড়াইয়ে অংশ নেওয়ার আগে শিলা তাই প্রধানমন্ত্রী শেখ হাসিনার সঙ্গে সৌজন্য সাক্ষাৎ এবং তার দোয়া নিলেন। গতকাল (২৩ নভেম্বর) সন্ধ্যা সাড়ে ছয়টায় প্রধানমন্ত্রী প্রায় ৪৫ মিনিট সময় দেন।</p>
      <p>এসময় সঙ্গে ছিলেন ‘মিস ইউনিভার্স বাংলাদেশ ২০১৯’-এর দ্বিতীয় রানারআপ ও ‘মিস ওয়ার্ল্ড বাংলাদেশ ২০১৭’ জেসিয়া ইসলাম, ‘মিস ইউনিভার্স বাংলাদেশ’-এর চেয়ারম্যান রিজওয়ান বিন ফারুক, পরিচালক তাহরিন ফাইয়াজ হক ও প্রথম রানারআপ আলিশা ইসলাম।<br/>সাক্ষাৎকারের বিষয়টি নিশ্চিত করেন জেসিয়া ইসলাম। তিনি বলেন, ‘এমন সাক্ষাৎ সত্যিই অনুপ্রেরণার। এটা প্রত্যেক প্রতিযোগীর জন্যই বিশেষ কিছু। মিস ইউনিভার্সে একজনের জন্য সাকসেস পাওয়া কঠিন। সকল বাংলাদেশির উচিত সেখানে দেশকে সমর্থন দেওয়া।'</p>
      <p>জানা যায়, প্রায় ৪৫ মিনিট সময় ধরে প্রধানমন্ত্রী শিলা এবং অন্যান্যদের সঙ্গে আলাপ করেন। এসময় প্রধানমন্ত্রী শিলাকে উষ্ণ শুভকামনা জানান।</p>
      <p>উল্লেখ্য, গত ২৩ অক্টোবর ঝলমলে আয়োজনের মধ্য দিয়ে অনুষ্ঠিত হয় ‘মিস ইউনিভার্স বাংলাদেশ ২০১৯’। সেখানে সেরা ১০ প্রতিযোগীর মধ্যে সবাইকে পেছনে ফেলে মেধা, যোগ্যতা আর সুন্দরের বিচারে বিজয়ী হন ঠাকুরগাঁওয়ের মেয়ে শিরিন আক্তার শিলা।<br/>‘মিস ইউনিভার্স বাংলাদেশ’-এর চেয়ারম্যান রিজওয়ান বিন ফারুক জানান, যুক্তরাষ্ট্রে আগামী ৮ ডিসেম্বর বসবে ‘মিস ইউনিভার্স’-এর চূড়ান্ত প্রতিযোগিতা। ৬৮তম এ আসরে দেশের প্রতিনিধিত্ব করবেন শিলা।</p>
      <footer>/এমআই/এম/</footer>
    </article>
  </body>
</html>