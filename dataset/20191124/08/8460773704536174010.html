<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/sports/blasters-loses-again/836492"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T08:41:26+00:00"/>
    <meta property="og:title" content="തെളിയാതെ ബ്ലാസ്‌റ്റേഴ്‌സ്‌; ബംഗളൂരു എഫ്‌സിയോട്‌ ഒരു ഗോളിന്റെ തോൽവി"/>
    <meta property="og:description" content="ഗോളടിക്കാനും പന്ത്‌ തടുക്കാനും അറിയാതെ കേരള ബ്ലാസ്‌റ്റേഴ്‌സ്‌ ..."/>
  </head>
  <body>
    <article>
      <h1>തെളിയാതെ ബ്ലാസ്‌റ്റേഴ്‌സ്‌; ബംഗളൂരു എഫ്‌സിയോട്‌ ഒരു ഗോളിന്റെ തോൽവി</h1>
      <address><time datetime="2019-11-24T08:41:26+00:00">24 Nov 2019, 08:41</time> by <a rel="author">വെബ് ഡെസ്‌ക്‌</a></address>
      <p>ബംഗളൂരു &gt; ഗോളടിക്കാനും പന്ത്‌ തടുക്കാനും അറിയാതെ കേരള ബ്ലാസ്‌റ്റേഴ്‌സ്‌ ഒരിക്കൽക്കൂടി കളംവിട്ടു. ഐഎസ്‌എലിലെ നിലവിലെ ചാമ്പ്യൻമാരായ ബംഗളൂരു എഫ്‌സിയോട്‌ ഒരു ഗോളിന്റെ തോൽവി. അഞ്ച്‌ കളിയിൽ മൂന്നാമത്തേത്‌.</p>
      <p>ഇടവേള കഴിഞ്ഞ്‌ കളത്തിലെത്തിയിട്ടും ക്ഷീണം മാറാത്തപോലെയായിരുന്നു ബ്ലാസ്‌റ്റേഴ്‌സ്‌. ബംഗളൂരു ശ്രീകണ്‌ഠീരവ സ്‌റ്റേഡിയത്തിൽ അവസരങ്ങൾ തുലച്ചും പ്രതിരോധം മറന്നുമായിരുന്നു കളി. സുനിൽ ഛേത്രിയുടെ ഗോളിൽ ഒടുങ്ങി. ബംഗളൂരുവിന്റെ തുടർച്ചയായ രണ്ടാം ജയമായി ഇത്‌.</p>
      <p>അധ്വാനിച്ചു കളിച്ചെങ്കിലും അതിന്റെ ഫലം കിട്ടിയില്ല ബ്ലാസ്‌റ്റേഴ്‌സിന്‌. ആസൂത്രണമില്ലാത്ത നീക്കങ്ങൾ വിനയായി. ഗോൾ വഴങ്ങിയത്‌ മോശം പ്രതിരോധത്തിലൂടെ.</p>
      <p>രണ്ട്‌ മുന്നേറ്റക്കാരെ ബ്ലാസ്‌റ്റേഴ്‌സ്‌ പരിശീലകൻ എൽകോ ഷട്ടോരി ഒരുമിച്ചിറക്കി. ബർതലോമേവ്‌ ഒഗ്‌ബച്ചെയെയും മെസി ബൗളിയെയും. രണ്ട്‌ പേർക്കും കിട്ടിയ അവസരങ്ങൾ മുതലാക്കാനായില്ല. മധ്യനിരയിൽ സഹൽ അബ്‌ദുൾ സമദിന്‌ പകരം ജീക്‌സൺ സിങ്ങിനെയാണ്‌ ഷട്ടോരി കൊണ്ടുവന്നത്‌.</p>
      <p>ആദ്യ അവസരം ബ്ലാസ്‌റ്റേഴ്‌സിനായിരുന്നു. മധ്യനിരക്കാരൻ സെർജിയോ സിഡോഞ്ച തൊടുത്ത പന്ത്‌ കൃത്യം ബോക്‌സിലേക്ക്‌. കെ പി രാഹുലിന്റെ തലയ്‌ക്ക്‌ പാകത്തിൽ. പക്ഷേ, ഉന്നംതെറ്റി. പന്ത്‌ ബംഗളൂരു പ്രതിരോധക്കാരന്റെ തലയിൽ തട്ടി പുറത്തേക്ക്‌. വീണ്ടും കിട്ടി അവസരം. ഇക്കുറി മെസി ബൗളിയും ഒഗ്‌ബെച്ചെയും ചേർന്നുള്ള നീക്കം. ഇടതുമൂലയിൽനിന്ന്‌ മെസി ബൗളിയുടെ ക്രോസ്‌. ഗോൾവലയ്‌ക്ക്‌ മുന്നിൽ രണ്ട്‌ പ്രതിരോധക്കാർക്കിടയിൽ ഒഗ്‌ബെച്ചെ. കാൽനീട്ടിയാൽ കിട്ടുമായിരുന്നു ബ്ലാസ്‌റ്റേഴ്‌സ്‌ ക്യാപ്‌റ്റന്‌. പക്ഷേ, ഒന്നും കഴിഞ്ഞില്ല.</p>
      <p>ബ്ലാസ്‌റ്റേഴ്‌സ്‌ കിട്ടിയ അവസരങ്ങൾ പാഴാക്കുമ്പോൾ ബംഗളൂരു കളിയിലേക്ക്‌ കരുത്തോടെ തിരിച്ചെത്തി. രണ്ടാംപകുതിയിൽ അവർ കരുത്തുകാട്ടി. നിരന്തര ആക്രമണത്തിലൂടെ ഗോൾ നേടുകയും ചെയ്‌തു. ഡെൽഗാഡോ ഡിമാസിന്റെ കോർണർ ബ്ലാസ്‌റ്റേഴ്‌സ്‌ ഗോൾമേഖലയിലേക്ക്‌ എത്തുമ്പോൾ ഛേത്രി ഒറ്റപ്പെട്ട്‌ നിൽക്കുകയായിരുന്നു. ഒരു പ്രതിരോധക്കാരനും മാർക്ക്‌ ചെയ്യാനുണ്ടായില്ല. ഛേത്രി പറന്നു. തലകൊണ്ട്‌ ചെത്തി. ബ്ലാസ്‌റ്റേഴ്‌സ്‌ ഗോൾ കീപ്പർ രെഹ്‌നേഷ്‌ കാഴ്‌ചക്കാരനായി.</p>
      <p>ബ്ലാസ്‌റ്റേഴ്‌സിന്‌ കിട്ടിയ അവസരങ്ങൾ ജീക്‌സണും മെസി ബൗളിയും പാഴാക്കി. അവസാനഘട്ടത്തിൽ മെസി ബൗളി ലക്ഷ്യം കണ്ടെങ്കിലും റഫറി ഓഫ്‌ സൈഡ്‌ വിളിച്ചു. ഡിസംബർ ഒന്നിന്‌ എഫ്‌സി ഗോവയുമായാണ്‌ ബ്ലാസ്‌റ്റേഴ്‌സിന്റെ അടുത്ത കളി. കൊച്ചിയാണ്‌ വേദി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/sports/news-sports-12-11-2019/833808"/>
        <a href="https://www.deshabhimani.com/news/business/news-business-23-09-2018/752858"/>
        <a href="https://www.deshabhimani.com/news/sports/india-bangladesh-test/836493"/>
        <a href="https://www.deshabhimani.com/news/sports/india-bangladesh-first-day-night-test-match/836315"/>
        <a href="https://www.deshabhimani.com/news/sports/news-sports-23-11-2019/836184"/>
        <a href="https://www.deshabhimani.com/news/sports/news-sports-23-11-2019/836183"/>
        <a href="https://www.deshabhimani.com/news/sports/news-sports-23-11-2019/836181"/>
        <a href="https://www.deshabhimani.com/news/sports/news-sports-23-11-2019/836180"/>
      </related>
    </article>
  </body>
</html>