<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779416/%D8%A7%D9%85%D8%B3%D8%A7%D9%84-%D8%A8%D9%88%D8%AF%D8%AC%D9%87-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%A8%D9%87-%D8%B7%D9%88%D8%B1-%D8%AC%D8%AF%D8%A7%DA%AF%D8%A7%D9%86%D9%87-%D8%AF%DB%8C%D8%AF%D9%87-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:18:01+00:00"/>
    <meta property="og:title" content="آروین: امسال بودجه سرمایه‌گذاری به طور جداگانه دیده می‌شود"/>
    <meta property="og:description" content="سخنگوی کمیسیون برنامه و بودجه شورای اسلامی شهر تهران گفت: امسال بودجه سرمایه‌گذاری برای تامین مالی پروژه‌ها به طور جداگانه همراه با لایحه بودجه ۹۹ به شورا بیاید."/>
  </head>
  <body>
    <article>
      <h1>آروین: امسال بودجه سرمایه‌گذاری به طور جداگانه دیده می‌شود</h1>
      <address><time datetime="2019-11-24T08:18:01+00:00">24 Nov 2019, 08:18</time> by <a rel="author" href="https://www.mehrnews.com/archive?jr=47" target="_blank">نورا حسینی</a></address>
      <p>به گزارش <a href="https://www.mehrnews.com/">خبرنگار مهر</a>، بهاره آروین در جلسه علنی روز یکشنبه شورای اسلامی شهر تهران در توضیح طرح «سیاست‌های اجرایی و الزامات تدوین لایحه بودجه سال ۱۳۹۹ شهرداری تهران» اظهار داشت: یک فوریت این طرح حدود دو هفته پیش به تصویب رسید و در کمیسیون های تخصصی شورا از جمله کمیسیون برنامه و بودجه بررسی شد.</p>
      <p>سخنگوی کمیسیون برنامه و بودجه شورای شهر تهران با اشاره به اینکه بخشی از پیشنهادات ارسال‌شده به کمیسیون در متن طرح اعمال شد، گفت: بخش عمده این الزامات و سیاست‌ها با توجه به رویکردهای شورای پنجم مشابه سال‌های گذشته است و به همین دلیل من در توضیحات خود فقط تفاوت‌ها را نسبت به سال گذشته برجسته می‌کنم. چون بقیه موارد از جمله تاکید بر کسب درآمدهای پایدار، کاهش هزینه‌ها، صرفه‌جویی و موارد دیگری که جزو اولویت‌های کلیدی شهرداری در سال‌های گذشته بوده است، امسال هم تکرار شده است.</p>
      <p>وی با بیان اینکه امسال به چند مورد به طور ویژه پرداخته شده است، اظهار داشت: تحقق انضباط مالی، استفاده از سرمایه‌گذاری در تامین منابع پروژه‌ها، تحقق محله‌محوری و برش سال اول و دوم برنامه پنج‌ساله سوم شهرداری تهران چهار اولویتی هستند که در ابتدای ماده واحده طرح ذکر شده‌اند.</p>
      <p>آروین افزود: سال ۹۸ بودجه پیشنهادی برای سال ۹۹ در منابع برنامه دیده شده بود. در طرح «سیاست‌های اجرایی و الزامات تدوین لایحه بودجه سال ۱۳۹۹ شهرداری تهران» ذکر شده است که بودجه امسال مطابق منابع پیش‌بینی‌شده در برنامه سوم توسعه شهری باشد.</p>
      <p>وی با اشاره به اولویت دوم که اولویت سرمایه‌گذاری در تامین منابع مالی پروژه‌هاست، گفت: به طور مشخص بخش سوم رویکردها و جهت‌گیری‌های کلی، با عنوان سرمایه‌گذاری اضافه شده و به طور خاص‌تر در ساختار لایحه بودجه، بودجه سرمایه‌گذاری به طور جداگانه دیده شده که همراه با لایحه بودجه ۹۹ به شورا بیاید و این یکی از تغییرات اصلی سیاست‌ها و الزامات اجرایی بودجه در سال جاری است.</p>
      <p>سخنگوی کمیسیون برنامه و بودجه شورای شهر تهران با اشاره به بحث تحقق محله‌محوری به عنوان اولویت سوم طرح گفت: با توجه به برنامه‌های اولویت‌محور و تحقق‌پذیر که از برش سال‌های اول و دوم برنامه سوم توسعه استخراج شده، تلاش شده افزایش منابع درآمدی، کدهای درآمدی جدید و اقداماتی برای افزایش کیفیت زیست روزمره شهروندان در سطح محله را در لایحه ببینیم.</p>
      <p>آروین اضافه کرد: در بخش تملک دارایی‌های سرمایه‌ای با توجه به رویکرد شورای پنجم در فعال کردن ظرفیت شورایاران، بندی دیده شده که شهرداری تهران در تدوین لایحه بودجه، بین ۱ تا ۵ درصد دارایی تملک سرمایه‌ای هر منطقه را با دریافت نظر مشورت شورایان تخصیص دهد. این بحث متفاوت از سال‌های گذشته است و درجهت تحقق محله‌محوری و فعال کردن شورایاران به متن طرح افزوده شده است.</p>
      <p>وی یادآور شد: در دیگر بخش‌های این طرح شفافیت‌بخشی به وضعیت دیون و بدهی‌ها و فرایندها و همچنین انضباط مالی درجهت کاهش هزینه‌ها نیز دیده شده است. همچنین بخش اصلاح ساختار که در سال‌های گذشته هم مدنظر قرار می‌گرفت، در طرح «سیاست های اجرایی و الزامات تدوین لایحه بودجه سال ۱۳۹۹ شهرداری تهران» مورد توجه قرار گرفته است.</p>
    </article>
  </body>
</html>