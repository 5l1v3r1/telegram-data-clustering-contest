<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1561114/gallia-agnooumenoi-traumaties-kai-hiliades-spitia-horis-reuma/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T08:29:18+00:00"/>
    <meta property="og:title" content="Γαλλία: Αγνοούμενοι, τραυματίες και χιλιάδες σπίτια χωρίς ρεύμα"/>
    <meta property="og:description" content="Τεράστια προβλήματα στην Κυανή ακτή λόγω βροχοπτώσεων"/>
  </head>
  <body>
    <article>
      <h1>Γαλλία: Αγνοούμενοι, τραυματίες και χιλιάδες σπίτια χωρίς ρεύμα</h1>
      <address>
        <time datetime="2019-11-24T08:29:18+00:00">24 Nov 2019, 08:29</time>
      </address>
      <p>
        <b>Τεράστια προβλήματα στην Κυανή ακτή λόγω βροχοπτώσεων</b>
      </p>
      <p>Χωρίς τρένα και ηλεκτρικό ρεύμα η νότια Γαλλία <a href="https://www.neakriti.gr/article/kosmos-nea/1558601/gallia-sfodri-kakokairia-me-kataigides-kai-plimmures/">λόγω της κακοκαιρίας </a>που προκάλεσε σοβαρές πλημμύρες.</p>
      <p>Εκατοντάδες νοικοκυριά πλημμύρισαν, δύο άτομα αγνοούνται ενώ άλλα δύο είναι τραυματίες στην Κυανή Ακτή της νότιας Γαλλίας μετά την κακοκαιρία και τις βροχοπτώσεις που προκάλεσαν σοβαρές πλημμύρες.</p>
      <p>Οι δύο αγνοούμενοι είναι ένας άνδρας 77 ετών και ένας άνθρωπος που έπεσε στο νερό. Στα δύο διαμερίσματα της Γαλλίας που έχουν τεθεί σε κόκκινο συναγερμό από τη μετεωρολογική υπηρεσία της χώρας, τις Παράκτιες Aλπεις και την Βαρ, οι 1.600 πυροσβέστες που έχουν κινητοποιηθεί έχουν λάβει χιλιάδες κλήσεις από την Παρασκευή.</p>
      <p>Μία 39χρονη γυναίκα τραυματίστηκε σοβαρά όταν την παρέσυρε κύμα, ανακοίνωσε η πυροσβεστική υπηρεσία του Μονακό, ενώ ένας 78χρονος άνδρας νοσηλεύεται με υποθερμία, αλλά χωρίς να φέρει σοβαρά τραύματα, αφού βρέθηκε εγκλωβισμένος ανάμεσα σε δέντρα που παρασύρθηκαν από κατολίσθηση.</p>
      <p>Οι αρχές εξέφρασαν την ανησυχία ότι τα έντονα καιρικά φαινόμενα θα συνεχίσουν και υπογράμμισαν χθες Σάββατο το βράδυ ότι, με δεδομένη την αύξηση της έντασης των βροχοπτώσεων και την τρέχουσα κατάσταση των υδάτων, «οι πλημμύρες (…) θα εξακολουθήσουν να επιδεινώνονται».</p>
      <p>Ζήτησαν από τους κατοίκους να «παραμένουν στα σπίτια τους και να μην χρησιμοποιούν το αυτοκίνητό τους αν δεν υπάρχει άμεση ανάγκη», αλλά και να «προσέχουν ιδιαίτερα όταν βρίσκονται κοντά σε ρεύματα νερού».</p>
      <p>Πολλοί δρόμοι έχουν κλείσει, ενώ έχει ανασταλεί και η κυκλοφορία των τρένων στην Κυανή Ακτή μέχρι τα ιταλικά σύνορα. Σύμφωνα με την εταιρεία διαχείρισης σιδηροδρόμων, η κυκλοφορία των τρένων αναμένεται να αποκατασταθεί σήμερα. Εξάλλου ξεκίνησαν το βράδυ ξανά οι πτήσεις στο διεθνές αεροδρόμιο της Νίκαιας, αφού είχαν διακοπεί στη διάρκεια της ημέρας. Στις 21:00 χθες 4.000 νοικοκυριά ήταν χωρίς ηλεκτρικό ρεύμα.</p>
      <p>Πηγή: <a href="https://www.amna.gr/">ΑΠΕ-ΜΠΕ</a></p>
    </article>
  </body>
</html>