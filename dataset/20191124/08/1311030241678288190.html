<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/education/article/1626024/%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%AA%E0%A6%A6%E0%A6%95-%E0%A6%9C%E0%A7%80%E0%A6%AC%E0%A6%A8%E0%A7%87%E0%A6%B0-%E0%A6%AC%E0%A7%9C-%E0%A6%AA%E0%A6%BE%E0%A6%93%E0%A7%9F%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T08:04:00+00:00"/>
    <meta property="og:title" content="প্রধানমন্ত্রীর পদক জীবনের বড় পাওয়া"/>
    <meta property="og:description" content="ছিপছিপে গড়নের কম কথা বলা মেয়েটি যে এত ভালো ফল করে সবাইকে চমকে দেবেন, সেটা হয়তো অনেকেই ভাবেননি। গাজীপুরের শেখ ফজিলাতুন্নেছা মুজিব মেমোরিয়াল কেপিজে বিশেষায়িত হাসপাতাল ও নার্সিং কলেজ থেকে বিএসসি শেষ করেছেন রুবিনা জেসমিন। এ বছরই তাঁদের ক্যাম্পাসে প্রথমবারের মতো অনুষ্ঠিত হলো স্নাতক সমাপনী অনুষ্ঠান। সেখানে বেসিক বিএসসির ছাত্রী হিসেবে ভালো ফলের জন্য প্রধানমন্ত্রী শেখ হাসিনার কাছ থেকে পদক পেয়েছেন..."/>
  </head>
  <body>
    <article>
      <h1>প্রধানমন্ত্রীর পদক জীবনের বড় পাওয়া</h1>
      <address><time datetime="2019-11-24T08:04:00+00:00">24 Nov 2019, 08:04</time> by <a rel="author">তানজিনা আকতারী</a></address>
      <p>ছিপছিপে গড়নের কম কথা বলা মেয়েটি যে এত ভালো ফল করে সবাইকে চমকে দেবেন, সেটা হয়তো অনেকেই ভাবেননি। গাজীপুরের শেখ ফজিলাতুন্নেছা মুজিব মেমোরিয়াল কেপিজে বিশেষায়িত হাসপাতাল ও নার্সিং কলেজ থেকে বিএসসি শেষ করেছেন রুবিনা জেসমিন। এ বছরই তাঁদের ক্যাম্পাসে প্রথমবারের মতো অনুষ্ঠিত হলো স্নাতক সমাপনী অনুষ্ঠান। সেখানে বেসিক বিএসসির ছাত্রী হিসেবে ভালো ফলের জন্য প্রধানমন্ত্রী শেখ হাসিনার কাছ থেকে পদক পেয়েছেন রুবিনা।</p>
      <p>বিএসসির শুরু থেকেই প্রথম স্থান অধিকার করেছেন রুবিনা জেসমিন। প্রতিবছর ১৩০০ নম্বরের পরীক্ষা দিতে হয় তাঁদের কলেজে। কলেজের শেষ বর্ষে প্রায় ১০৫০ নম্বর পেয়ে প্রথম হয়েছেন তিনি। সকাল নয়টা থেকে বিকেল পাঁচটা পর্যন্ত ক্লাস। এরপর বিশ্রাম নিয়ে নিজের কাজ শেষে রাত জেগে পড়তেন তিনি। রুবিনা মনে করেন, নিজের লক্ষ্য ছোঁয়ার প্রবল ইচ্ছা নিয়ে মনোযোগ দিয়ে পড়ালেখা করলে ভালো ফল পাওয়া সম্ভব। গাজীপুরের কালিয়াকৈরের মেয়ে রুবিনা নিজেদের ক্যাম্পাসের হোস্টেলে থেকেছেন শুরু থেকেই। নিজ এলাকার আড়াইগঞ্জ আজিম হাইস্কুল থেকে স্কুলের গণ্ডি পেরিয়ে টাঙ্গাইলের সরকারি কুমুদিনী কলেজ শেষ করেছেন উচ্চমাধ্যমিকের পাট। এসএসসিতে জিপিএ–৪.৭৫ ও এইচএসসিতে জিপিএ–৪.৩০ পাওয়া রুবিনা মনে করেন, জিপিএ–৫–এর প্লাসের পেছনে না ছুটে যখন যেখানে পড়ছি, সেখানেই নিজের সর্বোচ্চ চেষ্টা করলে সফলতা পাওয়া যায়। ভালো ফলের জন্য নয়, বরং জানার জন্য লেখাপড়া করেছেন তিনি।</p>
      <p>প্রধানমন্ত্রীর হাত থেকে পুরস্কার নেওয়াটাই জীবনের সেরা অর্জন বলে মানেন রুবিনা জেসমিন। জানালেন, সেই মুহূর্তের অনুভূতি ভাষায় প্রকাশ করার মতো নয়। পুরস্কার হাতে পাওয়ার পর যখন মা-বাবার হাতে তা তুলে দিয়েছেন, সেটিই তাঁর জীবনের বড় পাওয়া। মানুষের সেবায় নিজেকে নিয়োজিত করে বাকি জীবন কাটানোর ইচ্ছা তাঁর।</p>
    </article>
  </body>
</html>