<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1070656/xiaomi-plany-europa-2020/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-24T08:00:15+00:00"/>
    <meta property="og:title" content="Xiaomi: 2020 będzie rokiem Xiaomi w Europie. Dobra nasza!"/>
    <meta property="og:description" content="Aktualnie Xiaomi jest czwartą siłą segmentu smartfonów na rynku europejskim. To jednak wkrótce ma się zmienić, o czym otwarcie mówi prezes Xiaomi, Lu Weibing. Firma chce skoncentrować się na Europie i uczynić z niej jeden ze swoich najważniejszych rynków. W jaki sposób? To jasne – uparcie penetrując rynek tanich flagowców."/>
  </head>
  <body>
    <article>
      <h1>Xiaomi: 2020 będzie rokiem Xiaomi w Europie. Dobra nasza!</h1>
      <address><time datetime="2019-11-24T08:00:15+00:00">24 Nov 2019, 08:00</time> by <a rel="author" href="https://www.gsmmaniak.pl/author/amadeusz/" target="_blank">Amadeusz Cyganek</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/10/redmi-note-8-1.jpg"/>
        <figcaption>Fot. Xiaomi</figcaption>
      </figure>
      <p>Aktualnie Xiaomi jest czwartą siłą segmentu smartfonów na rynku europejskim. To jednak wkrótce ma się zmienić, o czym otwarcie mówi prezes Xiaomi, Lu Weibing. Firma chce skoncentrować się na Europie i uczynić z niej jeden ze swoich najważniejszych rynków. W jaki sposób? To jasne – uparcie penetrując rynek tanich flagowców.</p>
      <p>Najnowszy raport opublikowany przez firmę badawczą Canalys pokazuje, że trzeci kwartał tego roku był dla europejskiego rynku smartfonów bardzo udany – cała branża zyskała aż 8% w stosunku do analogicznego okresu rok temu, choć za tak dobry wynik odpowiadają tak naprawdę tylko dwa podmioty. Pierwszym z nich jest Samsung, który w ujęciu rok do roku zwiększył sprzedaż o blisko 4 miliony urządzeń, poprawiając swój wynik o 26% i umacniając się na pozycji lidera (30,4% udziałów w rynku).</p>
      <figure>
        <a href="https://www.gsmmaniak.pl/1070656/xiaomi-plany-europa-2020/attachment/redmi-a-3/">
          <img src="https://cdn2.techmaniak.pl/wp-content/uploads/gsmmaniak/2019/11/Redmi-a-medium.jpg"/>
        </a>
        <figcaption>fot. Canalys</figcaption>
      </figure>
      <h3>Xiaomi jest czwarte w Europie. A ma być jeszcze lepiej</h3>
      <p><b>Jeszcze lepsze statystyki stały się jednak udziałem Xiaomi</b> – chiński producent co prawda zajmuje czwarte miejsce w rankingu, znajdując się za plecami Huawei i Apple, ale zwiększył sprzedaż z 3,5 mln w III kwartale 2018 roku do 5,5 mln smartfonów w ubiegłym kwartale. To oznacza aż 73% wzrost, natomiast w kwestii udziałów w rynku Xiaomi skoczyło w górę aż o 4 punkty procentowe, przekraczając próg 10%. A wszystko wskazuje na to, że to wcale nie koniec ekspansji tego koncernu.</p>
      <p>Komentując te statystyki szef Xiaomi, Lu Weibing wyraził przekonanie, że <b>2020 będzie rokiem Xiaomi na rynku europejskim</b>. Chiński koncern ma zamiar tego dokonać stale poszerzając swoją ekspansję o kolejne istotne rynki oraz zwiększając swoją obecność w tych, na których jest już oficjalnie dostępna. Taktyka rozwoju ma z kolei opierać się o stale poszerzającą się ofertę topowych urządzeń, rzecz jasna oferowanych w jak najniższej cenie w porównaniu do produktów konkurencji.</p>
      <figure>
        <a href="https://cdn2.techmaniak.pl/wp-content/uploads/gsmmaniak/2019/11/xiaomi-mi-9-lite-1.jpg">
          <img src="https://cdn2.techmaniak.pl/wp-content/uploads/gsmmaniak/2019/11/xiaomi-mi-9-lite-1-medium.jpg"/>
        </a>
        <figcaption>Fot. Xiaomi</figcaption>
      </figure>
      <p>Jak stwierdził Weibing, wiele wskazuje na to, że największe europejskie gospodarki wciąż nie są wystarczająco nasycone, jeśli chodzi o segment topowych smartfonów i wciąż jest w tym kontekście dużo do zrobienia. Co oznacza tylko jedno – możemy się spodziewać, że żadna istotna premiera zdecydowanie nie ominie Europy, a w tym również Polski. Trudno się z tego powodu nie cieszyć.</p>
      <p>
        <a href="https://www.gizchina.com/2019/11/23/lu-weibing-xiaomi-will-focus-on-europe-in-2020/">
          <i>
            <b>źródło</b>
          </i>
        </a>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1070478/xiaomi-patent-smartfon-niczym-iphone/"/>
        <a href="https://www.gsmmaniak.pl/1069362/redmi-note-8-pro-nowy-wariant/"/>
        <a href="https://www.gsmmaniak.pl/1068572/xiaomi-redmi-4-aktualizacja-miui-11/"/>
        <a href="https://www.gsmmaniak.pl/1068702/xiaomi-mi-9-promocja-x-kom/"/>
      </related>
    </article>
  </body>
</html>