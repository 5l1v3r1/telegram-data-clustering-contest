<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779441/%D9%85%D8%B1%D8%AF%D9%85-%D8%A8%D8%B1%D8%AF%D8%B3%DB%8C%D8%B1-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D8%B4%DB%8C%D8%B1%DB%8C%D9%86%DB%8C-%DA%A9%D8%A7%D8%B1%D8%AE%D8%A7%D9%86%D9%87-%D9%82%D9%86%D8%AF-%D9%88%D8%B9%D8%AF%D9%87-%D9%87%D8%A7%DB%8C%DB%8C-%DA%A9%D9%87-%D8%AA%D8%A7%D8%B1%DB%8C%D8%AE%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:25:58+00:00"/>
    <meta property="og:title" content="سال ها پس از تعطیلی یک واحد تولیدی مردم بردسیر در انتظار شیرینی کارخانه قند/ وعده هایی که تاریخی شد"/>
    <meta property="og:description" content="کرمان – مردم بردسیر پس از ۱۲ سال از آغاز روند تعطیلی کارخانه قند بردسیر هنوز هم چشم انتظار عملی شدن وعده های مسئولان و روشن شدن دوباره چراغ این کارخانه هستند."/>
  </head>
  <body>
    <article>
      <h1>سال ها پس از تعطیلی یک واحد تولیدی مردم بردسیر در انتظار شیرینی کارخانه قند/ وعده هایی که تاریخی شد</h1>
      <address>
        <time datetime="2019-11-24T08:25:58+00:00">24 Nov 2019, 08:25</time>
      </address>
      <p><a href="https://www.mehrnews.com/">خبرگزاری مهر</a> – گروه استان ها: نام کارخانه قند با شهر بردسیر گره خورده است، کارخانه ای که ۶۰ سال مهمترین قطب اقتصادی شهر محروم بردسیر بود سال هاست تعطیل شده و دیگر رمقی ندارد.</p>
      <aside>هیچ یک از راهکارها تا امروز نتوانسته راهگشای قفلی باشد که بر درب این واحد تولیدی زده شده است</aside>
      <p>مشکلات این کارخانه از سال ۸۶ کلید خورد و در نهایت در سال ۹۲ تعطیل شد، در تمام طول این سالها مسئولان دولت های مختلف وعده های زیادی برای احیاء و باز گشایی درب های این کارخانه که هزاران نفر را ارتزاق می کرد داده اند اما هیچ یک از این راهکارها تا امروز نتوانسته راهگشای قفلی باشد که بر درب این واحد تولیدی زده شده است.</p>
      <p>
        <b>از دشت های سر سبز چغندر تا ساخت سازه های مختلف در مزارع</b>
      </p>
      <p>وقتی نام کارخانه قند بردسیر برده می شود یاد دوران مدرسه می افتم و اردویی دانش آموزشی که برای نشان دادن راهکارهای کارآفرینی از سوی آموزش و پرورش برای بچه های دوزاده ساله راه اندازه شده بود.</p>
      <p>از کرمان تا این کارخانه کمتر از ۴۰ دقیقه راه است، به یاد دارم اطراف این کارخانه مملو از کشتزارهای چغندر قند بود، تا چشم کار می کرد مزارعی دیده می شود که روستاییان در آن ها در حال آبیاری و یا برداشت محصول بودند، کامیون هایی که در گوشه گوشه این مزارع در حال بار زدن و انتقال چغندر قند به کارخانه بودند.</p>
      <p>کارخانه در حومه شهر بردسیر و در مجاور همین کشتزارها قرار داشت و تکاپویی عجیب در محوطه کارخانه وجود داشت، خط تولید این کارخانه را از شستشوی چغندرهای قند تا قرار گرفتن آنها روی نوارهایی که چغندرها را به سمت دی گهای عظیمی که در آن جوشانده می شدند و تا تصفیه ماده قهوه ای رنگی که از جوشاندن چغندرهای ایجاد می شود و در نهایت تهیه بلورهای سفید شکر و سرانجام قالب زنی در قلب های فلزی به شکل کله قند به یاد دارم.</p>
      <aside>حالا وقتی نگاهی به کارخانه قند بردسیر بکنیم می بینیم هیچ اثری از کشتزارهای چغندر قند وجود ندارد، در واقع دیگر کارخانه ای برای خرید محصول چغندر در بردسیر فعال نیست</aside>
      <p>با اینکه آن زمان کودک بودم اما یکی از مسائلی که در همان زمان هم به شدت به چشم می خورد فرسوده بودند وسایل موجود در کارخانه بود.</p>
      <p>اما حالا وقتی نگاهی به کارخانه قند بردسیر بکنیم می بینیم هیچ اثری از کشتزارهای چغندر قند وجود ندارد، در واقع دیگر کارخانه ای برای خرید محصول چغندر در بردسیر فعال نیست، درب اصلی کارخانه با قفلی بزرگ بسته شده است.</p>
      <p>
        <b>کارگرانی که نگهبانان کارخانه شدند</b>
      </p>
      <p>و حالا کارگرانی که روزگاری روی خطوط تولید کار می کردند امروز به نگهبانان سازه فلزی تبدیل شده اند که مستهلک بودنش دلیل اصلی تعطیلی کارخانه بوده است.</p>
      <p>در حالیکه پیش از این تلاش می شد که با واردات شکر خام برخی از بخشهای کارخانه به صورت مقطعی بازگشایی شود اما هیچ یکی از این راهکارها نتوانست مشکلات را رفع کند.</p>
      <p>
        <b>دیگ های کارخانه قند با وعده گرم نمی شوند</b>
      </p>
      <p>قالبهای فلزی شبیه کله قند که آن روزها روی نقاله ها جابجا می شد امروز کف کارخانه رها شده و آن دیگ های بزرگ آنقدر سرد هستند که به نظر نمی رسد وعده های بی حاصل به این زودی ها گرمشان کند.</p>
      <p>این در حالیست که رئیس کل دادگستری استان کرمان چندی قبل مهلتی شش ماهه برای تعیین تکلیف کارخانه قند بردسیر مشخص کرد.</p>
      <p>
        <b>مسئولان اجرایی برای احیای کارخانه چاره اندیشی کنند</b>
      </p>
      <p>یدالله موحد با اشاره به اینکه مسائل مربوط به این کارخانه از سال ۸۶ از سوی دادگستری استان کرمان مورد تاکید قرار گرفته است گفت: با وجود تمامی پیگیری های انجام شده، این کارخانه راه اندازی نشده و همچنان به بدهی های آن افزوده شده است.</p>
      <p>وی با اشاره به اینکه علاقه مند به راه اندازی کارخانه قند بردسیر هستیم، گفت: این کارخانه همواره با چند موضوع از جمله به صرفه بودن یا نبودن راه اندازی آن، مشکلات حقوقی و... روبرو بوده است و متاسفانه تاکنون هیچکس به فکر حل و فصل مسائل حقوقی این کارخانه نیفتاده است و این مشکلات حل نشده است.</p>
      <aside>اگر قرار به راه اندازی کارخانه قند بردسیر باشد باید مسائل حقوقی آن نیز مد نظر قرار گرفته و حل شود</aside>
      <p>وی با تاکید بر اینکه مسئولان در صدد هستند که این کارخانه راه اندازی شده و مطالبات کارگران و بستانکاران را پرداخت کند، تصریح کرد: اگر قرار به راه اندازی کارخانه قند بردسیر باشد باید مسائل حقوقی آن نیز مد نظر قرار گرفته و حل شود زیرا کارگران و بستانکاران آن مستند قانونی در دست دارند و این مستندات باید اجرایی شوند.</p>
      <p>موحد بر حل مشکلات تامین اجتماعی مربوط به کارخانه قند بردسیر تاکید کرد و ادامه داد: در این رابطه املاک موجود کارخانه قند بردسیرکه در توقیف تامین اجتماعی و تحت نظارت دادستان کرمان  و کارشناس رسمی دادگستری ارزیابی می شود.</p>
      <p>وی با اشاره به اینکه در گام دوم نیز مشکلات بخش کارگری کارخانه قند بردسیر باید رفع شود، اظهارداشت: به مسئولان کارخانه قند بردسیر اعلام شده که بازسازی این کارخانه بدون رسیدگی به مسائل حقوقی و قضایی آن شدنی نیست.</p>
      <p>اما حالا پس از گذشت سال ها کارگران این مجموعه همچنان امیدوارند بار دیگر شیرینی قند بردسیر را زیر دندان هایشان احساس کنند و بار دیگر زندگی آنها نیز رونق بگیرد.</p>
      <p>به نظر می رسد عملا اتفاق هایی نیز برای احیای مجدد کارانه در حال انجام دادن است.</p>
      <p>
        <b>کارگران هنوز هم امیدوارند صدای سوت کارخانه را بشنوند</b>
      </p>
      <p>محمد یکی از کارگران سابق این کارخانه است که به <a href="https://www.mehrnews.com/">خبرنگار مهر</a> می گوید: ما همچنان امیدواریم روزی کارخانه قند بردسیر راه اندازی شود و هزاران کارگر به کار سابق خود برگردند.</p>
      <p>وی افزود: بسیاری از کارگران سابق هنوز بیکارند و یا به کارهایی مشغول هستند که در زمینه تولید و کارآفرینی شهر هیچ تاثیری ندارد.</p>
      <p>وی ادامه داد: کارخانه قند بردسیر هویت شهر بردسیر است و طی این مدت که کارخانه مشکل پیدا کرده در دولت های مختلف وعده های زیادی داده شده و صدها جلسه برگزار شده است و گفته شده تسهیلاتی برای احیاء این کارخانه پرداخت می شود اما عملا اتفاقی نیفتاده است.</p>
      <aside>تنها چیزی که از این کارخانه باقی مانده است پینه هایی است که در این سال ها بر دستانمان نشسته و خاطراتی که از کار و تلاش در آن داریم</aside>
      <p>این کارگر می گوید: تنها چیزی که از این کارخانه باقی مانده است پینه هایی است که در این سال ها بر دستانمان نشسته و خاطراتی که از کار و تلاش در آن داریم.</p>
      <p>
        <b>همه بخش های صنعت قند باید در بردسیر فعال شود</b>
      </p>
      <p>احمد یکی دیگر از کارگران کارخانه می گوید: متاسفانه راهکارهای مسولان مقطعی و نمایشی بوده است مثلا شکر خام وارد می کردند و بخش کوچکی از کارخانه برای تبدیل شکل به قند فعال می شد، در حالیکه کارخانه قند در بردسیر معنی دیگری دارد باید مزارع و کشت و زرع چغندر بار دیگر شروع شود و هزاران نفر مشغول به کار شوند راننده ها باید مجدد برای حمل و نقل استخدام شوند و کارگران در تمام بخشهای کارخانه شروع به کار کنند.</p>
      <p>
        <b>خط تولید کارخانه ۶۰ سال قدمت دارد</b>
      </p>
      <p>وی گفت: ماشین آلات کارخانه مستهلک شده اند و برخی دیگر قابلیت استفاده را ندارند باید تلاش شوند خط تولید به روز شود این کارخانه بیش از ۶۰ سال قبل با تکنولوژی آن زمان راه اندازی شده و دیگر نمی تواند با همان تکنولوژی احیاء شود.</p>
      <p>فرماندار بردسیر اما می گوید کارهایی در راستای احیای مجدد بخش هایی از کارخانه در حال انجام است.</p>
      <p>
        <b>وعده های جدید در مسیر احیاء</b>
      </p>
      <p>گویا بخش تصفیه شکر کارخانه قرار است به زودی راه اندازی شود و کشت چغندر نیز هدف گذاری شده است و به صورت تدریجی هم کشت چغندر احیا می شود و هم کارخانه راه اندازی می شود.</p>
      <p>در فاز اول قرار است ۸۰ درصد بخش تصفیه شکر و ۲۰ درصد کشت چغندر احیاء شود.</p>
      <p>باید صبر کرد و دید این وعده ها عملی می شود و یا قفل کارخانه همچنان پا برجا خواهد ماند.</p>
      <p>
        <b>اگر تسهیلات را پرداخت کنند فاز اول را شش ماهه فعال می کنیم</b>
      </p>
      <p>ملک محمدی مدیرعامل کارخانه در آخرین اظهار نظرش می گوید: سفارش ساخت تجهیزات جدید کارخانه داده شده است.</p>
      <p>وی تاکید می کند فاز نخست احیای این کارخانه زمانی عملیاتی می شود که مسئولان به وعده هایی که دادند عمل کنند و تسهیلاتی که برای هزینه بازسازی مجدد این کارخانه وعده داده اند را پرداخت کنند.</p>
      <p>وی گفت: ۸۰ درصد از منابع مالی مورد نیاز قرار است در قالب تسهیلات پرداخت شود و اگر این چنین شود ظرف شش ماه آینده مجددا کارخانه راه اندازی می شود.</p>
      <p>حالا مردم بردسیر منتظرند که بار دیگر با همکاری مسئولان دولتی و بخش خصوصی سوت این کارخانه به صدا در بیاید و تلاش و تکاپو در مزارع و در کارخانه قند بردسیر آغاز شود.</p>
    </article>
  </body>
</html>