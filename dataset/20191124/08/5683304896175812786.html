<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/global-malayali/gulf/2019/11/23/29-member-fraud-gang-arrested-in-joint-uae-police-operations.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T08:17:00+00:00"/>
    <meta property="og:title" content="ബാങ്ക് വിവരങ്ങൾ ചോർത്തി തട്ടിപ്പ് ; 29 ഏഷ്യക്കാരെ അബുദാബി പൊലീസ് അറസ്റ്റ് ചെയ്തു"/>
    <meta property="og:description" content="അബുദാബി∙ ബാങ്കു വിവരങ്ങൾ ചോർത്തി തട്ടിപ്പ് നടത്തി വന്ന 29 ഏഷ്യക്കാരെ അബുദാബി പൊലീസ് അറസ്റ്റ് ചെയ്തു. 4 സംഘങ്ങളായി പ്രവർത്തിച്ചുവന്ന ഇവരെ ദുബായ്,"/>
  </head>
  <body>
    <article>
      <h1>ബാങ്ക് വിവരങ്ങൾ ചോർത്തി തട്ടിപ്പ് ; 29 ഏഷ്യക്കാരെ അബുദാബി പൊലീസ് അറസ്റ്റ് ചെയ്തു</h1>
      <address><time datetime="2019-11-24T08:17:00+00:00">24 Nov 2019, 08:17</time> by <a rel="author">മനോരമ ലേഖകൻ</a></address>
      <p>അബുദാബി∙ ബാങ്കു വിവരങ്ങൾ ചോർത്തി തട്ടിപ്പ് നടത്തി വന്ന 29 ഏഷ്യക്കാരെ അബുദാബി പൊലീസ് അറസ്റ്റ് ചെയ്തു. 4 സംഘങ്ങളായി പ്രവർത്തിച്ചുവന്ന ഇവരെ ദുബായ്, അജ്മാൻ പൊലീസിന്റെ സഹായത്തോടെയാണ് വലയിലാക്കിയത്. ബാങ്ക് വിശദാംശങ്ങൾ കൈക്കലാക്കി പണം തട്ടുന്നതു വർധിച്ചതിനെ തുടർന്ന് നടത്തിയ അന്വേഷണത്തിലാണ് ഇവരെ അറസ്റ്റ് ചെയ്തതെന്ന്  പൊലീസ് അറിയിച്ചു.</p>
      <p>വിവിധ എമിറേറ്റുകളിലെ താമസസ്ഥലങ്ങൾ കേന്ദ്രീകരിച്ചാണ് സംഘം പ്രവർത്തിച്ചിരുന്നതെന്ന് അബുദാബി പൊലീസിലെ കുറ്റാന്വേഷണവിഭാഗം ഡയറക്ടർ ബ്രിഗേഡിയർ ജനറൽ ഇംറാൻ അഹ്മദ് അൽ മസ്റൂഇ പറഞ്ഞു. 3 സംഘങ്ങളിലെ 25 പേർ അജ്മാനിലും മറ്റൊരു സംഘത്തിലെ 4 പേരെ ദുബായിൽനിന്നുമാണ് അറസ്റ്റു ചെയ്തത്. ഇവരിൽനിന്ന് തട്ടിപ്പിനുപയോഗിച്ച ഫോണുകളും മറ്റു സാമഗ്രികളും കണ്ടെടുത്തു. വ്യാജ ഫോൺ വിളികളോട് പ്രതികരിക്കരുതെന്നും വിവരങ്ങൾ കൈമാറരുതെന്നും ക്രിമിനൽ സുരക്ഷാ വിഭാഗം ഡപ്യൂട്ടി ഡയറക്ടർ ബ്രിഗേഡിയർ മുസ് ലിം അൽ അമേരി പറഞ്ഞു.</p>
      <p>ഇത്തരം തട്ടിപ്പിനെക്കുറിച്ച് അറിയുന്നവരും തട്ടിപ്പിലകപ്പെട്ടവരും 800 2626 നമ്പറിൽ ബന്ധപ്പെടണമെന്നും പൊലീസ് അറിയിച്ചു. ഉപഭോക്താക്കളുടെ വ്യക്തിവിരങ്ങൾ അപ്ഡേറ്റ് ചെയ്യാനായി ബാങ്ക് ആരോടും ഫോണിൽ ആവശ്യപ്പെടില്ലെന്നും വഞ്ചിതരാകരുതെന്നും  ബാങ്ക് അധികൃതരും വ്യക്തമാക്കി.<br/><br/><b>തട്ടിപ്പ് പലവിധം</b><br/><br/>ബാങ്കിൽനിന്നാണെന്ന് തെറ്റിദ്ധരിപ്പിച്ച് ഫോണിലേക്ക് വിളിച്ച് ക്രെഡിറ്റ്/ഡബിറ്റ് കാർഡുകളും അക്കൗണ്ടും ബ്ലോക്ക് ചെയ്തിരിക്കുകയാണെന്ന് അറിയിച്ചാണു പ്രധാനമായും തട്ടിപ്പ് നടക്കുന്നത്. അക്കൗണ്ട് അപ്ഡേറ്റ് ചെയ്യാനെന്ന പേരിൽ രഹസ്യവിവരങ്ങൾ  കൈക്കലാക്കുന്ന സംഘം ഇതുപയോഗിച്ച് പണം തട്ടിയെടുക്കുകയാണ് ചെയ്യുന്നത്. വിവിധ സ്ഥാപനങ്ങളുടെ പേരിൽ ലക്ഷങ്ങളുടെ സമ്മാനങ്ങൾ  വാഗ്ദാനം ചെയ്തും  എമിറേറ്റ്സ് ഐഡി അപ്ഡേറ്റ് ചെയ്യാനാണെന്നും സെൻട്രൽ ബാങ്കിൽനിന്നാണെന്നും പറഞ്ഞും ബാങ്ക്  തട്ടിപ്പുകളുണ്ടാകാറുണ്ട്. സമ്മാനമായ ലഭിച്ച തുക അക്കൗണ്ടിലേക്ക് ട്രാൻസ്ഫർ ചെയ്യാനുള്ള നടപടിക്രമങ്ങൾക്കായി നിശ്ചിത തുക വേണമെന്നും ആവശ്യപ്പെടും. മലയാളികൾ ഉൾപ്പെടെ ഒട്ടേറെപ്പേർക്കു ഇതിനോടകം പണം നഷ്ടപ്പെട്ടിട്ടുണ്ട്.</p>
      <p>English Summary: 29 member  fraud gang arrested in joint UAE police operations</p>
    </article>
  </body>
</html>