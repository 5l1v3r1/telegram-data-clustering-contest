<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779249/%D8%AA%D9%88%D9%84%DB%8C%D8%AF-%D8%A7%D9%84%DA%A9%D8%AA%D8%B1%D9%88%D8%AF%D9%87%D8%A7%DB%8C-%D9%86%D8%A7%D9%86%D9%88%DB%8C%DB%8C-%D8%AC%D9%88%D8%B4%DA%A9%D8%A7%D8%B1%DB%8C-%D9%85%D9%82%D8%A7%D9%88%D9%85-%D8%A8%D9%87-%D8%AC%D8%B0%D8%A8-%D8%B1%D8%B7%D9%88%D8%A8%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:16:58+00:00"/>
    <meta property="og:title" content="در یک شرکت ایرانی محقق شد؛ تولید الکترودهای نانویی جوشکاری مقاوم به جذب رطوبت"/>
    <meta property="og:description" content="یکی از شرکت‌های ایرانی تولیدکننده الکترودهای جوشکاری، نانوالکترودهایی با قابلیت جذب رطوبت تولید کرده است که می‌تواند در صنایع حساس نظیر پتروشیمی مورد استفاده قرار گیرد."/>
  </head>
  <body>
    <article>
      <h1>در یک شرکت ایرانی محقق شد؛ تولید الکترودهای نانویی جوشکاری مقاوم به جذب رطوبت</h1>
      <address><time datetime="2019-11-24T08:16:58+00:00">24 Nov 2019, 08:16</time> by <a rel="author" href="https://www.mehrnews.com/archive?jr=137" target="_blank">میترا سعیدی کیا</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از ستاد توسعه فناوری نانو، یک شرکت دانش بنیان با بهره‌گیری از فناوری نانو و استفاده از نانوذرات در روکش الکترودهای قلیایی موفق به ساخت الکترودهای قلیایی مقاوم به جذب رطوبت شده است.</p>
      <p>جوشکاری مخازن تحت فشار و مخازن ذخیره محصولات پتروشیمی و همچنین تجهیزات صنایع مختلف سیمان، دفاع و کشتی‌سازی با حساسیت زیادی همراه است و باید در انتخاب الکترود مناسب برای جوشکاری آن‌ها دقت کافی انجام شود. شرکت صنعتی آما با کمک فناوری نانو الکترودهایی کارآمد برای جوشکاری در این صنایع تولید کرده است.</p>
      <p>معمولا الکترودهای قلیایی به دلیل خواص مکانیکی بالا برای جوشکاری تجهیزات خاص استفاده می‌شوند. الکترودهای با روکش قلیایی در کنار خواص مکانیکی بالایی که ایجاد می‌کنند، جاذب رطوبت محیط اطراف هستند. بروز ترک سرد هیدروژنی در منطقه جوش متاثر از حرارت جوشکاری و یا در زیر منطقه جوش از مشکلاتی است که پس از پایان جوشکاری و حتی در زمان سرویس تجهیز موردنظر در جوش و یا اطراف آن اتفاق افتاده و سبب بروز خسارات سنگین می‌شود. منبع اصلی ورود هیدروژن به فلز جوش و بروز ترک سرد هیدروژنی، رطوبت موجود در روکش الکترود است. رطوبت مذکور در طول قوس تجزیه شده و به هیدروژن اتمی تبدیل و وارد فلز جوش می‌شود.</p>
      <p>برای تولید این الکترودها پس از توزین و مخلوط کردن مواد اولیه اقدام به اضافه کردن نانوذرات به چسب کرده و چسب حاوی ماده نانو به مخلوط خشک اضافه و با آن ترکیب می‌شود. با اکسترود مخلوط‌ تر نهایی بر روی مغزی فولادی الکترود و تولید الکترود روکش‌دار و پخت الکترودها در کوره محصول نهایی آماده عرضه به مصرف‌کنندگان می‌شود.</p>
      <p>این الکترودها و دیگر الکترودهای قلیایی با استحکام‌های بیشتر و همچنین الکترودهای مورداستفاده برای جوشکاری فولادهای زنگ نزن، در صنایع مختلف از جمله ساخت تجهیزات و سیستم‌های لوله‌کشی در صنایع نفت و گاز و پتروشیمی، صنایع سیمان، دفاع، کشتی‌سازی و سازه کاربرد فراوان دارند.</p>
    </article>
  </body>
</html>