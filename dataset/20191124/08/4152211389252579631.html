<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594181/%E0%A6%B8%E0%A7%8B%E0%A6%A8%E0%A6%BE%E0%A6%B0-%E0%A6%A6%E0%A7%8B%E0%A6%95%E0%A6%BE%E0%A6%A8%E0%A7%87-%E0%A6%A1%E0%A6%BE%E0%A6%95%E0%A6%BE%E0%A6%A4%E0%A6%BF-%E0%A6%B2%E0%A7%81%E0%A6%A3%E0%A7%8D%E0%A6%A0%E0%A6%BF%E0%A6%A4-%E0%A6%AE%E0%A6%BE%E0%A6%B2%E0%A6%BE%E0%A6%AE%E0%A6%BE%E0%A6%B2%E0%A6%B8%E0%A6%B9-%E0%A7%A7%E0%A7%A6-%E0%A6%A1%E0%A6%BE%E0%A6%95%E0%A6%BE%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T08:36:00+00:00"/>
    <meta property="og:title" content="সোনার দোকানে ডাকাতি, লুণ্ঠিত মালামালসহ ১০ ডাকাত গ্রেফতার"/>
    <meta property="og:description" content="গাজীপুরের শ্রীপুর উপজেলার জৈনা বাজারে বোমা ফাটিয়ে ও গুলি করে দুটি সোনার দোকান লুটের ঘটনায় নারীসহ ১০ ডাকাতকে গ্রেফতার করেছে গাজীপুর জেলা পুলিশ। এসময় লুণ্ঠিত ৩৪ ভরি সোনা উদ্ধার করা হয়েছে। সিরাজগঞ্জ, পাবনা, রাজবাড়ী, মাদারীপুর, নারায়ণগঞ্জ, ঢাকা মেট্রোপলিটন ও গাজীপুরের বিভিন্ন জায়গায় অভিযান..."/>
  </head>
  <body>
    <article>
      <h1>সোনার দোকানে ডাকাতি, লুণ্ঠিত মালামালসহ ১০ ডাকাত গ্রেফতার</h1>
      <address><time datetime="2019-11-24T08:36:00+00:00">24 Nov 2019, 08:36</time> by <a rel="author">গাজীপুর প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/7c0164a461f80da458b2e7e38f9951a1-5dda438406424.jpg"/>
        <figcaption>গ্রেফতার দশ ডাকাতসহ উদ্ধার হওয়া স্বর্ণালঙ্কার ও বিভিন্ন সরঞ্জাম</figcaption>
      </figure>
      <p>গাজীপুরের শ্রীপুর উপজেলার জৈনা বাজারে বোমা ফাটিয়ে ও গুলি করে দুটি সোনার দোকান লুটের ঘটনায় নারীসহ ১০ ডাকাতকে গ্রেফতার করেছে গাজীপুর জেলা পুলিশ। এসময় লুণ্ঠিত ৩৪ ভরি সোনা উদ্ধার করা হয়েছে। সিরাজগঞ্জ, পাবনা, রাজবাড়ী, মাদারীপুর, নারায়ণগঞ্জ, ঢাকা মেট্রোপলিটন ও গাজীপুরের বিভিন্ন জায়গায় অভিযান চালিয়ে তাদের গ্রেফতার করা হয়। রবিবার বেলা সাড়ে ১১টায় গাজীপুর পুলিশ সুপার (এসপি) শামসুন্নাহার তার কার্যালয়ে সাংবাদিকদের এ তথ্য নিশ্চিত করেন।  </p>
      <p>গাজীপুরের অতিরিক্ত পুলিশ সুপার (এডিশনাল এসপি) মোহাম্মদ রাসেল শেখ জানান, ঘটনার পর থেকে গোয়েন্দা পুলিশ (ডিবি) ও শ্রীপুর থানা পুলিশের একটি দল বিভিন্ন জেলায় যৌথ অভিযান চালিয়ে আন্তঃজেলা ডাকাত দলের ১০ সদস্যকে গ্রেফতার ও লুণ্ঠিত মালামাল উদ্ধার করে।</p>
      <p>গ্রেফতার ডাকাত দলের সদস্যরা হলো, মনির মোল্লা ওরফে আকুব্বর হোসেন আকু (৩৮), আলমগীর হোসেন আলম (৪০), রানু শেখ ওরফে নান্নু শেখ (৩৮), সাইদুর সরদার (৪৪), বাদশা প্রামাণিক ওরফে বাদশা বাবু (৩৮), নাজমুল (২৬), সঞ্জয় সরকার (৪০), মো. সুজন (২৪), মোছা. ছুম্মা খাতুন (৩২) এবং বিবেক পাল (৪২)। এসময় তাদের কাছ থেকে ৪৩ ভরি স্বর্ণালঙ্কার, ৭টি ককটেল, একটি চাপাতি ও একটি মোটরসাইকেল উদ্ধার করা হয়।  </p>
      <p>উল্লেখ্য, শুক্রবার (১৬ নভেম্বর) সন্ধ্যা সাড়ে ৭ টার দিকে জৈনা বাজারের শৈলাট সড়কের গফুর সুপার মার্কেটের শ্রী দেবেন্দ্র কর্মকারের মালিকানাধীন নিউ দীপা জুয়েলার্স ও মানিক চন্দ্র পালের মালিকানাধীন লক্ষ্মী জুয়েলার্সে ডাকাতির ঘটনা ঘটে। কমপক্ষে ১৪ জনের একটি ডাকাত দল মাইক্রোবাস ও দুটি মোটরসাইকেলে করে ঘটনাস্থলে আসে। আনুমাণিক ৫ মিনিটের মধ্যে ডাকাতরা সুকেস ভাঙচুর করে দোকানে সাজানো স্বর্ণা অলঙ্কার ও নগদ টাকা লুটে নেয়। এসময় বাধা দেওয়ায় ডাকাতরা শ্রী দেবেন্দ্র কর্মকারকে গুলি করে। পরে বোমা ফাটিয়ে আতঙ্ক সৃষ্টি করে ডাকাতরা দ্রুত ঘটনাস্থল ত্যাগ করে। গুলিবিদ্ধ শ্রী দেবেন্দ্র কর্মকারকে উদ্ধার করে তার স্বজনরা চিকিৎসা দেয়।</p>
      <p> </p>
      <footer>/জেবি/</footer>
    </article>
  </body>
</html>