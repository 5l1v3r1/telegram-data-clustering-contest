<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779374/%DB%B6%DB%B1%DB%B0%DB%B0-%D8%AE%D8%A7%D9%86%D9%87-%D8%AF%D8%A7%D8%B1-%D8%AF%D8%B1-%D8%B2%D9%86%D8%AC%D8%A7%D9%86-%D8%AA%D8%AD%D8%AA-%D9%BE%D9%88%D8%B4%D8%B4-%D8%A8%DB%8C%D9%85%D9%87-%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:32:51+00:00"/>
    <meta property="og:title" content="مدیرکل تامین اجتماعی استان زنجان : ۶۱۰۰ خانه‌دار در زنجان تحت پوشش بیمه تأمین اجتماعی هستند"/>
    <meta property="og:description" content="زنجان-مدیرکل تامین اجتماعی استان زنجان گفت: تاکنون بیش از ۶ هزار و ۱۰۰ زن خانه‌دار در استان زنجان تحت پوشش بیمه تأمین اجتماعی قرارگرفته‌اند."/>
  </head>
  <body>
    <article>
      <h1>مدیرکل تامین اجتماعی استان زنجان : ۶۱۰۰ خانه‌دار در زنجان تحت پوشش بیمه تأمین اجتماعی هستند</h1>
      <address>
        <time datetime="2019-11-24T08:32:51+00:00">24 Nov 2019, 08:32</time>
      </address>
      <p>به گزارش <a href="https://www.mehrnews.com/">خبرنگار مهر</a>، مسعود علیا ری ظهر یکشنبه در جمع خبرنگاران در محل تامین اجتماعی زنجان، با اشاره به روند اجرای طرح بیمه زنان خانه دار در استان زنجان، گفت: بیش از ۶ هزار و ۱۰۰ زن خانه‌دار در استان زنجان تحت پوشش بیمه تأمین اجتماعی قرار گرفته‌اند و براساس برنامه ریزی باید تعداد زنان خانه دار به۱۱۰ هزار نفر برسد. </p>
      <p>وی اظهار کرد: زنان خانه‌داری که فاقد هر نوع شغل هستند با پرداخت حق بیمه از مزایای بیمه می‌توانند استفاده کنند. </p>
      <p>مدیرکل تامین اجتماعی استان زنجان گفت: حداکثر سن بانوان برای بیمه به ۵۰ سال رسیده و استقبال بانوان خانه‌دار در استان زنجان از این بیمه خوب بوده است و زنان خانه‌دار با داشتن ۲۰ سال سابقه و ۵۵ سال سن و یا ۳۰ سال سابقه و ۴۵ سال می‌توانند از مزایای بازنشستگی استفاده کنند.</p>
      <p>علیاری به مزایای استفاده از طرح بیمه زنان خانه‌دار اشاره کرد و گفت: استفاده از مزایای بازنشستگی، ازکارافتادگی، بازماندگی، تعهدات بلند و کوتاه‌مدت بیمه‌ای از مزایای بیمه تأمین اجتماعی زنان خانه‌دار است.</p>
      <p>علیا ری به بیمه دانشجویان اشاره کرد و افزود: از سال ۹۷ تاکنون بیش از ۱۰۰ دانشجو تحت پوشش این نوع بیمه قرار گرفتند. </p>
      <p>وی ابراز کرد: بیش از ۹۹ درصد از مراجعات به سازمان تامین اجتماعی استان زنجان به صورت غیر حضوری است.</p>
      <p>مدیرکل تامین اجتماعی استان زنجان  تصریح کرد: سازمان تامین اجتماعی یک سازمان بیمه‌گر اجتماعی است و ماموریت این نهاد تحت پوشش قرار دادن کارگران و کارکنان مزد و حقوق‌بگیر به‌صورت اجباری و صاحبان حرفه و مشاغل آزاد به‌صورت اختیاری است.</p>
    </article>
  </body>
</html>