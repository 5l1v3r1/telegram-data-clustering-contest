<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-atletika-ev-atletaja-2019-eliud-kipchoge-es-dalilah-muhammad.html"/>
    <meta property="og:site_name" content="Origo"/>
    <meta property="article:published_time" content="2019-11-24T08:42:00+00:00"/>
    <meta property="og:title" content="Év atlétája-díjat ért a két óra alatti maraton és a 400 gátas világcsúcs"/>
    <meta property="og:description" content="A sportág nemzetközi szövetsége 2019 legjobbjait díjazta."/>
  </head>
  <body>
    <article>
      <h1>Év atlétája-díjat ért a két óra alatti maraton és a 400 gátas világcsúcs</h1>
      <address><time datetime="2019-11-24T08:42:00+00:00">24 Nov 2019, 08:42</time> by <a rel="author">MTI</a></address>
      <p>
        <b>A férfiaknál a kenyai Eliud Kipchogét, a nőknél pedig az amerikai Dalilah Muhammadot választották az év legjobbjának a Nemzetközi Atlétikai Szövetségnél (WA).</b>
      </p>
      <p>Kipchoge október elején Bécsben 1:59:40 óra alatt futotta le a maratont, ami ugyan világcsúcsként nem hitelesíthető, ám a két óra áttörése a "laboratóriumi körülmények" ellenére is történelmi tett.</p>
      <blockquote><a href="https://www.origo.hu/sport/egyeni/20191012-eliud-kipchoge-maratonfutas-becs.html">Sikerült a lehetetlen, Eliud Kipchoge két órán belül futotta le a maratont<br/></a>Eliud Kipchoge - ha hitelesíthető rekordként nem is jegyezhető módon, de sporttörténelmet írt Bécsben 2019. október 12-én, 8:15 és 10:15 óra között. 1:59:40 alatt futotta le a maratont. Napjaink, és - egy olimpiai aranyérem híján, amelyet jövőre a tokiói olimpián nagyon jó eséllyel begyűjt majd - megkockáztatható, minden idők valaha volt legkiválóbb maratoni futója áttörte a 2 órás álomhatárt a maratoni távon.</blockquote>
      <p>Muhammad júliusban hazája világbajnoki válogatóján 52.20 másodpercre, majd a vb-döntőben 52.16-ra javította a 400 méteres gátfutás világrekordját, ráadásul a 4x400 méteres váltóval is diadalmaskodott.</p>
      <p>Díjazták a legjobb 20 éven aluli atlétákat is: a férfiaknál győztes etióp Selemon Barega idei legjobb eredményeként ezüstérmes volt 5000 méteren a dohai felnőtt-világbajnokságon, az U20-asok között 5000 és 10 ezer méteren is vezeti a világranglistát. A női győztes az ukrán magasugró Jaroszlava Mahucsi lett, aki 2,04 méterrel U20-as világrekordernek mondhatja magát, ezüstérmet szerzett a dohai felnőtt-vb-n, a korosztályos Európa-bajnokságon pedig nem talált legyőzőre.</p>
      <p>A sportszerűségi díjat a bissau-guineai Braima Suncar Dabo kapta, miután a dohai vb férfi 5000 méteres versenyeinek előfutamában végig támogatva, szinte vonszolta magával az arubai Jonathan Busbyt, aki láthatólag teljesen elkészült erejével, de a hathatós segítséggel végül teljesíteni tudta az öt kilométeres távot.</p>
    </article>
  </body>
</html>