<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/provincia-cagliari/2019/11/23/gli-80-anni-di-priamo-casula-il-re-delle-discoteche-degli-anni-se-136-956167.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T08:58:50+00:00"/>
    <meta property="og:title" content="Gli 80 anni di Priamo Casula, il re delle discoteche anni '70"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">assemini</h6>
      <h1>Gli 80 anni di Priamo Casula, il re delle discoteche anni '70</h1>
      <h2>Assemini, con lui, è diventata la capitale dei locali notturni del Cagliaritano. Il segreto del successo? "Far pagare il biglietto a tutti"</h2>
      <address><time datetime="2019-11-24T08:58:50+00:00">24 Nov 2019, 08:58</time> by <a rel="author" href="https://www.unionesarda.it/autore/paolo_carta/227" target="_blank">Paolo Carta</a></address>
      <p>Gli amici più stretti giurano: "Non lo avevamo mai visto piangere".</p>
      <p>C'è sempre una prima volta: Priamo Casula ha ceduto alla commozione quando ha capito che i suoi migliori amici si erano messi d'accordo per fargli una festa a sorpresa.</p>
      <p>L'ottantesimo compleanno è una data da celebrare. Lui ha rilanciato: "Vi prenoto tutti per i miei cent'anni, non mancate, mi raccomando".</p>
      <p>È stata l'occasione per ricordare l'idea geniale di Priamo Casula, il primo a capire che Assemini poteva diventare la capitale dei locali notturni del Cagliaritano.</p>
      <p>"Fui il primo ad aprire, nel 1973, e l'ultimo a chiudere".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/24/priamo_casula_l_unione_sarda_foto_paolo_cart-514-318-870716.jpg"/>
        <figcaption>Priamo Casula (L'Unione Sarda - foto Paolo Carta)</figcaption>
      </figure>
      <p>Nel suo Eurogarden tutti i rampolli della Cagliari bene, calciatori, politici: sino a duemila presenze al giorno. Poi il lento declino: oggi al posto delle discoteche ci sono supermercati.</p>
      <p>"Colpa di Internet e dei telefonini", dice Casula, che ha costruito un impero facendo ballare i giovani dagli anni Settanta sino al 2006.</p>
      <p>Fu inserito addirittura dalla Questura nell'elenco degli imprenditori nel mirino dei sequestratori di persona. Le sue passioni: lavoro e auto di lusso. Il segreto del successo: "Far pagare il biglietto a tutti".</p>
      <p>Oggi sull'Unione Sarda in edicola l'intervista completa.</p>
    </article>
  </body>
</html>