<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012973/%D9%88%D8%A7%DA%A9%D9%86%D8%B4-%D8%A8%D8%B1%D8%A7%D9%86%DA%A9%D9%88-%D8%A8%D9%87-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:35:43+00:00"/>
    <meta property="og:title" content="واکنش برانکو به پیشنهاد از پرسپولیس"/>
    <meta property="og:description" content="برانکو در واکنش به پیشنهاد غیررسمی پرسپولیس گفت: در حال حاضر تصمیمی برای بازگشت به ایران ندارم. اگر هم قرار به بازگشت باشد ترجیح می‌دهم در تیم ملی ایران فعالیت کنم نه باشگاهی!"/>
  </head>
  <body>
    <article>
      <h1>واکنش برانکو به پیشنهاد از پرسپولیس</h1>
      <address>
        <time datetime="2019-11-24T08:35:43+00:00">24 Nov 2019, 08:35</time>
      </address>
      <p>
        <i>برانکو در واکنش به پیشنهاد غیررسمی پرسپولیس گفت: در حال حاضر تصمیمی برای بازگشت به ایران ندارم. اگر هم قرار به بازگشت باشد ترجیح می‌دهم در تیم ملی ایران فعالیت کنم نه باشگاهی!</i>
      </p>
      <p>به گزارش مشرق، <b>برانکو </b>این روز‌ها در <b>کرواسی </b>حضور دارد چهارشنبه گذشته با سفیر ایران در کرواسی دیدار کرد و با انتشار عکسی در <b>اینستاگرام </b>در این خصوص نوشت: «دیدار خوبی با محمدرضا صادق داشتم.» این عکس برانکو با سفیر ایران بعد از انتشار، گمانه‌زنی‌های متفاوتی را به دنبال داشت، از جمله حل مسئله بدهی باشگاه <b>پرسپولیس </b>یا حتی مذاکره با وی برای حضور روی نیمکت تیم ملی ایران! جالب آنکه بعد از ناکامی تیم ملی کشورمان در بازی با عراق، پرسپولیس هم چهارمین شکست فصل خود را برابر نفت مسجدسلیمان تجربه کرد تا بار دیگر نام برانکو سر زبان‌ها بیفتد. در پایان این بازی تماشاگران خشمگین و عصبانی پرسپولیس جلوی چشمان <b>گابریل کالدرون </b>یکصدا برانکو را تشویق کردند. این تشویق‌ها همراه با شعار معروف «حیا کن، رها کن» برای سرمربی آرژانتینی همراه بود!</p>
      <p>در این ارتباط شنیدیم باشگاه پرسپولیس و مدیران آن که خوب می‌دانند برانکو مطالبات خود را وصول نکرده و برای بازگرداندن او اول باید دستمزدش را بدهند از طریق یک واسطه پیشنهاد داده‌اند این طلب را در سه قسط به مرد کروات پرداخت کنند و در ازای آن توقع دارند برانکو به پرسپولیس برگشته و با همان دستمزد قبلی به کار خود در این تیم ادامه دهد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012961/%D8%A8%D8%B1%D8%A7%D9%86%DA%A9%D9%88-%D8%AA%DB%8C%D9%85-%D9%85%D9%84%DB%8C-%D8%AC%D8%AF%DB%8C-%D8%B4%D8%AF-%D8%AF%DB%8C%D8%AF%D8%A7%D8%B1-%D9%81%D8%B1%D8%AF%D8%A7-%D8%AF%D8%B1-%D8%AA%D8%B1%DA%A9%DB%8C%D9%87">برانکو-تیم‌ملی جدی شد؛ دیدار فردا در ترکیه</a>
      </blockquote>
      <p>اما یکی از نزدیکان باشگاه پرسپولیس به ما خبر داد هواداران این تیم باید برانکو را فراموش کنند! چون برانکو به واسطه پیشنهاد غیررسمی پرسپولیس گفته است: «در حال حاضر تصمیمی برای بازگشت به ایران ندارم. اگر هم قرار به بازگشت باشد ترجیح می‌دهم در تیم ملی ایران فعالیت کنم نه باشگاهی!»</p>
      <p>به نظر می‌رسد برانکو ایوانکوویچ هنوز گذشته و درگیری‌های رسانه‌ای خود با کارلوس کی‌روش را فراموش نکرده باشد. مرد کروات که بار‌ها با سرمربی سابق و پرتغالی تیم ملی به مشکل برخورده بود حالا بدش نمی‌آید در تیم ملی ایران ماجراجویی خودش در آسیا را دنبال کند. سن و سال برانکو هم در شرایطی است که شاید خیلی حال و حوصله کار روزمره باشگاهی را نداشته باشد و ترجیح بدهد در تیم ملی کار کند.</p>
      <p>منبع: روزنامه خبر ورزشی</p>
    </article>
  </body>
</html>