<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243886/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T08:09:32+00:00"/>
    <meta property="og:title" content="ชาวฮ่องกงแห่ใช้สิทธิเลือกตั้งท้องถิ่น หวังชี้ชะตาคณะบริหาร"/>
    <meta property="og:description" content="บรรดาผู้มีสิทธิออกเสียงในฮ่องกง พากันออกมาใช้สิทธิเลือกตั้งสภาท้องถิ่นกันอย่างคับคั่งในวันนี้ (24 พ.ย.) ท่ามกลางความหวังของกลุ่มเคลื่อนไหวเพื่อสนับนนุนประชาธิปไตยในฮ่องกง ที่ต้องการให้การเลือกตั้งครั้งล่าสุดนี้ ช่วยเพิ่มแรงกดดันต่อคณะเจ้าหน้าที่บริหารเกาะฮ่องกง ให้ยอมรับข้อเรียกร้องจากกลุ่มผู้ประท้วง"/>
  </head>
  <body>
    <article>
      <h1>ชาวฮ่องกงแห่ใช้สิทธิเลือกตั้งท้องถิ่น หวังชี้ชะตาคณะบริหาร</h1>
      <address><time datetime="2019-11-24T08:09:32+00:00">24 Nov 2019, 08:09</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>บรรดาผู้มีสิทธิออกเสียงในฮ่องกง พากันออกมาใช้สิทธิเลือกตั้งสภาท้องถิ่นกันอย่างคับคั่งในวันนี้ (24 พ.ย.) ท่ามกลางความหวังของกลุ่มเคลื่อนไหวเพื่อสนับนนุนประชาธิปไตยในฮ่องกง ที่ต้องการให้การเลือกตั้งครั้งล่าสุดนี้ ช่วยเพิ่มแรงกดดันต่อคณะเจ้าหน้าที่บริหารเกาะฮ่องกง ให้ยอมรับข้อเรียกร้องจากกลุ่มผู้ประท้วง</p>
      <figure>
        <img src="https://www.thebangkokinsight.com/wp-content/uploads/2019/11/000_1MJ2H8.jpg"/>
      </figure>
      <p>หน่วยเลือกตั้งหลายแห่งบนเกาะฮ่องกง มีประชาชนมายืนเข้าแถวกันยาวเหยียด เพื่อรอใช้สิทธิของตัวเอง ในการเลือกตั้งสภาเขต 18 เขต ที่คาดกันว่า ผลการเลือกตั้งที่ออกมาจะเอื้อประโยชน์ให้กับกลุ่มเรียกร้องประชาธิปไตย</p>
      <p>ทางการฮ่องกงระบุว่า ภายในระยะเวลา 7 ชั่วโมง หลังจากเปิดหีบ มีผู้ที่มาลงคะแนนแล้วมากกว่า 1 ใน 3 ของผู้มีสิทธิเลือกตั้งที่ขึ้นทะเบียนไว้มากเป็นประวัติการณ์ถึง 4.13 ล้านคน ซึ่งคาดว่าการเลือกตั้งครั้งนี้จะมีจำนวนผู้มาใช้สิทธิมากกว่า 2 เท่าของการเลือกตั้งครั้งล่าสุดเมื่อปี 2558</p>
      <p>ตามปกติแล้ว ชาวฮ่องกงไม่ได้ให้ความสำคัญกับการเลือกตั้งสมาชิกสภาท้องถิ่น ที่จะทำหน้าที่บริหารจัดการเรื่องต่างๆ ในระดับชุมชนอาทิ เส้นทางเดินรถประจำทาง และการเก็บขยะมากเท่าใดนัก แต่การประท้วงที่เกิดขึ้นมานานหลายเดือน ทำให้การเลือกตั้งท้องถิ่นในครั้งนี้ได้รับความสนใจอย่างล้นหลาม ส่วนหนึ่งเป็นเพราะผู้มีสิทธิเลือกตั้ง ต้องการสร้างความเปลี่ยนแปลง และหวังว่าจะช่วยสร้างแรงกระตุ้นใหม่ๆ ให้กับการประท้วงที่เกิดขึ้น</p>
      <p>ฝ่ายสนับสนุนประชาธิปไตยในฮ่องกง พากันออกมาเรียกร้องให้การเลือกตั้งในครั้งนี้ เป็นเหมือนการลงประชามติต่อนางแคร์รี หลำ หัวหน้าคณะเจ้าหน้าที่บริหารเกาะฮ่องกง และคณะบริหารที่สนับสนุนรัฐบาลปักกิ่ง ที่ยืนกรานไม่ปฏิบัติตามข้อเรียกร้องของกลุ่มผู้ประท้วงมาโดยตลอด</p>
      <p>“เรามาใช้สิทธิ เพื่อแสดงให้เห็นถึงการตัดสินของเราต่อเรื่องที่เกิดขึ้น เรายังใช้สิทธิ เพื่อสร้างทางเลือกสำหรับสิ่งที่ยังมาไม่ถึง” จิมมี ชำ ผู้สมัครฝ่ายสนับสนุนประชาธิปไตย และแกนนำการประท้วงฮ่องกง ระบุ</p>
      <p>ทั้งนี้ ช่วงไม่กี่วันที่ผ่านมา สถานการณ์ในฮ่องกงค่อนข้างอยู่ในความสงบ หลังจากที่แกนนำการเคลื่อนไหวออกมาเรียกร้องให้ผู้ประท้วงระงับการก่อเหตุ เพื่อป้องกันไม่ให้ทางการมีเหตุผลที่จะเลื่อน หรือระงับการเลือกตั้ง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243886%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243914/"/>
        <a href="https://www.thebangkokinsight.com/243850/"/>
        <a href="https://www.thebangkokinsight.com/243585/"/>
        <a href="https://www.thebangkokinsight.com/243551/"/>
      </related>
    </article>
  </body>
</html>