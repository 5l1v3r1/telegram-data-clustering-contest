<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3363231/tumba-spreman-da-ode-selektor-srbije-sokirao-izjavom-pred-baraz-za-evropsko-prvenstvo"/>
    <meta property="og:site_name" content="kurir.rs"/>
    <meta property="article:published_time" content="2019-11-24T08:00:00+00:00"/>
    <meta property="og:title" content="TUMBA SPREMAN DA ODE: Selektor Srbije šokirao izjavom pred baraž za Evropsko prvenstvo"/>
    <meta property="og:description" content="Ljubiša Tumbaković, selektor fudbalske reprezentacije Srbije, spreman je da ode s tog mesta ukoliko FSS pronađe bolje rešenje. Iskusni stručnjak kaže da mu je važniji interes Srbije od bilo kakvog ličnog uspeha.Poslednjih dana bilo je dosta spekulacija vezanih ..."/>
  </head>
  <body>
    <article>
      <h6 class="kicker">Novi momenti</h6>
      <h1>TUMBA SPREMAN DA ODE: Selektor Srbije šokirao izjavom pred baraž za Evropsko prvenstvo</h1>
      <address>
        <time datetime="2019-11-24T08:00:00+00:00">24 Nov 2019, 08:00</time>
      </address>
      <p>Ljubiša Tumbaković, selektor fudbalske reprezentacije Srbije, spreman je da ode s tog mesta ukoliko FSS pronađe bolje rešenje. Iskusni stručnjak kaže da mu je važniji interes Srbije od bilo kakvog ličnog uspeha.</p>
      <p>Poslednjih dana bilo je dosta spekulacija vezanih za reprezentaciju.</p>
      <p>
        <b>Slabi rezultati i igra</b>
      </p>
      <p>Slabi rezultati, neubedljiva igra i činjenica da preko kvalifikacija nije izboren plasman na EP 2020 uslovili su da javnost uveliko potencira pojedina druga rešenja. Doduše, Ljubiša Tumbaković ima šansu da Srbiju putem baraža Lige nacija odvede na šampionat Evrope, ali kako sam kaže, nije siguran hoće li dočekati mart i okršaj s Norveškom u Oslu.</p>
      <p>- Ta odluka je na ljudima koji se bave strukom, da izdefinišu svoje ciljeve. Ovog momenta Srbiju stavljam ispred svih nas. Ako smatraju da treba da dođe neko drugi ko to može, poštovaću. Pitanje selektora je nacionalni projekat, karijera se stvara u klubovima u kojima sam radio - rekao je Ljubiša Tumbaković gostujući u emisiji kod Ivana Ivanovića, a potom dodao:</p>
      <p>
        <b>Potrebno strpljenje</b>
      </p>
      <p>- Preuzeli smo posao koji su počeli ranije. Potreban je duži period zajedničkog rada da bismo napravili uspeh. Treba i novinari da nam daju podršku. Bez obzira na sve, reprezentacija je na prvom mestu. Imamo tri okupljanja po sedam dana... Tražili smo prostora u novembarskom prozoru da pobedimo Luksemburg, a onda očekujemo od njih da pobede „slabašni“ Portugal i pitam se ko je ovde lud?! Nije Luksemburg šta je bio, a nismo ni mi evropski Brazilci. Ubeđen sam da će ova emisija trajati u martu, ali ne znam hoću li ja biti tu u martu!</p>
      <blockquote><b>Slobodan u izboru VELJKO PAUNOVIĆ PRVI KANDIDAT<br/></b>Nezvanično, prvi kandidat da zameni Ljubišu Tumbakovića je Veljko Paunović, trener koji je s omladinskom reprezentacijom Srbije bio prvak sveta 2015. Posle otkaza u Čikagu, slobodan je u izboru nove sredine, međutim, nije se oglašavao o mogućem novom poslu. Pored njega, postoji i još nekoliko ozbiljnih kandidata.</blockquote>
      <blockquote><b>Samo složno PARTIZANOVCI, VOLITE ZVEZDAŠE! I OBRATNO!<br/></b>Ljubiša je Tumbaković ukazao i na problem klubaštva u Srbiji, ogromnu netrpeljivost između navijača Partizana i Crvene zvezde. - Partizanovci da vole zvezdaše, a zvezdaši partizanovce! I svima bi nam bilo bolje - rekao je Tumbaković, a potom praktično prekorio i samog sebe:<br/>- Sada pričam malo drugačije i malo mudrije nego ranije, s dozom iskustva. Reprezentacija je na prvom mestu.</blockquote>
      <figure>
        <img src="https://www.kurir.rs/data/images/2019/11/23/19/2061829_3205_ff.jpg?ver=1574534349"/>
        <figcaption>
          <cite>foto: Saša Pavlić</cite>
        </figcaption>
      </figure>
      <p>
        <b>(Kurir.rs / Aleksandar Radonić / Foto:Beta/Branislav Božić)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3362811/sta-li-ce-grobari-reci-na-tumbine-reci-evo-sta-selektor-srbije-i-legenda-crno-belih-kaze-o-odnosu-partizana-i-zvezde"/>
        <a href="https://www.kurir.rs/sport/fudbal/3363205/slovenacka-lepotica-napravila-haos-tamara-se-smuvala-sa-zvezdom-hrvatskog-fudbala-pa-se-nabacuje-ademu-ljajicu-foto"/>
        <a href="https://www.kurir.rs/sport/fudbal/3363081/slavni-francuz-odusevio-hrvate-pogledajte-kako-bivsa-zvezda-junajteda-i-juventusa-peva-hit-olivera-dragojevica-video"/>
        <a href="https://www.kurir.rs/sport/fudbal/3362961/da-kamen-zaplace-dejane-ustani-vrati-se-tragicna-smrt-mladog-fudbalera-u-23-godini-potresla-je-sve-u-crvenoj-zvezdi"/>
      </related>
    </article>
  </body>
</html>