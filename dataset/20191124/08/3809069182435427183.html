<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/formula1/article/1417991/exallos-me-fetel-kai-lekler-o-proedros-tis-ferrari-tzoni-elkan"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-24T08:42:00+00:00"/>
    <meta property="og:title" content="Eξαλλος με Φέτελ και Λεκλέρ ο πρόεδρος της Ferrari, Τζόνι Ελκαν"/>
    <meta property="og:description" content="O Tζόνι Ελκαν αποκάλυψε ότι εξοργίστηκε με τη σύγκρουση των δύο μονοθεσίων της Ferrari μεταξύ τους στο Γκραν Πρι Βραζιλίας, που τη θεώρησε απαράδεκτη για την ομάδα."/>
  </head>
  <body>
    <article>
      <h1>Eξαλλος με Φέτελ και Λεκλέρ ο πρόεδρος της Ferrari, Τζόνι Ελκαν</h1>
      <h2>O Tζόνι Ελκαν αποκάλυψε ότι εξοργίστηκε με τη σύγκρουση των δύο μονοθεσίων της Ferrari μεταξύ τους στο Γκραν Πρι Βραζιλίας, που τη θεώρησε απαράδεκτη για την ομάδα.</h2>
      <address><time datetime="2019-11-24T08:42:00+00:00">24 Nov 2019, 08:42</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Aκόμη το φυσάνε και δεν κρυώνει στη Ferrari με τη σύγκρουση των δύο μονοθεσίων τους μεταξύ τους στο τελευταίο Γκραν Πρι Βραζιλίας. Τώρα αποκάλυψε ο Τζόνι Έλκαν ότι μόνον αστείο δεν βρήκε το πρόσφατο περιστατικό. Ο πρόεδρος της Ferrari και ανώτατος προϊστάμενος των Φέτελ και Λεκλέρ παραδέχθηκε δημόσια, ότι η σύγκρουση των δύο μονοθεσίων στον προτελευταίο αγώνα της εφετινής σεζόν της Formula 1 τον εξόργισε.</p>
      <p>Ο Ελκαν δήλωσε χαρακτηριστικά, ότι «δεν επιτρέπεται να ξεχνούν οι οδηγοί, ότι είναι οδηγοί της Ferrari ανεξάρτητα από το πόσο καλοί πιλότοι θεωρούνται. Αυτό που μετράει είναι το ομαδικό πνεύμα και να νικάει η Ferrari.» Συμπλήρωσε μάλιστα ότι αυτή είναι και η γραμμή που υποστηρίζει με συνέπεια ο διευθυντής της ομάδας, Ματία Μπινότο.</p>
      <p>Ο Μπινότο είχε δώσει στους δύο οδηγούς της ομάδας να καταλάβουν ότι θα πρέπει να εκφράσουν δημόσια τη λύπη τους για το χαμένο καλό αποτέλεσμα στη Βραζιλία εξαιτίας της συμπεριφοράς τους. Όντως ο Φέτελ και ο Λεκλέρ κράτησαν χαμηλά τους τόνους και χαρακτήρισαν το συμβάν ατυχές και χωρίς πρόθεση, όμως το κακό είχε γίνει πλέον για τη Scuderia.</p>
      <p>Ο πρόεδρος της Ferrari δεν περιορίστηκε πάντως μόνον στη σύγκρουση των δύο αυτοκινήτων της ιταλικής ομάδας μεταξύ τους, αλλά προχώρησε και σε έναν μίνι απολογισμό της εφετινής αγωνιστικής σεζόν για τη Scuderia. Σύμφωνα με τα λεγόμενά του αυτό που τον ενόχλησε περισσότερο ήταν η κακή αξιοποίηση των ευκαιριών από την ομάδα του σε μία –κατά την άποψή του- βασικά «θετική χρονιά για τη Ferrari»</p>
      <p>Ο Ελκαν ανέφερε ως χαρακτηριστικό παράδειγμα τις 9 pole positions της Ferrari στους 20 αγώνες που έχουν πραγματοποιηθεί μέχρι τώρα εφέτος στο παγκόσμιο πρωτάθλημα της Formula 1. «Δυστυχώς όμως δεν καταφέραμε να μετατρέψουμε αυτές τις pole positions σε νίκες», εξήγησε το Νούμερο Ένα της Ferrari το σκεπτικό του. Όντως στις εννέα εφετινές pole positions αντιστοιχούν μόνον τρεις νίκες της Ferrari, δύο με τον Λεκλέρ και μία με τον Φέτελ, που θεωρούνται σίγουρα λίγες με βάση τη συνολική εικόνα των κόκκινων μονοθεσίων και την ταχύτητα την οποία έχουν σε πίστες με μεγάλες ευθείες.</p>
    </article>
  </body>
</html>