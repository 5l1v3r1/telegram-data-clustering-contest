<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/narodnij-deputat-probachiv-gluhonimogo-spravu-pro-pogrozu-vbivstvom-sluzi-narodu-zakrili-642034.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T08:47:14+00:00"/>
    <meta property="og:title" content="Народний депутат пробачив глухонімого. Справу про погрозу вбивством «слузі народу» закрили"/>
    <meta property="og:description" content="Відмова потерпілого від обвинувачення є безумовною підставою для закриття кримінального провадження"/>
  </head>
  <body>
    <article>
      <h1>Народний депутат пробачив глухонімого. Справу про погрозу вбивством «слузі народу» закрили</h1>
      <address>
        <time datetime="2019-11-24T08:47:14+00:00">24 Nov 2019, 08:47</time>
      </address>
      <h4>Відмова потерпілого від обвинувачення є безумовною підставою для закриття кримінального провадження</h4>
      <p>Шепетівський міськрайонний суд закрив кримінальне провадження щодо мешканця Києва, якого обвинувачували за ч.1 ст.129 КК України («Погроза вбивством»). Про це зазначено в ухвалі суду від 19 листопада.</p>
      <p>Потерпілим у цій справі виявився народний депутат від партії «Слуга народу» у 190 окрузі Олексій Жмеренецький, повідомляє видання <a href="https://ngp-ua.info/2019/11/42512?fbclid=IwAR25jQkdVF5hSqFoocpQbqkoiowz6eeUGkUVuPEAAUBYCUucTdTn2e7CR4E">НГП</a>.</p>
      <blockquote>За даними досудового розслідування, 13 липня 2019 року близько 14 год. 00 хв двоє чоловіків, один з яких глухонімий обвинувачений (інвалід з дитинства з вадами слуху та мови), прибули зі столиці до Шепетівки. Поблизу офісу кандидата в народні депутати чоловіки зустріли Жмеренецького, якому в усній формі висловили погрозу вбивством, повідомивши наступне: «Зникни з даного округу, як кандидат у депутати, якщо не хочеш бути «дирявим». Після цього політик написав заяву в поліцію.</blockquote>
      <p>24 жовтня на підготовче засідання потерпілий нардеп не прибув, але направив позовну заяву про відшкодування йому моральної шкоди на суму 100 тис. грн.</p>
      <p>Проте через місяць політик різко змінив свою думку. На судовому засіданні 19 листопада Олексій Жмеренецький заявив клопотання про закриття кримінального провадження у зв’язку з відмовою від обвинувачення та залишення цивільного позову без розгляду. Обвинувачений та його адвокат підтримали клопотання «слуги народу».</p>
      <p>Суд наголосив, що відмова потерпілого від обвинувачення є безумовною підставою для закриття кримінального провадження у формі приватного обвинувачення, що передбачено ч.4 ст. 26 КПК України. Таким чином, кримінальне провадження було закрито, а всі речові докази, крім запису з камери зовнішнього відеоспостереження, повернули обвинуваченому та іншим учасникам процесу.</p>
      <p>Додамо, що за ч.1 ст.129 КК України передбачено покарання у вигляді арешту до шести місяців або обмеження волі до двох років.</p>
      <blockquote>
        <b>Читайте також: <a href="https://glavcom.ua/news/zhurnalist-portnov-vidvidav-ofis-prezidenta-i-poskarzhivsya-na-radio-svoboda-640746.html">«Журналіст» Портнов відвідав Офіс президента і поскаржився на Радіо Свобода.</a></b>
      </blockquote>
      <related>
        <a href="https://glavcom.ua/country/society/diplomat-yakiy-zvilnivsya-z-mzs-poradiv-ministru-pristayku-ne-plyuvati-u-kolodyaz-641262.html"/>
        <a href="https://glavcom.ua/country/criminal/150-jevro-za-gromadjanstvo-pravoohorontsi-vikrili-zakarpattsja-jakij-pidrobljav-pasporti-rumuniji-642022.html"/>
        <a href="https://glavcom.ua/country/society/-noviy-golova-kijivskoji-oda-rozkazav-yaka-dolya-chekaje-na-goliv-bilshosti-rayoniv-641884.html"/>
      </related>
    </article>
  </body>
</html>