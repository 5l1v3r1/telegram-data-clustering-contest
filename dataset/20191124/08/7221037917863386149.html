<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/125-yil-hapis-cezasi-alan-muzik-ogretmeni-dilek-demir-af-degil-insaf-bekliyordum/927566"/>
    <meta property="og:site_name" content="medya faresi"/>
    <meta property="article:published_time" content="2019-11-24T08:10:00+00:00"/>
    <meta property="og:title" content="12.5 yıl hapis cezası alan müzik öğretmeni Dilek Demir: Af değil insaf bekliyordum"/>
    <meta property="og:description" content="Kendisini dolandıran, sonra da fotoğrafla şantaj yapan Cüneyt Pala’yı öldürdüğü gerekçesiyle 12.5 yıl hapis cezasına mahkûm edilen müzik öğretmeni ve müzisyen Dilek Demir, cezaevinden gönderdiği mektupta “Şimdi dosyam Yargıtay’da... Bir yıldır bekliyorum. Af değil insaf bekliyordum” diyor."/>
  </head>
  <body>
    <article>
      <h1>12.5 yıl hapis cezası alan müzik öğretmeni Dilek Demir: Af değil insaf bekliyordum</h1>
      <h2>Kendisini dolandıran, sonra da fotoğrafla şantaj yapan Cüneyt Pala’yı öldürdüğü gerekçesiyle 12.5 yıl hapis cezasına mahkûm edilen müzik öğretmeni ve müzisyen Dilek Demir, cezaevinden gönderdiği mektupta “Şimdi dosyam Yargıtay’da... Bir yıldır bekliyorum. Af değil insaf bekliyordum” diyor.</h2>
      <address>
        <time datetime="2019-11-24T08:10:00+00:00">24 Nov 2019, 08:10</time>
      </address>
      <p>Müzik öğretmeni, Raperin adıyla tanınan müzisyen Dilek Demir, 29 Nisan 2017’den beri tutuklu. Kendisini başka bir isimle, fotoğrafçı olarak tanıtan ve dolandıran, sonra da fotoğrafla şantaj yapan Cüneyt Pala’yı öldürdüğü gerekçesiyle 12 buçuk yıl hapis cezasına mahkûm edildi. Dosyası, bir yılı aşkın süredir Yargıtay 1. Ceza Dairesi’nde temyizde. Demir’le aynı cezaya mahkum edilen Gülşah Şat ise geçen hafta tahliye oldu.</p>
      <p>Demir, cezaevinden gönderdiği mektupta olayı şöyle anlatıyor: “Sarkis Margosyan adlı biri katalog fotoğrafçısı olarak bana sosyal medyadan ulaştı. Dünyaca ünlü markalarla çalıştığını söyledi. Gerçek adını olay günü polislerden öğrendim. Markaların yüzü olursan dünya çapında tanınırsın dedi. Görüşmelerimizden avukat eşimin de haberi vardı. Üç kez profesyonel fotoğraf çekimi yaptık. Sadece yüzümü çekecekti. Prada ile sözleşme imzalıyoruz diyerek 50 bin TL ödedik. Şiirlerimi bestelememi söylüyordu, albüm yaparız diyordu. Sonra dolandırıldığımı anladım... ‘Ne zaman sıkışsam para vereceksin, fotomontajdan haberin yok mu’ dedi. Kuzenim Sinem’in de bikinili fotoğraflarını çekmişti. O da bana sürekli baskı yapıyordu. Rezil olmaktan korkuyorduk... Psikolojim bozuldu, içime kapandım. Gülşah da dolandırılmıştı ve onunla görüşecekti. Fotoğraflarımızı, parayı alıp adamı polise teslim edecektik. Gülşah, otel odasında adamla buluştu. Ben dışarıda bekliyordum. Gülşah, ‘Abla tecavüz edecek kurtar beni diye’ mesaj atınca odaya girdim. Adam beni görünce canavara döndü. Defalarca kafamı duvara vurdu, aklıma kızım geldi, bir hamleyle cebimden meyve bıçağını çıkarıp savurdum... Yavrumu öpüp ‘anneciğim yarın dönüyorum’ demiştim. Dönemedim...”</p>
      <h3>POLİS ORTADAN KAYBOLDU</h3>
      <p>Dolandırıcıyla buluşmadan önce polis memuru Volkan K. ile konuşmuşlar. Polis, onlara yardım edeceğini söylemiş, son anda 1 milyon TL isteyip ortadan kaybolmuş. O polis hakkındaki soruşturma ise takipsizlikle sonuçlanmış. Demir’in, maktul tarafından darp edildiğine dair raporlar dosyada. Eski eşi, daha sonra mahkemede zorla tanıklık yapmış. Gülşah Şat’ın avukatı, her celse Demir’i suçlamış... </p>
      <h3>‘BİR YILDIR BEKLİYOR’</h3>
      <p>Karar arasında mahkeme başkanının “Şöhret olmak için neler yapmışlar” dediğini duyduğunu söyleyen Demir, “Üye ise ‘Su testisi su yolunda kırılır, bu adam çok can yakmış, bu garibanların üstüne kalmış’ diye itiraz etti... Şimdi dosyam Yargıtay’da... Bir yıldır bekliyorum. Af değil, insaf bekliyordum. Tanrı, bana en büyük adaletsizliği yaşatmışken ben kimden adalet bekleyebilirim” diyor. </p>
      <p>Avukatı Ahmet Avşar, “Zor bir yaşam... Kızının ölümünü kaza diye söylemiştik, ama sonra intiharı öğrenmiş... Dosya onanırsa kalan birkaç yıllık cezasını açık cezaevinde tamamlayacak. Karşı taraf aleyhte temyiz etti. Sanırım yakında karar çıkar” diye konuşuyor. </p>
      <p>
        <b>
          <i>
            <a href="http://www.cumhuriyet.com.tr/haber/turkiye/1703928/kimden-adalet-bekleyebilirim.html">(CUMHURİYET)</a>
          </i>
        </b>
      </p>
    </article>
  </body>
</html>