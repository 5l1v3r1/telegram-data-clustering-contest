<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/24/briefje-van-jan-aan-sigrid-kaag-2/"/>
    <meta property="og:site_name" content="ThePostOnline"/>
    <meta property="article:published_time" content="2019-11-24T08:31:00+00:00"/>
    <meta property="og:title" content="BRIEFJE VAN JAN – Aan Sigrid Kaag"/>
    <meta property="og:description" content="Alleen uw man en kinderen kunnen u er nog van weerhouden..."/>
  </head>
  <body>
    <article>
      <h1>BRIEFJE VAN JAN – Aan Sigrid Kaag</h1>
      <h2>Alleen uw man en kinderen kunnen u er nog van weerhouden...</h2>
      <address><time datetime="2019-11-24T08:31:00+00:00">24 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste mevrouw Kaag,</p>
      <p>Mag ik u hartelijk danken?</p>
      <p>Dankzij u is de zondag toch nog vrolijk begonnen.</p>
      <p>Ik vreesde gisteren toen ik ging slapen namelijk het ergste.</p>
      <p>Heel pijnlijk vond ik het bijvoorbeeld om te lezen dat het Algemeen Dagblad, de krant waarmee ik mezelf heb leren lezen en waarop ik decennialang geabonneerd was (<a href="https://www.99woorden.nl/een-made/"><b>toen kwam Hans Nijenhuis</b></a>), nu werkelijk is afgegleden tot het niveau van een ranzig roddelblad. Of moet ik het normaal vinden dat een krant mijn neef gaat <a href="https://www.ad.nl/politiek/oud-sgp-kamerlid-vindt-liefdesgeluk-bij-vvd-staatssecretaris~a4f3871f/"><b>bellen met de vraag of het klopt dat hij ‘het doet’ met een staatssecretaris</b></a>?</p>
      <p>Ook tenenkrommend vond ik dat Marco van Basten, ooit toch een iconische voetballer die compleet schijt aan de wereld had, op Fox Sports bewees dat de ruggengraatverweking zelfs bij hem heeft toegeslagen. De Marco van Basten die dertig jaar geleden dacht dat een ww-uitkering 10.000 gulden bedroeg, die het gedweep van Ruud Gullit met Nelson Mandela maar onzin vond en die vorig jaar nog vrolijk op de koffie ging bij Vladimir Poetin, <a href="https://www.rtlnieuws.nl/sport/voetbal/artikel/4932071/ophef-over-hitlergroet-tijdens-interview-met-duitse-voetbaltrainer"><b>ging opeens zijn excuses aanbieden</b></a> nadat hij in zijn rol als voetbalanalist ‘Sieg Heil’ grapte na een interview met de Duitse trainer van Heracles. Excuses! Van Basten!</p>
      <figure>
        <a href="https://shop.spreadshirt.nl/buttkicken">
          <img src="https://tpo.nl/wp-content/uploads/2019/11/Schermafbeelding-2019-11-24-om-06.10.52-270x204.png"/>
        </a>
      </figure>
      <p>En dan werd ik zelf ook nog <a href="https://twitter.com/Amma_Asante/status/1198324156498153472?s=20"><b>voor ‘racist’ uitgemaakt door een oud-Kamerlid van de PvdA</b></a> die in 2017 nét niet opnieuw werd verkozen. Ik had het namelijk gewaagd om te vragen of ze ook met een eenvoudig screenshotje kon bewijzen dat haar dochter in de groepsapp van haar klas was uitgemaakt voor ‘kankerbuitenlander die alles van de Nederlanders afpakt’. Misschien een rare gewoonte, die ik vast aan een vorig leven als journalist heb overgehouden, maar ik zie nu eenmaal graag bewijs als publieke figuren op Twitter mensen, in dit geval zelfs kinderen van 12, 13 jaar, zo zwaar beschuldigen.</p>
      <p>Enfin, allemaal ellende.</p>
      <p>En toen las ik dus vanochtend dat alleen uw man en kinderen u nog kunnen weerhouden van <a href="https://dagblad010.nl/Algemeen/sigrid-kaag-gaat-voor-leiderschap-d66"><b>een greep naar het lijsttrekkerschap van D66</b></a>.</p>
      <p>U bent misschien nét iets minder weerzinwekkend dan die andere potentiële opvolgster van Alexander Pechtold, Kajsa Ollongren.</p>
      <p>Maar nu die <a href="https://www.briefjevanjan.nl/aan-kajsa-ollongren-5/"><b>gewogen en te licht bevonden</b></a> is, bent u absoluut de ideale vrouw om die partij naar de verdommenis te helpen.</p>
      <p>Dus nu maar hopen dat uw man <a href="https://tinyurl.com/waarkenikdiegozertochvan"><b>Anis al-Qaq</b></a> en uw kinderen Adam, Janna, Inas en Makram u steunen in uw ambitie!</p>
      <p>Groet,</p>
      <p>JanD</p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>.</i>
        </b>
      </p>
      <figure>
        <video src="https://tpo.nl/wp-content/uploads/2019/11/backme.gif" autoplay="" loop=""/>
      </figure>
    </article>
  </body>
</html>