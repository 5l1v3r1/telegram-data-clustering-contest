<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/wilder-zustava-neporazen-ortize-knokautoval-v-sedmem-kole/1824599?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T08:51:00+00:00"/>
    <meta property="og:title" content="Wilder zůstává neporažen, Ortize knokautoval v sedmém kole"/>
    <meta property="og:description" content="Las Vegas - Americký boxer Deontay Wilder zůstává neporaženým mistrem světa těžké váhy organizace WBC. V Las Vegas se podruhé v kariéře vypořádal s kubánským vyzyvatelem Luisem Ortizem, tentokrát ho knokautoval v sedmém kole."/>
  </head>
  <body>
    <article>
      <h1>Wilder zůstává neporažen, Ortize knokautoval v sedmém kole</h1>
      <address><time datetime="2019-11-24T08:51:00+00:00">24 Nov 2019, 08:51</time> by <a rel="author" href="http://www.ctk.cz/" target="_blank">ČTK</a></address>
      <p>Las Vegas - Americký boxer Deontay Wilder zůstává neporaženým mistrem světa těžké váhy organizace WBC. V Las Vegas se podruhé v kariéře vypořádal s kubánským vyzyvatelem Luisem Ortizem, tentokrát ho knokautoval v sedmém kole.</p>
      <p>Čtyřiatřicetiletý Wilder v profesionálním ringu vyhrál 42. duel a jen jednou to nedokázal před limitem. Na kontě má vedle toho ještě remízu s Tysonem Furym z loňského prosince, tu bude mít možnost napravit v odvetě 22. února opět v Las Vegas.</p>
      <p>S Ortizem měl Wilder těžkou práci už vloni v březnu, dokonce byl sám počítán, než potom v desátém z 12 vypsaných kol duel ukončil. Tentokrát přišel rozhodující úder dřív a po vyrovnaném průběhu trochu z ničeho nic.</p>
      <p>Američan v úplném závěru sedmého kola překvapil soupeře bleskovou rychlou kombinací. Čtyřicetiletému Ortizovi se přitom těsně předtím opět povedlo Wilderem tvrdými zásahy otřást, po přesném direktu ale skončil na zemi. Přestože se při počítání dokázal ještě postavit na nohy, nebyl ve stavu, aby mohl pokračovat.</p>
      <p>"Teď je na řadě odveta s Tysonem Furym a potom chci sjednotit tituly. Chci, aby byl jen jeden šampion, jedna tvář, jeden vládce těžké váhy - Deontay Wilder," řekl Američan s myšlenkami na souboj o tituly zbylých velkých organizací WBA, IBF a WBO. Ty drží nyní Andy Ruiz, kterého čeká v prosinci odveta se sesazeným šampionem Anthonym Joshuou.</p>
    </article>
  </body>
</html>