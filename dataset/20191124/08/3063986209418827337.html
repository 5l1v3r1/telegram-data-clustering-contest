<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842893"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T08:19:00+00:00"/>
    <meta property="og:title" content="হাটহাজারীতে মহাসড়কের অবৈধ দখলদারকে কারাদণ্ড"/>
    <meta property="og:description" content="চট্টগ্রাম-হাটহাজারী মহাসড়কের হাটহাজারী উপজেলার ফতেয়াবাদ এলাকায় একটি বেসরকারি হাসপাতাল সংলগ্ন সরকারি খাস খতিয়ানভুক্ত ছড়ার ওপর নির্মিত অবৈধ স্থাপনা উচ্ছেদ করেছে হাটহাজারী উপজেলা প্রশাসন। গতকাল শনিবার ভ্রাম্যমাণ আদালত পরিচালনা করে হাটহাজারী উপজেলা নির্বাহী কর্মকর্তা মোহাম্মদ রুহুল আমীন এ জায়গা দখলমুক্ত করেন। এ সময় দোকান নির্মাণকারী বাহাদুরকে (৬০) এক মাসের কারাদণ্ড দেন ভ্রাম্যমাণ আদালত। সূত্রে জানা গেছে, বাহাদুর নামের স্থানীয় সেই ব্যক্তি সরকারি জায়গা দখল করে ছড়ার ওপর টিনশেড দোকান নির্মাণ করেন। এর প্রেক্ষিতে চট্টগ্রাম জেলা প্রশাসক গত সেপ্টেম্বর মাসে তাকে অবৈধ স্থাপনা নির্মাণ বন্ধ রাখার জন্য নোটিশ দেয়। কিন্তু এ অবৈধ দখলদার নোটিশ পেয়েও জায়গা ছেড়ে না দিয়ে শুক্রবার দিবাগত রাতে পাকা দোকান নির্মাণের কাজ শুরু করে। খবর পেয়ে হাটহাজারীর ইউএনও রাতে ঘটনাস্থলে গিয়ে পুনরায় নিষেধ করেন। ইউএনও রুহুল আমিন বলেন, ‘অবৈধ দখলদার বাহাদুরকে নিষেধ করার পর রাতে কাজ বন্ধ রাখলেও সকালে আবার দ্বিগুণ লোকবল নিয়ে সরকারি জায়গায় স্থাপনা নির্মাণ পুনরায় কাজ শুরু করে। পরে শনিবার অভিযান চালিয়ে সরকারি জায়গা দখলমুক্ত করে অবৈধ স্থাপনা নির্মাণকারী বাহাদুরকে…"/>
  </head>
  <body>
    <article>
      <h1>হাটহাজারীতে মহাসড়কের অবৈধ দখলদারকে কারাদণ্ড</h1>
      <h2>স্থাপনা উচ্ছেদ</h2>
      <address><time datetime="2019-11-24T08:19:00+00:00">24 Nov 2019, 08:19</time> by <a rel="author">হাটহাজারী (চট্টগ্রাম) প্রতিনিধি</a></address>
      <p>চট্টগ্রাম-হাটহাজারী মহাসড়কের হাটহাজারী উপজেলার ফতেয়াবাদ এলাকায় একটি বেসরকারি হাসপাতাল সংলগ্ন সরকারি খাস খতিয়ানভুক্ত ছড়ার ওপর নির্মিত অবৈধ স্থাপনা উচ্ছেদ করেছে হাটহাজারী উপজেলা প্রশাসন।</p>
      <p>গতকাল শনিবার ভ্রাম্যমাণ আদালত পরিচালনা করে হাটহাজারী উপজেলা নির্বাহী কর্মকর্তা মোহাম্মদ রুহুল আমীন এ জায়গা দখলমুক্ত করেন। এ সময় দোকান নির্মাণকারী বাহাদুরকে (৬০) এক মাসের কারাদণ্ড দেন ভ্রাম্যমাণ আদালত।</p>
      <p>সূত্রে জানা গেছে, বাহাদুর নামের স্থানীয় সেই ব্যক্তি সরকারি জায়গা দখল করে ছড়ার ওপর টিনশেড দোকান নির্মাণ করেন। এর প্রেক্ষিতে চট্টগ্রাম জেলা প্রশাসক গত সেপ্টেম্বর মাসে তাকে অবৈধ স্থাপনা নির্মাণ বন্ধ রাখার জন্য নোটিশ দেয়। কিন্তু এ অবৈধ দখলদার নোটিশ পেয়েও জায়গা ছেড়ে না দিয়ে শুক্রবার দিবাগত রাতে পাকা দোকান নির্মাণের কাজ শুরু করে। খবর পেয়ে হাটহাজারীর ইউএনও রাতে ঘটনাস্থলে গিয়ে পুনরায় নিষেধ করেন।</p>
      <p>ইউএনও রুহুল আমিন বলেন, ‘অবৈধ দখলদার বাহাদুরকে নিষেধ করার পর রাতে কাজ বন্ধ রাখলেও সকালে আবার দ্বিগুণ লোকবল নিয়ে সরকারি জায়গায় স্থাপনা নির্মাণ পুনরায় কাজ শুরু করে। পরে শনিবার অভিযান চালিয়ে সরকারি জায়গা দখলমুক্ত করে অবৈধ স্থাপনা নির্মাণকারী বাহাদুরকে এক মাসের কারাদণ্ড দেই।’</p>
    </article>
  </body>
</html>