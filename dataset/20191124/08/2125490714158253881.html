<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177606/"/>
    <meta property="og:site_name" content="Doctors Only"/>
    <meta property="article:published_time" content="2019-11-24T08:15:00+00:00"/>
    <meta property="og:title" content="הפסיכולוגים מזהירים מפני &quot;צונאמי של התקפי חרדה&quot; בעוטף עזה"/>
    <meta property="og:description" content="ארגוני הפסיכולוגים בפנייה למנכ&quot;לי האוצר החינוך והבריאות: הקצאת הסיוע בהיקף של עשרה מיליון שקל היא בדיחה על חשבון תושבי הדרום"/>
  </head>
  <body>
    <article>
      <h1>הפסיכולוגים מזהירים מפני "צונאמי של התקפי חרדה" בעוטף עזה</h1>
      <h2>ארגוני הפסיכולוגים בפנייה למנכ"לי האוצר החינוך והבריאות: הקצאת הסיוע בהיקף של עשרה מיליון שקל היא בדיחה על חשבון תושבי הדרום</h2>
      <address><time datetime="2019-11-24T08:15:00+00:00">24 Nov 2019, 08:15</time> by <a rel="author">מערכת דוקטורס אונלי</a></address>
      <p>פורום ארגוני הפסיכולוגיה הציבורית הגיב בסוף השבוע להכרזת הממשלה כי יוקצו עשרה מיליון שקל "לתמיכה בחוסן הנפשי של ילדי יישובי עוטף עזה" וכינה את "הקצאת הסיוע המיוחד בהיקף הזה בדיחה טפלה על חשבון תושבי הדרום".</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177502/">זעם במשרד הבריאות על כוונת האוצר לצמצם את הסיוע הכספי לקופות</a>
        </li>
        <li>
          <a href="https://doctorsonly.co.il/2019/11/177067/">פרופ' רן טור-כספא: "לא אתן שדו"ח הפנימיות יונח במגירה ולא ייושם"</a>
        </li>
        <li>
          <a href="https://doctorsonly.co.il/2019/11/177039/">בכל יישובי עוטף עזה, אין אפילו מרפאה מקצועית אחת לסיוע נפשי</a>
        </li>
      </ul>
      <p>בפנייה למנכ"לי משרדי האוצר והחינוך להנהלת משרד הבריאות, נאמר: "אמנם המענה המהיר ל<a href="https://doctorsonly.co.il/2019/11/177039/">זעקה הציבורית</a> בהקשר למצוקה הרגשית של אוכלוסיית עוטף עזה, החיה כבר 18 שנים בשגרת חירום, הוא הפתעה חיובית. יחד עם זאת, הקצאת סיוע מיוחד, בסך עשרה מיליון שקל בלבד זו בדיחה טפלה על חשבון תושבי הדרום".</p>
      <p>פורום ארגוני הפסיכולוגיה הציבורית טוען כי לפתרון אמיתי דרושה הקצאת משאבים ראויים לבנייה ולחיזוק מערך השירות הפסיכולוגי הציבורי, "קל וחומר לאחר שקופות החולים חיסלו סופית, בשנים האחרונות, את המענה הפסיכולוגי שהעניקו לאוכלוסיית עוטף עזה". לדבריהם, "מענק בסך עשרה מיליון שקל, עליו הכריזה השבוע הממשלה בחגיגיות, הוא רק פלסטר זמני".</p>
      <p>הפסיכולוגים מזהירים: "אנו עומדים לקראת גל צונאמי ענק של פניות סיוע בגלל התקפי חרדה של ילדים, הורים ואנשי חינוך. את מערך אנשי המקצוע בשטח חובה לתגבר ולהגדיל. השירותים הפסיכולוגים החינוכיים - השפ"חים, במועצות המקומיות בעוטף עזה, מנהלים, מפעילים, מלווים ומעניקים מענים רגשיים מגוונים עבור ילדי העוטף".</p>
      <p>בפנייה נקראו מנכ"לי משרד האוצר, החינוך ואנשי המקצוע במשרד הבריאות להקים בהקדם ועדה משותפת, יחד עם הפסיכולוגים המשרתים ביישובי העוטף – אלה שמכירים מקרוב את צורכי הציבור – כדי לבנות "תכנית מערכתית לחיזוק מערך הפסיכולוגיה הציבורית כדי לתת מענה ארוך טווח".</p>
    </article>
  </body>
</html>