<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa-roma/il-corriere-della-sera/friedkin-si-avvicina-alla-roma-balotelli-si-allontana-dal-brescia/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T08:36:44+00:00"/>
    <meta property="og:title" content="Friedkin si avvicina alla Roma, Balotelli si allontana dal Brescia"/>
    <meta property="og:description" content="Pallotta ha fatto il prezzo, 750 milioni. Mario, non convocato, verso il Galatasaray"/>
  </head>
  <body>
    <article>
      <h1>Friedkin si avvicina alla Roma, Balotelli si allontana dal Brescia</h1>
      <h2>Pallotta ha fatto il prezzo, 750 milioni. Mario, non convocato, verso il Galatasaray</h2>
      <address><time datetime="2019-11-24T08:36:44+00:00">24 Nov 2019, 08:36</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>È sempre una questione di futuro. Quello della <b>Roma</b> sembra prendere sempre più la direzione di Dan <b>Friedkin</b>, il miliardario ‘top gun’ che sta trattando con James <b>Pallotta</b>. Quello di Mario <b>Balotelli</b> pare allontanarsi definitivamente da <b>Brescia</b> per prendere la strada di <b>Istanbul</b>, sponda <b>Galatasaray</b>. SuperMario – ricorda Luca Valdiserri su ‘Il Corriere della Sera’, non è stato convocato da Fabio <b>Grosso</b> per la partita di oggi. Non tornerà dentro l’Olimpico giallorosso, che lo detesta. Nella finale di Coppa Italia 2o10, quando giocava con l’Inter, si prese un calcione fotonico da Francesco <b>Totti</b>. Balotelli paga allenamenti fatti a bassa intensità, come spiega <b>Grosso</b>: <i>“Per me la squadra viene prima di tutto e va salvaguardata perché certi obiettivi si raggiungono soltanto con il gruppo”.</i></p>
      <p>La <b>Roma</b> viene da due sconfitte consecutive prima della pausa per le Nazionali. Il <b>Brescia</b> ultimo in classifica, un punto nelle ultime sette giornate, sembra l’avversario migliore per ripartire. <b>Non sono stati convocati Pastore, Mkhitaryan e Spinazzola</b>, acciaccati. Recuperato, però, Lorenzo <b>Pellegrini</b>. L’importante, per i giallorossi, è mantenere alta la concentrazione e non farsi distrarre dalle voci sul cambio di proprietario. James <b>Pallotta</b> ha fatto il prezzo: <b>750 milioni per avere tutta la società</b>, compreso il via libera a costruire lo stadio. La società giallorossa avrebbe un’idea anche sui tempi: <b>non oltre Natale</b>. Nel frattempo <b>Pallotta</b> ha garantito agli attuali dirigenti che entro un mese <b>verserà in ogni caso una prima tranche di 40 milioni dei 150 previsti dall’aumento di capitale già deliberato</b>. Non sono soldi per il mercato di gennaio ma per la gestione corrente e per pianificare il futuro prossimo senza essere presi per il collo. <b>Friedkin</b>, come è logico in ogni trattativa, vorrebbe abbassare il prezzo. È disposto anche a entrare gradualmente: <b>Pallotta</b>, tra l’altro, vuole restare con una quota.</p>
    </article>
  </body>
</html>