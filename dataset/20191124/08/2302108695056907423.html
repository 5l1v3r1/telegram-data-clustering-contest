<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fiecare-vot-sesizari-legate-de-primele-doua-zile-ale-alegerilor-si-deschiderea-sectiilor-de-votare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T08:29:11+00:00"/>
    <meta property="og:title" content="Fiecare vot: Sesizări legate de primele două zile ale alegerilor și deschiderea secțiilor de votare"/>
    <meta property="og:description" content="Primele două zile ale alegerilor și prima parte a zilei de duminică s-au desfășurat fără incidente semnificative în secțiile observate. Cele mai frecvente"/>
  </head>
  <body>
    <article>
      <h1> Fiecare vot: Sesizări legate de primele două zile ale alegerilor și deschiderea secțiilor de votare </h1>
      <address><time datetime="2019-11-24T08:29:11+00:00">24 Nov 2019, 08:29</time> by <a rel="author">Redacția</a></address>
      <p>Primele două zile ale alegerilor și prima parte a zilei de duminică s-au desfășurat fără incidente semnificative în secțiile observate. Cele mai frecvente nereguli sesizate au fost legate de neînțelegerea procedurilor legale de către președinții birourilor electorale și limitarea accesului observatorilor în mai multe secții de votare din străinătate.</p>
      <p>Prin intermediul platformei <a href="http://www.votcorect.ro/">www.votcorect.ro</a> au fost transmise informări ale alegătorilor ale căror plicuri pentru votul prin corespondență nu au ajuns la destinație din țări precum Suedia, Polonia, Elveția, Kazahstan, Statele Unite ale Americii și Belgia.</p>
      <p>În secția 168 din Toulouse observatorului i s-a interzis accesul în secția de votare. Din dialogul cu președintele biroului electoral al secției de votare a rezultat faptul că nu cunoștea atribuțiile aferente acestei poziții publice. FiecareVot a înaintat o contestație la Biroul Electoral nr. 48 pentru Secțiile de Votare din Străinătate</p>
      <p>La Secția 43 din Bruxelles nu au fost respectate regulile privind completarea documentației aferente SIMPV în caz de situații extraordinare.</p>
      <p>În mai multe secții de votare din străinătate au fost primite liste cuprinzând persoane care nu aveau drept de vot sau au dobândit drept de vot la turul 2, dar care nu erau destinate președinților birourilor electorale ale secțiilor de votare, ci Birourile Electorale Judeţene, Birourile Electorale ale Sectoarelor Municipiului Bucureşti şi Biroul Electoral pentru Secţiile de Votare din Străinătate, informaţiile fiind destinate doar pentru Call Center-ul de la acest nivel.</p>
      <p>Alegătorii ne-au comunicat că secţia de votare din Taragona nu este deschisă la adresa indicată de autorități.</p>
      <p>Probleme semnalate în prima parte a zilei de duminică:</p>
      <ul>
        <li>Refuzul de a permite accesul observatorului în secția de votare de către jandarmi, la secţia 373 Sectorul 3 București. Problema a fost soluționată ulterior.</li>
        <li>Secţia nr. 997 are cinci cabine de vot cu pereţi laterali translucizi/transparenţi care nu asigură secretul votului. Observatorul FiecareVot a sesizat biroul de sector.</li>
        <li>La secţia 182 din Cluj se folosesc urne transparente care pot afecta secretul votului</li>
        <li>Persoane neautorizate stationează în secția de votare 77 din Lehliu Gară, judetul Călărași. A fost sesizată Poliția</li>
        <li>În unele secții de votare, pe buletinul demonstrativ afișat la secțiile de votare s-a aplicat opțiunea anulat peste unul dintre candidați, fapt care ar fi putut influența alegătorii.</li>
      </ul>
      <figure>
        <img src="https://cdn.g4media.ro/wp-content/uploads/2019/11/buletin-vot-exemplu.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/buletin-vot-exemplu.jpg"/>
      </figure>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>