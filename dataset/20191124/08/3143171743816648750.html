<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/camaro-un-altro-sabato-perfetto-delle-giovanili.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T08:58:31+00:00"/>
    <meta property="og:title" content="Camaro, un altro sabato perfetto delle Giovanili"/>
    <meta property="og:description" content="ragazzi di Cosimini vincono 6-0 in trasferta contro la New Eagles trovando i gol di Spaticchia, Raspaolo, Ferio (doppietta), Silipigni e Ozawje. 4-1 casalingo per la squadra di Randazzo sulla Gi.Fra. grazie alle due reti di Marretta e ai sigilli di D'Angelo e Abate."/>
  </head>
  <body>
    <article>
      <h1>Camaro, un altro sabato perfetto delle Giovanili</h1>
      <address><time datetime="2019-11-24T08:58:31+00:00">24 Nov 2019, 08:58</time> by <a rel="author" href="https://www.tempostretto.it/author/piero-genovese" target="_blank">Piero Genovese</a></address>
      <p>
        <i>ragazzi di Cosimini vincono 6-0 in trasferta contro la New Eagles trovando i gol di Spaticchia, Raspaolo, Ferio (doppietta), Silipigni e Ozawje. 4-1 casalingo per la squadra di Randazzo sulla Gi.Fra. grazie alle due reti di Marretta e ai sigilli di D'Angelo e Abate.</i>
      </p>
      <p>Prosegue la serie di partite utili consecutive delle Giovanili del Camaro. <br/>I ragazzi di Cosimini vincono 6-0 in trasferta contro la New Eagles, 4-1 casalingo per la squadra di Randazzo sulla Gi.Fra.</p>
      <p>I neroverdi dell’Under 17 non rischiano praticamente nulla e prendono in mano le redini dell’incontro sin dalle prime battute, sfiorando il vantaggio al 4′ con il tentativo di Spaticchia ribattuto da un difensore. All’8′ schema su punizione, velo di Raspaolo e conclusione di Currò che non trova la porta dai venti metri. Al 14′ ci prova proprio Raspasolo, bravo a liberarsi dopo un bello scambio con Corso, ma non altrettanto a superare il portiere Alfano, che si fa trovare pronto alla respinta. Al 20′, però, il vantaggio arriva: un’azione corale sulla destra porta al tiro di Corso che, ribattuto da un difensore, diventa un assist per Spaticchia, bravo ad agganciare in area e a battere Alfano colpendo la parte interna del palo prima che la sfera superi la linea di porta. Il Camaro, galvanizzato dall’1-0, sfiora il raddoppio al 23′ con lo scatenato Ferio, che si incunea tra due avversari e cerca il palo più lontano, mandando il pallone di poco sul fondo. Al 34′ è 2-0: Raspaolo fa tutto da solo, ritrova il pallone e al termine di una bella azione personale batte a rete e trova il raddoppio. Il primo tempo si chiude con il Camaro avanti di due reti.</p>
      <p>Nella ripresa Currò va vicino al tris dopo appena tre minuti, sfiorando il palo con una bella incornata sugli sviluppi di un corner. Al 23′ il 3-0 è opera di Ferio, che sfrutta al meglio un cross di Maiorana e, dopo la tentata rovesciata di Raspaolo, firma il tris in acrobazia chiudendo di fatto il match. Una vera gemma per l’esterno offensivo, che cinque minuti più tardi incanta ancora i presenti e sigla anche il 4-0 al termine di un’azione strepitosa in cui salta un paio di avversari in velocità e trova il diagonale perfetto per superare ancora Alfano. I neroverdi insistono e tra il 33′ e il 35′ sono anche sfortunati nel centrare due volte la traversa, prima con la conclusione da fuori di Currò e poi con il mancino dal limite di Corso. Al 37′ Silipigni recupera il pallone sull’out mancino, converge al centro e di sinistro insacca dai venti metri firmando il 5-0. Al 40′ la sesta rete, invece, è fortunosa: rinvio del portiere e palla che sbatte su Ozawje e supera la linea di porta, per il definitivo 6-0. Il Camaro sale a quota 23 e continua la propria corsa in vetta alla classifica del gruppo C. La squadra di Cosimini nel prossimo turno tornerà al “Despar Stadium” dopo due trasferte di fila e ospiterà la Gi.Fra. Milazzo.</p>
      <p>Secondo successo consecutivo per gli Under 15 Regionali del Camaro, che vincono ancora e salgono a quota 24 punti in classifica, sempre in vetta al girone C. La squadra di Randazzo nel pomeriggio di ieri si è imposta 4-1 sulla Gi.Fra. Milazzo in un match sulla carta non semplice contro la terza in graduatoria alla vigilia. Il Camaro però parte bene e al 5′ ci prova con Marretta dalla distanza, ma Calascione, portiere avversario, para. Al 7′ ancora il centrocampista neroverde va al tiro da fuori, ma manda alto. Tentativo al quarto d’ora di D’Angelo, che dal limite non trova la porta. I milazzesi rispondono al 21′ con la punizione di Maiolino, fuori non di molto. Il gol del vantaggio si materializza al 25′ con la conclusione dal limite di D’Angelo, subito in gol al rientro dopo aver scontato un turno di squalifica. Archiviato l’1-0 il Camaro insiste e, dopo la punizione a lato di D’Angelo al 28′, trova anche il secondo gol di giornata alla mezzora con la bordata dalla lunga distanza di Marretta su cui Calascione non può far nulla. Il 2-0 dura appena tre minuti perché al 33′ è ancora Marretta a prendersi la scena, stavolta con un destro dai venti metri che non lascia scampo al portiere ospite: è 3-0 Camaro. All’intervallo sono tre i gol del vantaggio dei locali, che controllano il match.</p>
      <p>Nella ripresa i ritmi calano e la gara si gioca prevalentemente a centrocampo, con poche occasione da una parte e dall’altra. Una di queste, al 13′, permette agli ospiti di accorciare, grazie a Iarrera, che si presenta in area e supera Capilli con un destro preciso. Ma il punteggio cambia ancora al 21′, quando una bella azione corale permette ad Abate di presentarsi in area dalla destra e battere il portiere con un tiro potente che vale il poker. Nel finale è proprio Abate a provarci ancora, ma il suo tiro dal limite termina alto. Il match si chiude sul 4-1: quota 24 in classifica per il Camaro capolista, che nel prossimo weekend farà visita alla New Eagles.</p>
    </article>
  </body>
</html>