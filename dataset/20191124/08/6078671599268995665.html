<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bulgariya-amerikanski-vtechnen-1618671.html"/>
    <meta property="og:site_name" content="Cross"/>
    <meta property="article:published_time" content="2019-11-24T08:55:00+00:00"/>
    <meta property="og:title" content="Борисов заминава на официално посещение в САЩ"/>
    <meta property="og:description" content="/КРОСС/ Премиерът Бойко Борисов заминава на официално посещение в САЩ, където утре ще се срещне с президента Доналд Тръмп в Белия дом. Сътрудничеството в рамките на НАТО и енергийната диверсификация се очаква да бъдат във фокуса на разговорите между двамата лидери."/>
  </head>
  <body>
    <article>
      <h1>Борисов заминава на официално посещение в САЩ</h1>
      <address>
        <time datetime="2019-11-24T08:55:00+00:00">24 Nov 2019, 08:55</time>
      </address>
      <p>/КРОСС/ Премиерът Бойко Борисов заминава на официално посещение в САЩ, където утре ще се срещне с президента Доналд Тръмп в Белия дом. Сътрудничеството в рамките на НАТО и енергийната диверсификация се очаква да бъдат във фокуса на разговорите между двамата лидери.</p>
      <p>Бойко Борисов се среща с американски президент в Белия дом за втори път, първия беше през 2012-та - с Барак Обама.</p>
      <p>Доналд Тръмп се очаква да повдигне въпроса за внос на американски втечнен природен газ в България. В Съединените щати има бум в производството на втечнен газ и се търсят нови пазари за износ в Европа и Азия.</p>
      <p>Това е и част от усилията на Вашингтон да се намали зависимостта на Източна Европа от руските газови доставки, смята посланик Дан Фрийд - дългогодишен дипломат и почетен сътрудник на Атлантическия съвет във Вашингтон:</p>
      <p>„Не е добре за една държава да е зависима от един единствен източник на енергия. Няколко проекта са интересни - използването на американско ядрено гориво за централата в Козлодуй, междусистемната газова връзка между Гърция и България и подкрепата за гръцкия плаващ терминал за регазификация на втечнен природен газ".</p>
      <p>Очаква се американският президент да повтори искането си към европейските държави членки на НАТО да увеличат разходите си за отбрана. В българската делегация участват вицепремиерът Томислав Дончев, министърът на отбраната Красимир Каракачанов, министрите на финансите и икономиката Владислав Горанов и Емил Караниколов.</p>
      <p>Според вицепремиера Каракачанов България е отворена за американски инвестиции в отбраната:</p>
      <p>„Ние би следвало да търсим подобни инвестиции и от САЩ, и от други страни, защото това означава, че младите образовани хора да си намират добре платена работа в България".</p>
      <p>В навечерието на визитата бившия американски посланик у нас Джеймс Пардю публикува статия в изданието „Хил", в която насочва вниманието към свободата на медиите у нас. Очаква се тема на разговорите във Вашингтон да са и корупцията и върховенството на закона.</p>
      <p>Политологът Огнян Минчев обяснява защо: „Америка в България не се бори с корупцията, защото просто не обича корупцията, а защото тази корупция е основен стратегически проблем на руско влияние".</p>
    </article>
  </body>
</html>