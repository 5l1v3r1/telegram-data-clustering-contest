<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779465/%D8%A2%D8%A6%DB%8C%D9%86-%D9%86%D8%A7%D9%85%D9%87-%D8%AA%D8%B4%DA%A9%D9%84-%D9%87%D8%A7%DB%8C-%D9%85%D8%B1%D8%AF%D9%85-%D9%86%D9%87%D8%A7%D8%AF-%D8%A7%D8%A8%D9%84%D8%A7%D8%BA-%D8%B4%D8%AF-%D8%A7%D8%B5%D9%84%D8%A7%D8%AD-%D8%A2%D8%A6%DB%8C%D9%86-%D9%86%D8%A7%D9%85%D9%87-%D8%B3%D8%A7%D9%84-%DB%B8%DB%B4"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:19:59+00:00"/>
    <meta property="og:title" content="معاون مشارکت های اجتماعی سازمان امور اجتماعی: آئین‌نامه تشکل‌های مردم‌نهاد ابلاغ شد/اصلاح آئین‌نامه سال ۸۴"/>
    <meta property="og:description" content="معاون مشارکت‌های اجتماعی سازمان امور اجتماعی کشور گفت: آئین‌نامه‌های تشکل‌های مردم‌نهاد مصوب سال ۸۴، اصلاح و تحت عنوان «آئین‌نامه تشکل‌های مردم‌نهاد» ابلاغ شده است."/>
  </head>
  <body>
    <article>
      <h1>معاون مشارکت های اجتماعی سازمان امور اجتماعی: آئین‌نامه تشکل‌های مردم‌نهاد ابلاغ شد/اصلاح آئین‌نامه سال ۸۴</h1>
      <address><time datetime="2019-11-24T08:19:59+00:00">24 Nov 2019, 08:19</time> by <a rel="author" href="https://www.mehrnews.com/archive?jr=768" target="_blank">مهسا شمس</a></address>
      <p>به گزارش <a href="https://www.mehrnews.com/">خبرنگار مهر</a>، زهرا عابدینی پیش از ظهر امروز در جمع خبرنگاران با اشاره به آئین‌نامه جدید سازمان‌های مردم‌نهاد اظهار کرد: آئین‌نامه سال ۸۴ تا تاریخ ۹۵/۶/۶ در حال اجرا بود اما از این تاریخ به بعد، دولت با رویکرد توسعه مشارکت سازمان‌های مردم‌نهاد، این آئین‌نامه را اصلاح و تحت عنوان «آئین‌نامه تشکل‌های مردم‌نهاد» ابلاغ کرد.</p>
      <p>وی افزود: وزارت کشور بر اساس این آئین‌نامه، دستورالعمل اجرایی را با همکاری وزارت کار، وزارت ورزش و سازمان حفاظت از محیط‌زیست بررسی کرد و به یک دستورالعمل رسید که این دستورالعمل در شهریور ۹۸ ابلاغ شد.</p>
      <p>معاون مشارکت‌های اجتماعی سازمان امور اجتماعی کشور تصریح کرد: بر اساس آئین‌نامه جدید، ترکیب هیئت نظارت در سطح کشور، منتفی و شوراهای حمایت و توسعه از تشکل‌های مردم‌نهاد در سطح کشور جایگزین شدند.</p>
      <p>به گفته عابدینی، در این شورا، رئیس، معاون اجتماعی وزیر کشور است و نمایندگانی از وزارتخانه‌های کار، ورزش، دادگستری، محیط‌زیست، میراث فرهنگی، امور زنان و خانواده و معاونت حقوقی رئیس‌جمهور حضور دارند.</p>
      <p>وی اظهار داشت: همچنین چهار نماینده منتخب از تشکل‌های ملی و دو نماینده منتخب از تشکل‌های استانی و کشوری، در این شورا حضور دارند.</p>
      <p>معاون مشارکت‌های اجتماعی سازمان امور اجتماعی کشور در پایان گفت: آقایان الموتی، چراغی، آقاخانی و خانم شاهسوند، تشکل‌های ملی هستند که به شورای توسعه و حمایت راه پیدا کردند.</p>
    </article>
  </body>
</html>