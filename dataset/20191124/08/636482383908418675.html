<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/revansa-gemenilor-alibec-si-budescu-au-pus-la-respect-fcsb-pe-national-arena-20098358"/>
    <meta property="og:site_name" content="Cancan.ro"/>
    <meta property="article:published_time" content="2019-11-24T08:37:23+00:00"/>
    <meta property="og:title" content="Revanșa „gemenilor” » Alibec și Budescu au pus la respect FCSB pe „Național Arena!”"/>
    <meta property="og:description" content="Astra Giurgiu a învins pe FCSB cu scorul de 3-1 (1-1) pe „Naţional Arena” într-un meci contând pentru etapa a XVII-a a Ligii 1. Vicecampioana a deschis"/>
  </head>
  <body>
    <article>
      <h1>Revanșa „gemenilor” » Alibec și Budescu au pus la respect FCSB pe „Național Arena!”</h1>
      <address><time datetime="2019-11-24T08:37:23+00:00">24 Nov 2019, 08:37</time> by <a rel="author">Cristian P</a></address>
      <p>
        <b>Astra Giurgiu a învins pe FCSB cu scorul de 3-1 (1-1) pe „Naţional Arena” într-un meci contând pentru etapa a XVII-a a Ligii 1.</b>
      </p>
      <p>Vicecampioana a deschis scorul prin francezul Harlem Gnohere (min.18), însă Astra a reuşit să egaleze până la pauză prin Denis Alibec (min.30), acesta punctând din pasa lui Constantin Budescu. Cei doi au colaborat din nou perfect în minutul 60, iar Denis Alibec și-a trecut în cont dubla, scorul devenind 2-1 pentru Astra.  Scorul final al confruntării de pe „Național Arena” avea să fie stabilit de Gabriel Enache (min. 90+6), care la primul său meci de la revenirea la giurgiuveni a punctat, partida terminându-se 3-1 pentru Astra.</p>
      <p><b><i>„Au fost momente bune de joc, am început foarte bine, după care am primit acel gol şi spre finalul primei reprize nu am mai jucat aşa de bine. Dar totuşi am reuşit să egalăm şi, după pauză, eu zic că am avut ocaziile mai clare şi am meritat să câştigăm. Mă bucur că am reuşit să dau două pase de gol. Vorba unui prieten, chiar trei, dar la una nu a reuşit să marcheze. Ne simţim bine toţi, nu numai eu cu Denis. Este un grup frumos aici, ne ajutăm reciproc şi asta se vede în teren”,</i></b> a declarat Constantin Budescu după joc.</p>
      <p>După acest succes, echipa pregătită de Bogdan Andone, technician care la rândul său și-a luat o  bine meritată revanșă după ce nu a plecat în cele mai bune condiții de la FCSB, formație pe banca căreia a început sezonul, a urcat pe locul al doilea în clasament, având o singură înfrângere în ultimele zece etape, ultimele cinci meciuri însemnând tot atâtea victorii. De partea cealaltă, FCSB a încheiat aseară o serie de nouă meciuri consecutive fără înfrângere, meciuri în care „roș-albaștrii” înregistraseră  şapte victorii şi două remize. Formația lui Vintilă a rămas pe locul 5 în clasament cu 27 de puncte însă poate fi depășită în clasament de Gaz Metan dacă ardelenii se vor impune astăzi la Mediaș cu FC Botoșani.</p>
    </article>
  </body>
</html>