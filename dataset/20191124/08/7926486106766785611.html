<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012976/%DA%A9%D8%A7%D9%BE%DB%8C%D8%AA%D8%A7%D9%86-%D8%AA%DB%8C%D9%85-%D9%85%D9%84%DB%8C-%D8%AA%D9%86%D9%87%D8%A7-%DA%A9%D8%B3%DB%8C-%DA%A9%D9%87-%D8%A8%D8%A7%D8%B2%DB%8C-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T08:57:47+00:00"/>
    <meta property="og:title" content="کاپیتان تیم ملی تنها کسی که بازی نمی‌کند"/>
    <meta property="og:description" content="کاپیتان تیم ملی والیبال ایران تنها بازیکنی است که در حال حاضر در هیچ تیم باشگاهی بازی نمی‌کند."/>
  </head>
  <body>
    <article>
      <h1>کاپیتان تیم ملی تنها کسی که بازی نمی‌کند</h1>
      <address>
        <time datetime="2019-11-24T08:57:47+00:00">24 Nov 2019, 08:57</time>
      </address>
      <p>
        <i>کاپیتان تیم ملی والیبال ایران تنها بازیکنی است که در حال حاضر در هیچ تیم باشگاهی بازی نمی‌کند.</i>
      </p>
      <p>به گزارش مشرق، <b>سعید معروف</b>، کاپیتان و پاسور <b>تیم ملی والیبال ایران</b> برای فصل‌جاری با تیم بایک موتور چین به توافق رسیده است. با توجه به اینکه چینی‌ها میزبان مسابقات انتخابی المپیک هستند و برای این مسابقات زمان شروع لیگ خود را به تعویق انداخته‌اند، تیم‌های باشگاهی این کشور به تازگی تمرینات آماده‌سازی خود را آغاز کرده‌اند.</p>
      <blockquote>بیشتر بخوانید:<br/><a href="https://www.mashreghnews.ir/news/1012952/%D9%85%D9%84%DB%8C-%D9%BE%D9%88%D8%B4-%D9%88%D8%A7%D9%84%DB%8C%D8%A8%D8%A7%D9%84-%D8%A7%D9%86%D8%AA%D8%AE%D8%A7%D8%A8%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF">ملی‌پوش <i>والیبال</i> انتخابی المپیک را از دست داد</a></blockquote>
      <p>سعید معروف، کاپیتان و پاسور تیم ملی والیبال ایران با اعلام رسانه‌های چینی از روز گذشته به تمرینات تیم جدیدش اضافه شده است. به این ترتیب معروف تنها بازیکنی از تیم ملی والیبال ایران خواهد بود که هنوز به شرایط مسابقه نرسیده و برای تیمی بازی نمی‌کند.</p>
      <p>این موضوع با توجه به اینکه ملی‌پوشان زمان زیادی برای رسیدن به آمادگی برای حضور در رقابت‌های انتخابی المپیک ندارند می‌تواند کمی نگران کننده باشد. امیر خوش‌خبر، سرپرست تیم ملی والیبال ایران در این خصوص به خبرنگار ورزشی خبرگزاری فارس، گفت: معروف یک بازیکن حرفه‌ای است و کادر فنی هیچ نگرانی بابت وضعیت او ندارد. با کاپیتان تیم ملی در ارتباط هستم و می‌دانم تمریناتش را در چین آغاز کرده است.</p>
      <p>وی گفت: او یک مربی بدنسازی حرفه‌ای و شخصی دارد. شک ندارم سعید معروف از جمله بازیکنانی خواهد بود که سرحال به اردوی تیم ملی اضافه می شود. درست است که او زمانی برای بازی کردن و حضور در یک میدان رسمی را ندارد، اما قطعاً با برنامه بدنسازی خواهد کرد و با قدرت در خدمت تیم ملی خواهد بود.</p>
      <p>مسابقات انتخابی المپیک والیبال در قاره آسیا، 17 تا 22 دی ماه سال جاری در شهر جیانگمن چین برگزار خواهد شد و تیم ملی ایران در مرحله گروهی این رقابت‌ها، با تیم‌های چین، قزاقستان و چین‌تایپه همگروه است.</p>
      <p>منبع: فارس</p>
    </article>
  </body>
</html>