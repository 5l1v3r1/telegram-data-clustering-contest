<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/tenis/Nadal-odveo-Spaniju-u-finale/570202?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T08:53:52+00:00"/>
    <meta property="og:title" content="Nadal odveo Španiju u finale"/>
    <meta property="og:description" content="Teniska reprezentacije Španije drugi je finalista završnog turnira Dejvis kupa u Madridu."/>
  </head>
  <body>
    <article>
      <h1>Nadal odveo Španiju u finale</h1>
      <address><time datetime="2019-11-24T08:53:52+00:00">24 Nov 2019, 08:53</time> by <a rel="author">N.N.</a></address>
      <p>Teniska reprezentacije Španije drugi je finalista završnog turnira Dejvis kupa u Madridu.</p>
      <p>"Crvena furija" je sa 2-1 u pobedama savladala selekciju Velike Britanije.</p>
      <p>Obe reprezentacije su do meča za plasman u finale ostvarile po tri pobede. Španija je savladala Hrvatsku, Rusiju i Argentinu, dok je VB pobedila Holandiju, Kazahstan i Njemačku, prenosi B92.</p>
      <p>Kao što je i do sada bio slučaj, igrala su se dva singl meča, a pošto je posle njih rezultat bio izjednačen, odlučivao je dubl.</p>
      <p>U prvom singlu Kajl Edmund je savladao Felisijana Lopesa sa 2-0 u setovima poslije jednog časa i 23 minuta tenisa – 6:3, 7:6(3).</p>
      <p>Edmund je fenomenalno servirao, spasao set lotpe u drugom setu i zasluženo došao do pobede protiv Lopesa koji nije trebalo da igra u singlu ovog turnira. Naime, prvo je Bautista Agut odustao zbog smrti oca, a onda se Karenjo-Busta povredio, pa je 38-godišnji Felisijano upao na meč protiv Edmunda.</p>
      <p>Poslije tog duela na scenu je stupio Rafael Nadal, čiji je protivnik bio Den Evans. Španija je u prethodna dva meča gubila prvi singl, a u oba navrata Nadal je spasavao situaciju i dobijao drugi singl, a onda i dubl.</p>
      <p>Isti scenario viđen je i u subotu uveče. Nadal je sporije počeo, Evans je igrao na sve ili ništa i uglavnom pogađao, ali je na kraju pobjednik bio prvi teniser planete.</p>
      <p>Rafa je meč dobio posle oko sat i po vremena sa 6:4, 6:0.</p>
      <p>Španac je nedugo zatim odlučio da bude čovek odluke i u dublu, kao što je bio u prethodna dva duela, pa su se on i Felisijano Lopes borili sa Džejmijem Marijem i Nilom Skupskim za finale Dejvis kupa.</p>
      <p>Domaći dubl je uspio da poslije dva taj brejka 7:6(3), 7(10):6(8) i dva časa i 17 minuta igre dobije odlučujući duel i tako se plasira u veliko finale.</p>
      <p>Nevjerovatan meč je odigrao Rafael Nadal, kome je ovo bio 31. uzastopni trijumf u Dejvis kupu. On, iako nema "dubl renking", nosio je svoj tim u ovom duelu i u odlučujućim trenucima odigravao nevjerovatne udarce.</p>
      <p>Nijanse su odlučivale u oba seta, koja su riješena tek poslije taj-brejkova. Malo je bilo brejk prilika, a britanski par najveću šansu za nastavak borbe propustio je u II setu, kada je upravo "Bik sa Majorke" uspjevao da spasi dvije set lopte – prvo lob udarcem, a zatim i forhend dijagonalom.</p>
      <p>Od toga Mari i Skupski nisu uspjeli da se oporave, pa će Španija već u nedjelju u "Magičnoj kutiji" protiv Kanade juriti svoju 6. "Salataru".</p>
      <p>Taj meč je na programu od 16.00 u Madridu.</p>
    </article>
  </body>
</html>