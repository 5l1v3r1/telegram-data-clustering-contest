<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23510235-ludovic-orban-nu-emotii-privinta-victoriei-doar-privinta-scorului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T08:28:00+00:00"/>
    <meta property="og:title" content="Ludovic Orban: Nu am emoții în privința victoriei, ci doar în privința scorului"/>
    <meta property="og:description" content="Premierul Ludovic Orban a votat, duminică dimineață, iar la ieșirea de la urne, premierul a declarat că a ales pentru o Românie care să se dezvolte și a subliniat că nu are emoții în"/>
  </head>
  <body>
    <article>
      <h1>Ludovic Orban: Nu am emoții în privința victoriei, ci doar în privința scorului</h1>
      <address><time datetime="2019-11-24T08:28:00+00:00">24 Nov 2019, 08:28</time> by <a rel="author">G.S.</a></address>
      <p><b>Premierul Ludovic Orban a votat, duminică dimineață, iar la ieșirea de la urne, premierul a declarat că a ales pentru o Românie care să se dezvolte și a subliniat că nu are emoții în privința victoriei candidatului pe care îl susține, ci doar în privința scorului, transmite Mediafax.<br/></b><br/>„Am votat pentru o Românie care să se dezvolte, o Românie în care instituțiile statului să servească cetățeanul, în care legea e lege pentru toți, o Românie care să fie casa fiecărui român, atât de primitoare încât să-i facă pe cei din diaspora să se întoarcă acasă. (...) Atunci când sunt alegeri, românii au posiblitatea de a decide în ce direcție se îndreaptă țara”, a declarat premierul Orban, la ieșirea de la urne.<br/><br/>Întrebat dacă are emoții pentru cel de-al doilea tur al alegerilor prezidențiale, Ludovic Orban a spus că oamenii își exercită voința, deci „întotdeauna sunt emoții”.<br/><br/>„Nu am emoții în privința victoriei candidatului pe care-l sprijin, ci doar în privința scorului și sper să fie un scor cât mai categoric”, a spus premierul.<br/><br/>În privința prezenței la urne din diaspora, Orban s-a arătat mulțumit, deoarece numărul mare de votanți arată că românii din diaspora sunt interesați de soarta țării.<br/><br/>„Spectaculos. Îi felicit, mă bucur enorm că există o prezență atât de mare la vot și îmi dă speranțe, pentru că exprimarea dreptului de vot de către românii care sunt în diaspora, care și-au căutat norocul în altă parte, îmi arată un interes major pentru soarta țării și îmi arată că există o dorință mare de întoarcere în România din partea multor români care sunt în diaspora”, a spus premierul.</p>
    </article>
  </body>
</html>