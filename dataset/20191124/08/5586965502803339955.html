<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/presedintele-camerei-deputatilor-marcel-ciolacu-pentru-presedinte-votul-ar-trebui-sa-fie-obligatoriu-18610626"/>
    <meta property="og:site_name" content="Gândul"/>
    <meta property="article:published_time" content="2019-11-24T08:21:31+00:00"/>
    <meta property="og:title" content="Preşedintele Camerei Deputaţilor, Marcel Ciolacu: Pentru preşedinte votul ar trebui să fie obligatoriu"/>
    <meta property="og:description" content="Detalii pe gândul.info"/>
  </head>
  <body>
    <article>
      <h1>Preşedintele Camerei Deputaţilor, Marcel Ciolacu: Pentru preşedinte votul ar trebui să fie obligatoriu</h1>
      <h2>Preşedintele Camerei Deputaţilor, Marcel Ciolacu, spune că e nevoie de o dezbatere „foarte serioasă” pentru ca votul pentru alegerea preşedintelui României să fie obligatoriu.</h2>
      <address>
        <time datetime="2019-11-24T08:21:31+00:00">24 Nov 2019, 08:21</time>
      </address>
      <p>După ce a votat, în Buzău, Ciolacu a declarat presei: „Cred că nu e important cu cine am votat eu sau domnul primar, cum am votat noi cred că este previzibil. Important e să meargă la vot cât mai mulţi români astăzi. Vorbim de prima funcţie în statul român, avem exemplul celor din diaspora. De data aceasta Parlamentul României cu toate instituţiile au găsit o formă de lege foarte bună pentru ca românii să meargă la vot, este un exemplu de urmat şi de noi, cei din ţară”.</p>
      <p>Apoi, preşedintele Camerei Deputaţilor a spus că, în opinia sa, după aceste alegeri ar trebui să existe dezbatere „foarte serioasă” în aşa fel încât votul pentru alegerea preşedintelui României să fie un vot obligatoriu: „preşedintele României să fie legitimat de către cât mai mulţi dintre români”.</p>
      <p>Întrebat dacă scrutinul pentru primari nu ar trebui să fie, la fel, obligatoriu, Ciolacu a răspuns: „M-am referit la votul pentru preşedinte, fiind cea mai importantă funcţie, ar fi un început, un exerciţiu. Apoi vedem cum decurge acest exerciţiu şi mergem înainte. Eu personal consider că preşedintele trebuie ales de cât mai mulţi români”.</p>
    </article>
  </body>
</html>