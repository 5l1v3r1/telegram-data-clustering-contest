<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301401/%D8%AC%D9%88%D9%84%DB%8C%D8%A7%D9%86%DB%8C-%D8%AA%D8%B1%D8%A7%D9%85%D9%BE-%D9%86%D9%85%DB%8C-%D8%AA%D9%88%D8%A7%D9%86%D8%AF-%D8%A8%D8%A7-%D8%A7%D8%AA%D9%88%D8%A8%D9%88%D8%B3-%D9%85%D8%B1%D8%A7-%D8%B2%DB%8C%D8%B1-%D8%A8%DA%AF%DB%8C%D8%B1%D8%AF-%DA%86%D9%88%D9%86-%D8%A8%DB%8C%D9%85%D9%87-%D9%87%D8%B3%D8%AA%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T08:21:17+00:00"/>
    <meta property="og:title" content="جولیانی: ترامپ نمی‌تواند &quot;با اتوبوس مرا زیر بگیرد&quot; چون بیمه هستم!/ از بایدن‌ها مدرک دارم"/>
    <meta property="og:description" content="رودی جولیانی با دفاع از رابطه‌اش با ترامپ در میانه تحقیقات استیضاح اظهار کرد، حتی اگر ترامپ بخواهد &quot;او را با اتوبوس زیر بگیرد&quot; و به او خیانت کند، &quot;بیمه&quot; است."/>
  </head>
  <body>
    <article>
      <h1>جولیانی: ترامپ نمی‌تواند "با اتوبوس مرا زیر بگیرد" چون بیمه هستم!/ از بایدن‌ها مدرک دارم</h1>
      <address><time datetime="2019-11-24T08:21:17+00:00">24 Nov 2019, 08:21</time> by <a rel="author">غزال حسین‌خانی</a></address>
      <p>رودی جولیانی با دفاع از رابطه‌اش با ترامپ در میانه تحقیقات استیضاح اظهار کرد، حتی اگر ترامپ بخواهد "او را با اتوبوس زیر بگیرد" و به او خیانت کند، "بیمه" است.</p>
      <p>به گزارش ایسنا، رودی جولیانی، وکیل شخصی دونالد ترامپ، رییس جمهور آمریکا در گفتگویی مفصل با شبکه فاکس نیوز اظهار کرد که "اغلب با ترامپ صحبت می‌کند" و "رابطه بسیار بسیار خوبی" با او دارد.</p>
      <p>
        <b>به گزارش پایگاه خبری هیل، شهردار سابق نیویورک افزود: برخی می‌گویند "ترامپ می‌خواهد من را با اتوبوس زیر بگیرد" (کنایه از خیانت به دوست). وقتی این‌ها را می‌گویند، به آنان می‌گویم او نمی‌خواهد چنین کاری کند اما (اگر هم کند) من بیمه هستم! این احمقانه است. ما "دوستان بسیار خوبی" هستیم. او می‌داند کاری که من کردم به خاطر دفاع از او بوده، نه تحقیقات علیه جو بایدن.</b>
      </p>
      <p>جولیانی همچنین در توییتر اظهار کرد، اسنادی از "چهار دهه کسب درآمد خانواده بایدن از مقام او" در دست دارد.</p>
      <p>او در توییتر نوشت: اظهاراتی که چندین بار درباره بیمه بودنم در صورت رویارویی با خیانت بیان کرده‌ام، طعنه‌آمیز بوده و مربوط به اسنادی درباره چهار دهه درآمدهای خانواده بایدن از مقام او هستند که در گاوصندوقم نگهداری می‌کنم.</p>
      <p>وی افزود: اگر ناپدید شوم، این اسناد فورا افشا خواهند شد.</p>
      <p>جولیانی پیش از این نیز در گفتگویی با روزنامه "گاردین" در پاسخ به سوالی درباره احتمال نگرانی‌اش از اقدام ترامپ علیه او و به اصطلاح "زیر گرفتنش با اتوبوس" گفته بود: من بیمه بسیار بسیار خوبی دارم بنابراین اگر چنین کاری کند، تمام صورتحساب‌های بیمارستانم پرداخت خواهند شد.</p>
      <p>انتهای پیام</p>
    </article>
  </body>
</html>