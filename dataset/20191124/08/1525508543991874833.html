<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779474/%DB%B2%DB%B1%DB%B4-%D8%AE%D8%A7%D9%86%D9%88%D8%A7%D8%AF%D9%87-%D8%B2%D9%86%D8%AF%D8%A7%D9%86%DB%8C-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D9%85%D9%88%D8%B1%D8%AF-%D8%AD%D9%85%D8%A7%DB%8C%D8%AA-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D9%82%D8%B1%D8%A7%D8%B1-%DA%AF%D8%B1%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T08:21:53+00:00"/>
    <meta property="og:title" content="مدیرکل کمیته امداد بوشهر: ۲۱۴ خانواده زندانی استان بوشهر مورد حمایت کمیته امداد قرار گرفت"/>
    <meta property="og:description" content="بوشهر - مدیر کل کمیته امداد استان بوشهر گفت: ۲۱۴ خانواده زندانی در استان بوشهر مورد حمایت کمیته امداد قرار دارند."/>
  </head>
  <body>
    <article>
      <h1>مدیرکل کمیته امداد بوشهر: ۲۱۴ خانواده زندانی استان بوشهر مورد حمایت کمیته امداد قرار گرفت</h1>
      <address>
        <time datetime="2019-11-24T08:21:53+00:00">24 Nov 2019, 08:21</time>
      </address>
      <p>به گزارش <a href="https://www.mehrnews.com/">خبرنگار مهر</a>، احمد لطفی صبح یکشنبه در نشست با مدیر کل سازمان زندان‌های استان بوشهر اظهار داشت: در راستای حمایت از خانواده‌های زندانیان نیازمند تلاش‌های گسترده‌ای صورت گرفته است.</p>
      <p>وی اضافه کرد: پیشگیری از آسیب‌های اجتماعی و کمک به بهبود وضعیت معیشتی خانواده‌هایی که سرپرست آنها در زندان است، از وظایف و برنامه های کمیته امداد است.</p>
      <p>مدیر کل کمیته امداد استان بوشهر با بیان اینکه هم اکنون ۲۱۴ خانوار زندانی نیازمند تحت حمایت کمیته امداد هستند گفت: این تعداد خانوار در طول سال خدمات مختلفی از سوی این نهاد دریافت می کنند.</p>
      <p>لطفی ارائه خدمات معیشتی، درمانی، تحصیلی و دیگر ملزومات ضروری را از جمله خدمات ارائه شده به خانواده‌های زندانی عنوان کرد و گفت: علاوه بر آن ارائه کمک‌های حمایتی، فراهم کردن زمینه آموزش مهارت‌های فنی و حرفه‌ای، ارائه تسهیلات قرض‌الحسنه اشتغال به خانوارهای زندانیان نیازمند و زندانیان آزاده شده بر اساس ضوابط را ازجمله خدماتی خواند که به زندانیان جرایم غیر عمد ارائه می‌شود.</p>
      <p>مدیر کل کمیته امداد استان بوشهر ساخت و یا خرید مسکن و پرداخت ودیعه و اجاره مسکن برای خانواده‌های زندانیان دارای محکومیت طولانی را یکی دیگر از خدمات این نهاد دانست و گفت: سال گذشته به تعدادی از این خانواده ها هزینه اجاره و یا ودیعه مسکن پرداخت شده است.</p>
      <p>لطفی ارائه مشاوره‌های خانوادگی، تحصیلی،ازدواج، اشتغال، حقوقی توسط مشاوران مجرب در کمیته امداد و در موارد لزوم معرفی به کلینیک‌های تخصصی مشاوره طرف قرارداد با این نهاد و نیز برگزاری کلاس‌های آموزشی، فرهنگی، اردوهای زیارتی و سایر اقدامات مراقبتی برای پیشگیری از آسیب‌های اجتماعی در خانواده‌های زندانیان جرایم غیر عمد را از دیگر اقدامات این نهاد عنوان کرد.</p>
    </article>
  </body>
</html>