<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824297-advokat-rodin-geroiv-nebesnoi-sotni-golodue-vze-tretij-den.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T08:01:00+00:00"/>
    <meta property="og:title" content="Адвокат родин героїв Небесної сотні голодує вже третій день"/>
    <meta property="og:description" content="Адвокат родин героїв Небесної сотні Євгенія Закревська голодує вже три доби проти недопущення зупинки розслідування справ Майдану."/>
  </head>
  <body>
    <article>
      <h1>Адвокат родин героїв Небесної сотні голодує вже третій день</h1>
      <h2>Адвокат родин героїв Небесної сотні Євгенія Закревська голодує вже три доби проти недопущення зупинки розслідування справ Майдану.</h2>
      <address>
        <time datetime="2019-11-24T08:01:00+00:00">24 Nov 2019, 08:01</time>
      </address>
      <p>Про це вона написала у <a href="https://www.facebook.com/photo.php?fbid=2731354323571016&amp;set=a.603543766352093&amp;type=3&amp;theater">Facebook</a>.</p>
      <p>“Три дні #НемаєСлідства у #СправахМайдану 23.11.2019. Мінус 1,9 кг з початку голодування. Сьогодні порівняла кількість слідчих УСР станом на 1.07.2019 і станом на 20.11.2019 - з 67 лишилось 25. Шанси на продовження розслідування #СправМайдану худнуть разом зі мною”, - написала Закревська.</p>
      <p>Адвокат додала, що 22 листопада оголосили голодування проти знищення Справ Майдану також активісти Михайло Шекета і Микола Колорович із Мукачева.</p>
      <p>Закревська закликала писати, телефонувати, тегати знайомих депутатів і вимагати від них скликання позачергового засідання ВР і розгляду поправки №318 до законопроєкту №2116 про удосконалення діяльності ДБР.</p>
      <p>Як повідомляв Укрінформ, адвокат родин героїв Небесної сотні Євгенія Закревська <a href="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html">оголосила голодування,</a> вимагаючи прийняття ВР поправки, яка дозволить продовжити розслідування справ Майдану після втрати 20 листопада Генпрокуратурою слідчих функцій.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823633-gpu-zapevnae-so-slidstvo-u-spravah-majdanu-ne-zupinitsa.html">ГПУ запевняє, що слідство у справах Майдану не зупиниться</a>
      </blockquote>
      <p>Як відомо, розслідуванням справ Майдану займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформовано.</p>
      <p>У вересні в ГПУ створили департамент процесуального керівництва у кримінальних провадженнях про злочини, скоєні у зв'язку з масовими протестами у 2013–2014 роках, до нього ввійшли три відділи.</p>
      <p>До кінця листопада більшу частину справ про події на Євромайдані мали передати для розслідування до <a href="https://www.ukrinform.ua/tag-derzburo-rozsliduvan">ДБР</a>, а також СБУ, Нацполіцію і НАБУ. У ГПУ повідомляли, що співробітникам управління спеціальних розслідувань запропонували або перейти на роботу в ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану.</p>
      <p>15 листопада Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</p>
    </article>
  </body>
</html>