<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561115/dimos-viannou-sunadisi-me-ton-gg-esoterikon-autopsia-sto-odiko-diktuo-irakleiou-viannou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T08:49:29+00:00"/>
    <meta property="og:title" content="Δήμος Βιάννου: Συνάντηση με τον Γ.Γ. Εσωτερικών - Αυτοψία στο οδικό δίκτυο Ηρακλείου-Βιάννου"/>
    <meta property="og:description" content="Οι ζημιές από ακραία καιρικά φαινόμενα στο «επίκεντρο»"/>
  </head>
  <body>
    <article>
      <h1>Δήμος Βιάννου: Συνάντηση με τον Γ.Γ. Εσωτερικών - Αυτοψία στο οδικό δίκτυο Ηρακλείου-Βιάννου</h1>
      <address>
        <time datetime="2019-11-24T08:49:29+00:00">24 Nov 2019, 08:49</time>
      </address>
      <p>
        <b>Οι ζημιές από ακραία καιρικά φαινόμενα στο «επίκεντρο»</b>
      </p>
      <p>Στο Δήμο Βιάννου βρέθηκε το Σάββατο 23 Νοεμβρίου, ο Γενικός Γραμματέας του υπουργείου Εσωτερικών Μιχάλης Σταυριανουδάκης, ο οποίος είχε συνάντηση με το Δήμαρχο Βιάννου Μηνά Σταυρακάκη, συνοδευόμενος από τον αντιπεριφερειάρχη ΠΕ Ηρακλείου Νίκο Συριγωνάκη και τον πρόεδρο του περιφερειακού συμβουλίου Κρήτης Παύλο Μπαριτάκη.</p>
      <p>Στη διάρκεια της συνάντησης συζητήθηκαν μια σειρά από θέματα που άπτονται της λειτουργίας του Δήμου, ενώ έγινε συζήτηση και για τις ζημιές σε υποδομές και τις όποιες συνέπειες έχουν καταγραφεί από ακραία καιρικά φαινόμενα στο Δήμο Βιάννου.</p>
      <p>Παράλληλα από τον κ. Σταυριανουδάκη ανακοινώθηκε ότι θα δοθεί στο Δήμο Βιάννου (όπως και σε άλλους μικρούς πληθυσμιακά Δήμους, με πληθυσμό κάτω των 50.000 κατοίκων) το ποσό των 150.000 ευρώ για την αγορά απορριμματοφόρου, μέσω του προγράμματος «<a href="https://www.ypes.gr/i-nea-diadiktyaki-platforma-gia-tis-chrimatodotiseis-toy-filodimoy-filodimos-ypes-gr/">Φιλόδημος</a>».</p>
      <p>Συζητήθηκαν επίσης θέματα που έχουν να κάνουν με τη λειτουργία του Δήμου Βιάννου και τις δυσκολίες λόγω της έλλειψης σε προσωπικό, καθώς και ζητήματα που έχουν να κάνουν με την οικονομική στήριξη του Δήμου.</p>
      <p>«Ήταν μια συνάντηση που έγινε σε θετικό κλίμα, στη διάρκεια της οποίας διαπιστώσαμε ότι από το Υπουργείο Εσωτερικών, υπάρχει η διάθεση για τη στήριξη του μικρού μαρτυρικού μας Δήμου, μέσα από τη λήψη ουσιαστικών μέτρων, που θα βοηθήσουν στην ομαλή λειτουργία, τόσο τη δική μας, όσο και όλων των Δήμων», επισήμανε χαρακτηριστικά ο κ. Μηνάς Σταυρακάκης.</p>
      <p>Αξίζει να σημειωθεί ότι ο κ. Σταυριανουδάκης- παρόντων και των δημάρχων Βιάννου Μηνά Σταυρακάκη και Μινώα Πεδιάδας Μανώλη Φραγκάκη, πραγματοποίησαν αυτοψία στο οδικό δίκτυο Ηρακλείου-Βιάννου, αλλά και σε άλλα σημεία όπου έχουν καταγραφεί διάφορες ζημιές και καθιζήσεις που χρήζουν αποκατάστασης.</p>
      <p>Ο κ. Σταυριανουδάκης επίσης επισκέφθηκε το Πανδημοτικό Ηρώο Βιάννου (Σελί Αμιρά), αλλά και το Μουσείο του Ολοκαυτώματος, όπου και είχε ξενάγηση στους χώρους του.</p>
      <figure>
        <img src="https://www.neakriti.gr/files/2019-11-24/viannos.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1557469/lukeio-viannou/"/>
        <a href="https://www.neakriti.gr/article/kriti/irakleio/1556112/i-enosi-thumaton-olokautomatos-viannou-gia-tis-ekdiloseis/"/>
        <a href="https://www.neakriti.gr/article/kriti/1553861/orkistike-o-neos-dimarhos-viannou-se-klima-suginisis/"/>
      </related>
    </article>
  </body>
</html>