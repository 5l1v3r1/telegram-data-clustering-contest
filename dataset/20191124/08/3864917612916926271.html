<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824301-rekordna-avka-u-gonkonzi-na-tli-protestiv-prohodat-miscevi-vibori.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T08:06:00+00:00"/>
    <meta property="og:title" content="Рекордна явка: у Гонконзі на тлі протестів проходять місцеві вибори"/>
    <meta property="og:description" content="Сьогодні у Гонконзі відбуваються вибори до регіональної ради автономної території Китаю."/>
  </head>
  <body>
    <article>
      <h1>Рекордна явка: у Гонконзі на тлі протестів проходять місцеві вибори</h1>
      <h2>Сьогодні у Гонконзі відбуваються вибори до регіональної ради автономної території Китаю.</h2>
      <address>
        <time datetime="2019-11-24T08:06:00+00:00">24 Nov 2019, 08:06</time>
      </address>
      <p>Довгі черги виборців утворилися з початку голосування на тлі побоювань місцевої влади, що насильство зірве виборчий процес.</p>
      <p>Про це повідомляє <a href="https://www.bbc.com/news/world-asia-china-50531408">BBC</a>.</p>
      <p>"Виборці демонструють рекордну явку на <a href="https://www.ukrinform.ua/tag-vibori">виборах</a> до регіональної ради Гонконгу", - йдеться у повідомленні. До обіду кількість виборців вже перевищила загальну явку на виборах 2015 року.</p>
      <p>Вибори розглядаються як перевірка легітимності для голови адміністрації Гонконгу Керрі Лам.</p>
      <p>Демократичні протестні групи сподіваються, що голосування надішле сигнал китайському уряду після п’яти місяців заворушень та антиурядових протестів.</p>
      <p>Напередодні виборів продемократичні протестні політсили закликали людей не вчиняти насильства. Поки що не повідомлялося про будь-які безлади.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822515-kongres-shvaliv-zakonoproekt-na-pidtrimku-demonstrantiv-u-gonkongu.html">Конгрес схвалив законопроєкт на підтримку демонстрантів у Гонконгу</a>
      </blockquote>
      <p>Як повідомляв Укрінформ, масові акції протесту у Гонконзі тривають з червня. На початку вересня голова місцевої адміністрації Керрі Лам погодилася виконати одну з вимог демонстрантів та відкликала законопроєкт про екстрадицію, що дозволяє видавати правопорушників материковому Китаю. Однак багато прибічників опозиції заявили про намір продовжувати боротьбу за свободу від комуністичної диктатури Китаю.</p>
      <p>Протести періодично супроводжуються блокуванням вулиць та сутичками. 18 листопада поліція Гонконгу штурмувала місцевий університет після майже двох днів протистояння з протестувальниками, проти яких застосовувала сльозогінний газ та водяні гармати. До цього сутички між активістами та силами поліції не вщухали тиждень.</p>
      <p>
        <i>Фото: twitter.com / CGTNOfficial</i>
      </p>
    </article>
  </body>
</html>