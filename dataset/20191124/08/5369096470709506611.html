<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778145/ora-na-sikosoun-varos/"/>
    <meta property="og:site_name" content="to10.gr"/>
    <meta property="article:published_time" content="2019-11-24T08:25:53+00:00"/>
    <meta property="og:title" content="Ωρα να σηκώσουν το βάρος…"/>
    <meta property="og:description" content="Ο Ολυμπιακός έθεσε εαυτόν σε πίεση στη Νέα Σμύρνη. Πλέον, παίκτες και προπονητής καλούνται να δείξουν σθένος, προσωπικότητα, αντανακλαστικά με Τότεναμ, ΠΑΟΚ."/>
  </head>
  <body>
    <article>
      <h1>Ωρα να σηκώσουν το βάρος…</h1>
      <h2>Ο Ολυμπιακός έθεσε εαυτόν σε πίεση στη Νέα Σμύρνη. Πλέον, παίκτες και προπονητής καλούνται να δείξουν σθένος, προσωπικότητα, αντανακλαστικά με Τότεναμ, ΠΑΟΚ.</h2>
      <address><time datetime="2019-11-24T08:25:53+00:00">24 Nov 2019, 08:25</time> by <a rel="author">Νίκος Κώτσης</a></address>
      <p>Κάθε ομάδα μπορεί να βρεθεί σε κακή ημέρα και να χάσει. Κάθε ομάδα μπορεί να βρεθεί σε καλή ημέρα και να χάσει. Το ποδόσφαιρο είναι απρόβλεπτο και συχνά προκαλεί εκπλήξεις πολύ μεγαλύτερες από αυτή που υπέστη ο Ολυμπιακός στη Νέα Σμύρνη. Με τη διαφορά ότι η ισοπαλία των Πειραιωτών με τον Πανιώνιο, είναι ένα αποτέλεσμα πολύ κακό. Και ενοχλητικό. Κυρίως, λόγω της αντιμετώπισης του αγώνα.</p>
      <p>Όταν παίζεις με τη φωτιά, μοιραία κάποια στιγμή θα καείς. Ο Ολυμπιακός τσουρουφλίστηκε σε ένα παιχνίδι που μπορούσε εύκολα να νικήσει με 4-0. Αντ’ αυτού, κατάφερε να μην νικήσει. Με δική του ευθύνη. Και μόνο. Εφταιξε… ο Ολυμπιακός. Και μόνο. Οι ποδοσφαιριστές του. Και ο προπονητής. Και η λάθος, η κάκιστη νοοτροπία μετά το 1-0. Μια νοοτροπία που δεν ταιριάζει στον Ολυμπιακό. Αντί να τελειώσουν το παιχνίδι. Αντί να κλειδώσουν το σημαντικό τρίποντο με ακόμη (τουλάχιστον) ένα γκολ, ισοφάριση σε αντεπίθεση στο 88<sup>ο</sup> λεπτό; Χωρίς να γίνει έστω ένα φάουλ, σε μια φάση που εξελίσσεται 6-7 δευτερόλεπτα; Με ένα απλό σουτ, στο κέντρο της εστίας; Και με την 3<sup>η</sup> αλλαγή (Ελ Αραμπί) να γίνεται στο… 90<sup>ο</sup>;</p>
      <p>
        <a href="https://www.to10.gr/basket/777844/panathinaikos-o-alkis-david-ke-schesi-ton-giannakopoulo/">
          <i>Παναθηναϊκός: O Άλκης Δαυίδ και η σχέση με τον Γιαννακόπουλο</i>
        </a>
      </p>
      <p>Κανένα παιχνίδι, με το σκορ στο 1-0, δεν είναι «τελειωμένο». Κανένα παιχνίδι δεν μπορείς να το υποτιμάς. Σε κανένα παιχνίδι δεν μπορείς να είσαι χαλαρός και… σίγουρος, όταν δεν έχεις φροντίσει να το «καθαρίσεις» την ώρα που έπρεπε. Ο Ολυμπιακός θα πρέπει πρώτα από όλα να επαναφέρει τη σωστή νοοτροπία στο παιχνίδι του. Διότι το παράδειγμα του Πανιωνίου δεν είναι το πρώτο.</p>
      <p>Κόντρα στον Πανιώνιο, και σε ματς 23 τελικών κατάφερε να μην πάρει τους τρεις βαθμούς. Λόγω νοοτροπίας. Λόγω… άνεσης. Η υπερβολική «άνεση» δεν κάνει καλό. Σε καμία δουλειά. Πόσο μάλλον στο ποδόσφαιρο, που μέσα σε 90 λεπτά μπορεί να χάσεις ή να κερδίσεις τα πάντα.</p>
      <p>Ο Ολυμπιακός δεν έχασε τίποτε «μη αναστρέψιμο» στη Νέα Σμύρνη. Απώλεσε δύο σημαντικούς βαθμούς και το προβάδισμα -που δικαιούται και αξίζει- στο φετινό πρωτάθλημα. Αλλά ίσως αυτό το «χαστούκι» να είναι μια πρώτης τάξεως ευκαιρία για όλους, να επανέλθουν στην… τάξη. Να κάνουν την αυτοκριτική τους. Να καταλάβουν ότι οι προτεραιότητες δεν μπαίνουν από τους παίκτες ή τον προπονητή, αλλά από την ομάδα. Και ότι οι προτεραιότητες, οι στόχοι, είναι πάνω από κάθε τι μπορεί να έχει στο μυαλό του ένας παίκτης.</p>
      <p>Ο Ολυμπιακός έχει θέσει σαφείς προτεραιότητες: Τα θέλει όλα. Θέλει πρωτάθλημα, θέλει καλή παρουσία στο Champions League και ευρωπαϊκή συνέχεια. Εχει το βάθος και την ποιότητα στο ρόστερ για να τα απαιτεί. Πλήρωσε αδρά για να το πετύχει. Ολοι, λοιπόν, καλούνται να παρουσιάζονται απολύτως αποφασισμένοι, συγκεντρωμένοι και προετοιμασμένοι για να προσφέρουν νίκες. Και κυρίως να προσπαθούν στο 100%, έως το τέλος.</p>
      <p>Διότι, επαναλαμβάνουμε, το πρόβλημα δεν είναι μια κακή μέρα. Τέτοιες υπάρχουν και θα υπάρξουν και στο μέλλον. Πάμπολλες. Το πρόβλημα είναι όταν στην καλή σου μέρα, αντί να μετουσιώσεις την κυριαρχία σου σε βαθμούς και νίκες, η κακή νοοτροπία να σε οδηγεί σε λάθος μονοπάτια.</p>
      <p>Η νίκη επί του Πανιωνίου θα έδινε ηρεμία στον Ολυμπιακό. Τώρα, τα πράγματα άλλαξαν. Τώρα όλοι θα πρέπει να αναλάβουν τις ευθύνες τους και να δείξουν ότι μπορούν να αντεπεξέλθουν στην πίεση. Μια πίεση που οι ίδιοι, παίκτες και προπονητές, δημιούργησαν στους εαυτούς τους.</p>
      <p>Οι στόχοι προφανώς και δεν αλλάζουν. Ο Ολυμπιακός θα πάει στο Λονδίνο για να παίξει στο 100% και να πάρει ό,τι μπορεί από την Τότεναμ του Μουρίνιο. Και φυσικά οφείλει, την επόμενη Κυριακή, να είναι έτοιμος και αποφασισμένος να νικήσει τον ΠΑΟΚ. Και να επιβεβαιώσει ότι είναι η καλύτερη ομάδα στην Ελλάδα. Και ότι φέτος έχει αποφασίσει να κατακτήσει το πρωτάθλημα. Κόντρα σε ό,τι συμβαίνει γύρω του.</p>
      <p><b>ΑΝΤΙ ΕΠΙΛΟΓΟΥ:</b> Ένα κακό αποτέλεσμα, δεν μπορεί και δεν φέρνει ισοπέδωση. Ακόμη κι όταν έρχεται με τέτοιον τρόπο. Δεν σημαίνει ότι το ρόστερ δεν είναι καλό. Ότι οι παίκτες ξέχασαν να παίζουν ποδόσφαιρο. Ότι ο προπονητής δεν κάνει καλά τη δουλειά του. Οι ομάδες που χτίζονται για τίτλους και όσοι συμμετέχουν σε ένα περιβάλλον ακραίας πίεσης για κατάκτηση κορυφών, θα πρέπει να βρίσκουν το σθένος, τη δύναμη, το… θάρρος, να βγαίνουν μπροστά, να ανασυντάσσονται, να κάνουν δυναμικές «επιστροφές». Και αυτό είναι που πρέπει να κάνει από εδώ και πέρα ο Ολυμπιακός.</p>
      <p>
        <b>
          <a href="https://www.to10.gr/podosfero/superleague/778145/ora-na-sikosoun-varos/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>