<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/muhammed-alinin-rekoruna-ortak-olan-adam-deontay-wilder-haber-fotograf-2221477"/>
    <meta property="og:site_name" content="Posta"/>
    <meta property="article:published_time" content="2019-11-24T08:09:31+00:00"/>
    <meta property="og:title" content="Muhammed Ali'nin rekoruna ortak olan adam: Deontay Wilder"/>
    <meta property="og:description" content="Dünya Boks Konseyi (WBC) ağır sıklet unvan maçında Deontay Wilder, Luis Ortizi yenerek kariyeri boyunca hiç yenilmeme serisini ve dünya şampiyonu unvanını korumayı başardı. ABDli Deontay Wilder bu galibiyetle beraber unvan koruma maçı sayısını 10a çıkararak efsane boksör Muhammed Aliyle aynı sayıya ulaştı."/>
  </head>
  <body>
    <article>
      <h1>Muhammed Ali'nin rekoruna ortak olan adam: Deontay Wilder</h1>
      <address>
        <time datetime="2019-11-24T08:09:31+00:00">24 Nov 2019, 08:09</time>
      </address>
      <h3>Dünya Boks Konseyi (<a href="https://www.posta.com.tr/haberler/wbc">WBC</a>) <a href="https://www.posta.com.tr/haberler/agir-siklet">ağır sıklet</a> unvan maçında <a href="https://www.posta.com.tr/haberler/deontay-wilder">Deontay Wilder</a>, <a href="https://www.posta.com.tr/haberler/luis-ortiz">Luis Ortiz</a>'i yenerek kariyeri boyunca hiç yenilmeme serisini ve dünya şampiyonu unvanını korumayı başardı. ABD'li Deontay <a href="https://www.posta.com.tr/haberler/wilder">Wilder</a> bu galibiyetle beraber unvan koruma maçı sayısını 10'a çıkararak efsane boksör <a href="https://www.posta.com.tr/haberler/muhammed-ali">Muhammed Ali</a>'yle aynı sayıya ulaştı.</h3>
      <figure>
        <img src="https://i.pstimaj.com/img/78/700x0/5dda3a2f66a97cc3e8b8cd3f"/>
      </figure>
      <p>Las Vegas'ta ABD'li Deontay Wilder ve Kübalı Luis Ortiz arasında yapılan Dünya Boks Konseyi (WBC) ağır sıklet maçı bir süredir merakla bekleniyordu.</p>
      <p>Kariyerinde daha önce hiç yenilmemiş olan Deontay Wilder ve daha önce sadece Deontay Wilder'a yenilen Luis Ortiz karşı karşıya geldi.</p>
      <figure>
        <img src="https://i.pstimaj.com/img/78/700x0/5dda3a58ae298b38a6468f0e"/>
      </figure>
      <h4>İlk maçtakine benzer bir karşılaşma</h4>
      <p>İki isim daha önce 3 Mart 2019'da karşılaşmış ve Ortiz, Wilder'a çok zor anlar yaşatarak nakavtın eşiğine kadar getirmesine rağmen 10. raund'ta aldığı darbelerle kendisi nakavt olmuştu.</p>
      <p>Ortiz'in ne kadar tehlikeli bir rakip olduğunu anlayan Wilder ise rövanş maçında da çok zor anlar yaşadı.</p>
      <p>Sabaha karşı 4'te başlayan maçta Ortiz, Wilder'a çok sağlam darbeler vurdu. Fakat kaderi 3 Mart'taki gibi oldu ve 7. raund'ta nakavtla maçı kaybetti.</p>
      <figure>
        <img src="https://i.pstimaj.com/img/78/700x0/5dda3a57ae298b38a52524c8"/>
      </figure>
      <h4>Puanda öndeydi</h4>
      <p>Maç sonunda hakemlerin puan tablosuna bakıldığında Ortiz'in net şekilde önde olduğu görüldü. Eğer Wilder, nakavta gidemeseydi ve Ortiz maçı puanla bitirmeyi başarsaydı, rakibine kariyerinde ilk mağlubiyeti tattıracaktı.</p>
      <p>Fakat Wilder, kariyerindeki 41. maçında 40. nakavtını yaparak ulaşılması güç bir başarıya imza attı.</p>
      <figure>
        <img src="https://i.pstimaj.com/img/78/700x0/5dda3a6566a97cc46a0584e8"/>
      </figure>
      <h4>Muhammed Ali'yi yakaladı</h4>
      <p>Kariyerindeki 10. unvan maçından da galibiyetle ayrılan 34 yaşındaki Deontay Wilder, 9 galibiyetli Mike Tyson, Lennox Lewis ve Joe Frazier'ı geçerek 10 galibiyetli Muhammed Ali'yi yakaladı.</p>
      <p>Unvan maçı sayısının zirvesinde ise 25 maçta Jose Luis oturuyor. Luis'in ardından ise 20 maçla Larry Holmes ve 18 maçla Vladimir Klitschko geliyor.</p>
      <figure>
        <img src="https://i.pstimaj.com/img/78/90x50/5dda343d66a97cc3e8b8cd24"/>
      </figure>
      <p>SIRADAKİ HABER Galatasaray'da Luyindama'ya dondurmalı çözüm</p>
    </article>
  </body>
</html>