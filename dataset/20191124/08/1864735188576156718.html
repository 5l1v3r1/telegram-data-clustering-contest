<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/commento/m5s-pd-1.4903107"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T08:25:01+00:00"/>
    <meta property="og:title" content="La crisi del M5s. Il tocco magico smarrito dai guru grillini"/>
    <meta property="og:description" content="Beppe Grillo, a costo di ipotecare un’altra quota del suo calante carisma presso la residua base del Movimento, blinda Luigi Di Maio, ma gli impone di garantire la tenuta del governo attraverso l’alleanza con il Pd e la sinistra. Il cosiddetto capo politico dei 5 Stelle, insomma, è sempre più &quot;cosiddetto&quot; e non sarà certo l’ultima, posticcia benedizione del comico genovese a restituirgli quell’aureola di potere che aveva all’inizio dell’avventura e che è andata svanendo dalle elezioni della primavera 2018 a oggi, tra clamorosi errori, pessime performance da ministro, sconfitte elettorali."/>
  </head>
  <body>
    <article>
      <h1>La crisi del M5s. Il tocco magico smarrito dai guru grillini</h1>
      <address><time datetime="2019-11-24T08:25:01+00:00">24 Nov 2019, 08:25</time> by <a rel="author">RAFFAELE MARMO</a></address>
      <p><b>Beppe Grillo</b>, a costo di ipotecare un’altra quota del suo calante carisma presso la residua base del Movimento, <a href="https://www.quotidiano.net/politica/di-maio-grillo-1.4901544"><b>blinda Luigi Di Maio</b></a>, ma gli impone di garantire la tenuta del governo attraverso <b>l’alleanza con il Pd e la sinistra</b>. Il cosiddetto capo politico dei 5 Stelle, insomma, è sempre più "cosiddetto" e non sarà certo l’ultima, <b>posticcia benedizione</b> del comico genovese a restituirgli quell’aureola di potere che aveva all’inizio dell’avventura e che è andata svanendo dalle elezioni della primavera 2018 a oggi, tra clamorosi errori, pessime performance da ministro, sconfitte elettorali.</p>
      <p>Grillo, dal canto suo, per salvare nuovamente un <b>Di Maio anatra zoppa</b>, ha messo in gioco la sua faccia, senza che ciò, stavolta, abbia tacitato gli oppositori interni del ministro degli Esteri: altro segno della fragilità della leadership complessiva del Movimento.</p>
      <p>Il capo politico, dunque,<b> rimane al suo posto ma paga un altro pegno </b>e un alto prezzo: subisce un colpo nella sua strategia di progressivo sfilamento dall’intesa con il Pd e costante logoramento del governo giallo-rosso di Giuseppe Conte. Deve accettare, insomma, di rimanere imbrigliato nella <b>rete di protezione dell’esecutivo,</b> tessuta da Grillo con lo stato maggiore dei dem: se, e a che cosa, servirà questa rete di fronte magari a una<b> sconfitta in Emilia-Romagna </b>è da vedere. Dunque, l’esito del confronto tra Grillo e il suo ex pupillo è meno lineare di quanto il video show a uso e consumo di social e dintorni lasci vedere: tanto più che non è stato neppure un confronto. Semmai, un’offerta che non si poteva rifiutare. Il lodo obbligato (l’ennesimo) dell’Hotel Forum appare, però, costruito sulla sabbia e come tale altamente friabile: i gruppi parlamentari grillini sono una realtà molto più anarchica di quanto si immagini: le spinte centrifughe, come dimostra l’ultimo voto su Rousseau, sono all’ordine del giorno, la capacità di guida dei guru (Grillo e Davide Casaleggio) è in frantumi, il conflitto tra Di Maio e gli ex fedelissimi (Bonafede, Fraccaro in testa) è crescente. Quanto basta per avvicinare la resa dei conti, con scissione, di quello che da qui a qualche tempo sarà solo l’ex Movimento.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>