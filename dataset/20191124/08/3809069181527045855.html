<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/world/article/1418003/zesoys-o-mister-poy-allaxe-ipeiro-kai-ti-moira-toy-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T08:12:00+00:00"/>
    <meta property="og:title" content="Ζέσους: Ο Mister που άλλαξε ήπειρο και ... τη μοίρα του (vids)"/>
    <meta property="og:description" content="Αυτό που του είχε συμβεί, είναι από εκείνα που δεν θα μπορούσες να ευχηθείς ούτε στον χειρότερο ποδοσφαιρικό εχθρό σου. Ο Ζόρζε Ζέσους, το βίωσε, έφτασε σε... βαρομετρικό χαμηλό, όμως βρήκε το δρόμο προς την «αναγέννησή» του στη Βραζιλία, όντας πλέον ο θριαμβευτής του Copa Libertadores."/>
  </head>
  <body>
    <article>
      <h1>Ζέσους: Ο Mister που άλλαξε ήπειρο και ... τη μοίρα του (vids)</h1>
      <h2>Αυτό που του είχε συμβεί, είναι από εκείνα που δεν θα μπορούσες να ευχηθείς ούτε στον χειρότερο ποδοσφαιρικό εχθρό σου. Ο Ζόρζε Ζέσους, το βίωσε, έφτασε σε... βαρομετρικό χαμηλό, όμως βρήκε το δρόμο προς την «αναγέννησή» του στη Βραζιλία, όντας πλέον ο θριαμβευτής του Copa Libertadores.</h2>
      <address><time datetime="2019-11-24T08:12:00+00:00">24 Nov 2019, 08:12</time> by <a rel="author" href="http://www.gazzetta.gr/dimosiografos/kostas-zaliaris" target="_blank">Κώστας Ζάλιαρης</a></address>
      <p>Το σημαντικότερο μάθημα που οφείλεις να πάρεις από τη ζωή είναι πως όσες φορές κι αν «πέσεις» θα πρέπει να σηκωθείς και πως σημασία δεν έχει πόσες φορές θα σε «χτυπήσει», αλλά πόσο δυνατά θα το κάνει και πόσο θα πάλι θα πρέπει να το αντιμετωπίσεις και να βγεις στην «αντεπίθεση».</p>
      <p>Ο Ζόρζε Ζέσους, από ποδοσφαιρικής πλευράς, δέχθηκε «χτυπήματα» που θα μπορούσαν να τον έχουν... εξαφανίσει. Που θα μπορούσαν να μην έχουν προκαλέσει μόνιμο στίγμα στο μυαλό του, την ψυχοσύνθεσή του, την υστεροφημία του και να έχουν τέτοιο αντίκτυπο στην προπονητική του καριέρα που να μην όρθωνε ποτέ ανάστημα.</p>
      <p>Δεν είναι λίγο εκείνο που είδε να εκτυλίσσεται μπροστά στα μάτια του, πίσω στο 2013, όταν βρισκόταν στον πάγκο της Μπενφίκα. Διεκδίκησε τρεις τίτλους και μέσα σε ελάχιστες μέρες έχασε τα πάντα, με γκολ στις καθυστερήσεις! Αδιανόητο. Άρρωστο από την ίδια του την μοίρα. Τον έβλεπες να πέφτει στα γόνατα μετά το νικητήριο γκολ της Πόρτο για την δραματική έκβαση του πρωταθλήματος Πορτογαλίας και η καρδιά σου γινόταν κομμάτια. Έλεγες <i>«δεν μπορεί ρε φίλε...».</i></p>
      <figure>
        <iframe src="https://www.youtube.com/embed/aOqGMCWdRMc" width="640" height="360" data-service="Youtube" scrolling="no"/>
      </figure>
      <p>Τα είδε όλα. Και τους «δράκους» να του παίρνουν τον τίτλο και την Τσέλσι να του κλέψει το Europa League με την κεφαλιά στο φινάλε από τον Μπράνισλαβ Ιβάνοβιτς του μεγάλου τελικού κι έπειτα ήρθε και η Γκιμαράες του πήρε το Κύπελλο Πορτογαλίας για να... δέσει το γλυκό. Αυτό που είχε την πιο πικρή γεύση για τον Ζόρζε Ζέσους, ο οποίος για τους αντιπάλους έγινε περίγελος και για μια μεγαλύτερη μερίδα φιλάθλων έγινε ο άνθρωπος που είχε... χτυπηθεί βάναυσα από την ποδοσφαιρική του μοίρα.</p>
      <figure>
        <iframe src="https://www.youtube.com/embed/BH1qnbMVA3A" width="640" height="360" data-service="Youtube" scrolling="no"/>
      </figure>
      <p>Αυτό που πέτυχε εν έτει 2019, είναι ό,τι καλύτερο θα μπορούσε να έχει πετύχει αφήνοντας πίσω του τον πόνο που αισθάνθηκε εκείνο το «μαύρο» 2013. Και ίσως είναι η απόδειξη πως ναι μεν η μοίρα θα φέρει μπροστά σου αυτά που θέλει για να τ' αντιμετωπίσεις, όμως μπορείς με συγκεκριμένες επιλογές και πίστη σε αυτό που μπορείς να φτάσεις, να αλλάξει τα δεδομένα για το μέλλον...</p>
      <p>Κάπως έτσι, ο Ζόρζε Ζέσους πήρε τη μεγάλη απόφαση να μετακομίσει στη Βραζιλία, αλλάζοντας μια ολόκληρη ήπειρο ώστε ν' αλλάξει ό,τι μπορεί να του είχε γραμμένο η μοίρα του για τη συνέχεια της καριέρας του αν παρέμενε επί ευρωπαϊκού εδάφους. Άλλαξε... mindset, ήρθε αντιμέτωπος με άλλα, λίγο πιο περίεργα πράγματα στο νέο του ξεκίνημα αφού οι Βραζιλιάνοι προπονητές τον πήραν με κακό μάτι και έδειχναν να μην τον θέλουν στο πρωτάθλημά τους, όμως, εκείνος απλά δούλεψε.</p>
      <p>Και έγινε ο... Mister. Εκείνος για τον οποίο οι παίκτες του μιλούν με τα καλύτερα λόγια και για τον οποίο <a href="http://www.gazzetta.gr/football/world/article/1417990/gkampriel-mparmposa-o-sporos-tis-santos-poy-anthise-sti-flamengko">ο «Γκαμπιγκόλ» που πρωταγωνίστησε στον μεγάλο τελικό του Copa Libertadores</a> με τα γκολ της ανατροπής κόντρα στη Ρίβερ Πλέιτ έχει πει: <i>«Δεν είναι... φυσιολογικά όλα αυτά που βλέπει στον αγωνιστικό χώρο κατά τη διάρκεια ενός αγώνα. Όλοι θα έπρεπε να μελετήσουν τον τρόπο με τον οποίο ο </i><i>Mister </i><i>αντιλαμβάνεται το παιχνίδι. Θα έπρεπε να μαθαίνουν όλοι από εκείνον. Είναι ο καλύτερος από αυτούς που έχω συνεργαστεί. Πραγματικά έχει τεράστιο μερίδιο σε ό,τι κάνουμε στο γήπεδο. Ή και σε όλα όσα κάνουμε στο γήπεδο».</i></p>
      <figure>
        <iframe data-src="https://twitter.com/TheLibertadores/status/1195076436517883904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Ζέσους, ανέλαβε τη Φλαμένγκο το φετινό καλοκαίρι, την οδήγησε στην τεράστια επιτυχία της κατάκτησης του δεύτερου Copa Libertadores στην ιστορία της μετά το 1981 και έγινε μόλις ο δεύτερος Ευρωπαίος προπονητής που έχει πλέον στο βιογραφικό του αυτό τον τίτλο έπειτα από τον Κροάτη, Μίρκο Γόζιτς που το 1991 πήρε το τρόπαιο με την Κόλο – Κόλο.</p>
      <p>Ο κόσμος της «Φλα» τον έχει λατρέψει και τον περιμένει να της χαρίσει και το φετινό πρωτάθλημα, εκεί όπου... οσονούπω η ομάδα θα πανηγυρίσει και την μαθηματική εξασφάλιση της κορυφής, για να κλείσει η χρονιά με το εντυπωσιακό νταμπλ. Κι όλα αυτά, μέσα σε ελάχιστους μήνες θητείας στον βραζιλιάνικο σύλλογο.</p>
      <p>Έχει κάνει τους παίκτες του να θέλουν πραγματικά να παίξουν και να κερδίσουν για εκείνον, με τη σχέση τους να μην μένει μονάχα στο επαγγελματικό πλαίσιο του προπονητή με τον παίκτη και αυτό φάνηκε από τη στιγμή που ο Ρόντινεϊ πήγε να του δώσει το τρόπαιο του Copa Libertadores και να φωνάξει σύνθημα για εκείνον στην κάμερα, όταν ο κόουτς μιλούσε στην κάμερα.</p>
      <figure>
        <iframe data-src="https://twitter.com/SporTV/status/1198383862642028544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>«Όταν φεύγαμε για τη Λίμα, αισθάνθηκα ότι ένα ολόκληρο έθνος μας στήριζε και ζούσε μαζί μας τ' όνειρο» </i>είχε πει για τις <a href="http://www.gazzetta.gr/football/world/article/1417068/flamengko-panzoyrlismos-stin-anahorisi-gia-ton-teliko-toy-kopa-limpertadores-vid">χιλιάδες κόσμου που ξεπροβόδισαν την αποστολή της Φλαμένγκο γεμίζοντας τους δρόμους του Ρίο ντε Τζανέιρο</a>. Τώρα, με την ομάδα να εξασφαλίζει και την παρουσία στο Παγκόσμιο Κύπελλο Συλλόγων στα τέλη του Δεκέμβρη, ο Πορτογάλος τεχνικός το πήγε και... αρκετά βήματα παρακάτω, δηλώνοντας: <i>«Τώρα θέλω να παίξουμε με τη Λίβερπουλ γιατί τους είχαμε νικήσει 3-0 και το 1981 στο Διηπειρωτικό»</i>!</p>
      <p>Το φετινό καλοκαίρι, η «Φλα» έχασε τον Λούκας Πακετά που μετακόμισε στη Μίλαν, αλλά και τον Βινίσιους που πήρε το δρόμο προς τη Μαδρίτη για χάρη της Ρεάλ Μαδρίτης. Το βραζιλιάνικο κλαμπ έβαλε περί τα 80 εκατομμύρια στα ταμεία του από αυτές τις πωλήσεις. Στο ρόστερ, πέρα από τον Γκαμπιγκόλ, υπάρχει η τρομερή εμπειρία του Ραφίνια που επαναπατρίστηκε μετά το φινάλε της θητείας του στη Μπάγερν Μονάχου, υπάρχει ο Φιλίπε Λουίς που μετά τις Ατλέτικο και Τσέλσι θέλησε να γυρίσει στα... παλιά του λημέρια, ενώ και ο Ντιέγκο που κάποτε μεσουράνησε στο ευρωπαϊκό ποδόσφαιρο, προσφέρει στα 34 του χρόνια.</p>
      <p>Ο πορτογαλικός Τύπος, το πρωί της Κυριακής, απένειμε τα εύσημα στον Ζόρζε Ζέσους για την κατάκτηση του τροπαίου στον τελικό απέναντι στη Ρίβερ Πλέιτ και οι χαρακτηρισμοί <i>«τεράστιος» </i>και <i>«αιώνιος», </i>σίγουρα είναι τέτοιες που σβήνουν από το μυαλό του την... τραγωδία του 2013. Ή μπορεί και όχι. Πάντως σίγουρα εκείνος προχώρησε...</p>
      <figure>
        <iframe data-src="https://twitter.com/PsoccerCOM/status/1198438721227513862?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Φωτογραφίες: Getty Images / Ideal Image.</p>
    </article>
  </body>
</html>