<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/bananos-mandulas-kevert-suti/"/>
    <meta property="og:site_name" content="FEMINA"/>
    <meta property="article:published_time" content="2019-11-24T08:08:15+00:00"/>
    <meta property="og:title" content="Piha-puha banános kevert süti mandulával: szétomlik a szádban"/>
    <meta property="og:description" content="Ha több barnulásnak indult banán is van a konyhapultodon, ne késlekedj elkészíteni ezt az egyszerű kevert sütit!"/>
  </head>
  <body>
    <article>
      <h1>Piha-puha banános kevert süti mandulával: szétomlik a szádban</h1>
      <h2>Ha több barnulásnak indult banán is van a konyhapultodon, ne késlekedj elkészíteni ezt az egyszerű kevert sütit!</h2>
      <address><time datetime="2019-11-24T08:08:15+00:00">24 Nov 2019, 08:08</time> by <a rel="author">Papp Cecília</a></address>
      <p>A banán kiváló alapanyag a konyhában, a turmixtól a tortáig számos finomság készülhet belőle. Különféle kevert tésztákba is jól jöhet. Ha nem akarod túlbonyolítani a sütést, akkor ezt a receptet imádni fogod. A liszt egy részét helyettesítheted darált mandulával. A banántól pedig még puhábbá válik a tészta, és sokáig nem is szárad ki. </p>
      <h3>Banános-mandulás kevert süti</h3>
      <h3>Hozzávalók:</h3>
      <ul>
        <li>20 dkg vaj</li>
        <li>20 dkg liszt</li>
        <li>20 dkg darált mandula</li>
        <li>15 dkg cukor</li>
        <li>3 db banán</li>
        <li>3 db tojás</li>
        <li>1 csomag vaníliás cukor</li>
        <li>1 csomag sütőpor</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>25 perc</b></li>
      </ul>
      <hr/>
      <h3>Elkészítés:</h3>
      <p> A puha, lágy vajat rakd egy tálba, keverd ki jól a cukorral, a vaníliával és a tojásokkal. Tedd hozzá a villával áttört banánt, majd forgasd hozzá a mandulával, sütőporral vegyített lisztet.<br/>Dolgozd simára a masszát, egyengesd vajjal kikent, liszttel megszórt tepsibe, és 180 fokon süsd meg 20-25 perc alatt. Amikor már szép aranybarna, és az illata is csábító, teszteld tűpróbával. Ha a sütibe szúrt tű nem lesz ragacsos, kiveheted a sütőből. Pihentesd 10-15 percig, majd vágd fel kisebb szeletekre.<br/><b><a href="https://sobors.hu/receptek/sutotokos-banankenyer-recept/">A banánkenyér is kedvelt</a></b> csemege. A tésztáját sütőtökkel is feldobhatod. </p>
    </article>
  </body>
</html>