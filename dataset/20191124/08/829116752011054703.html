<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191123-nagyon-erosodik-a-tiktok-es-elindult-a-wtsocial.html"/>
    <meta property="og:site_name" content="Origo"/>
    <meta property="article:published_time" content="2019-11-24T08:00:00+00:00"/>
    <meta property="og:title" content="Két új ellenfél is szorongatja a Facebookot"/>
    <meta property="og:description" content="Az egyik a fiatalokat célozza, a másik pedig pont nem, de már a közösségi óriás is elkezdett félni."/>
  </head>
  <body>
    <article>
      <h1>Két új ellenfél is szorongatja a Facebookot</h1>
      <address><time datetime="2019-11-24T08:00:00+00:00">24 Nov 2019, 08:00</time> by <a rel="author">Vaffler Dániel</a></address>
      <p>
        <b>Miközben a Facebook körül egyre rendszeresebbek a botrányok, és az Egyesült Államok Kongresszusa valamint az Európai Unió is egyre komolyabban foglalkozik a legnagyobb közösségi oldal beszabályozásával, a konkurencia sem pihen. A TikTok elrabolta a fiatalok szívét, a Wikipedia alapítójának új közösségi oldala pedig azoknak lehet fontos, akik valódi tartalmakat, igazi híreket szeretnének kapni.</b>
      </p>
      <h3>Mi többszáz millió felhasználó titka? Rövid videók fiataloknak!</h3>
      <p>Az már egy ideje tiszta, hogy a Facebook egyre inkább kezd visszaszorulni a fiatalok körében, akik különböző motivációk miatt (például kifejezetten nekik szánt tartalmak, vagy a szülők figyelmének elkerülése) különösen rugalmasak ha arról van szó, hogy egy-egy új közösségi médiumra kell váltani. A Be Social felmérése szerint például a magyar tinédzserek körében csak a negyedik legnépszerűbb közösségi alkalmazás a Facebook, amit megelőz az Instagram, a YouTube és a SnapChat is.</p>
      <aside>Ebbe a sorba csatlakozik be a TikTok, a kínai tulajdonostól érkező közösségi oldal, ami az utóbbi két évben gyakorlatilag rakétaként lőtt ki.</aside>
      <p>Felnőtt fejjel némileg nehéz megérteni, hogy pontosan mi annyira vonzó benne, de gyakorlatilag arról van szó, hogy a felhasználók rövid videókat készíthetnek, vághatnak, effektezhetnek benne mindenféle könnyen használható extra lehetőséggel, amiket aztán megoszthatnak egymás között.</p>
      <figure>
        <img src="https://cdn.nwmgroups.hu/s/img/i/1911/2019112338.jpg?w=644&amp;h=428"/>
        <figcaption>
          <cite>Forrás: Origo</cite>
        </figcaption>
      </figure>
      <p>Az egész alapját a kínai ByteDance által fejlesztett Douyin képezte, ami helyben kevesebb mint egy év alatt tudott összeszedni 100 millió felhasználót, és napi 1 milliárdos videomegtekintést. Ennek a nemzetközi piacokra szánt megfelelője lett aztán a TikTok, és hogy a kínai tulajdonos alaposan berúgja a népszerűséget, megvásárolta a Musical.ly nevű kisvállalatot, ami ugyan sanghaji cég, de rendelkezik irodával Kaliforniában,</p>
      <aside>és kifejezetten az amerikai fiatalok piacát célozta meg saját közösségi szolgáltatásával.</aside>
      <p>A tulajdonos aztán egyesítette a Musical.ly és a TikTok alkalmazásokat, melyek közül nevét tekintve az utóbbi maradt meg, azonban minden adat, tartalom és funkcionalitás megmaradt az összeolvadás során. A számok pedig csak jönnek és jönnek.</p>
      <p>Az idei év elejére már több mint 1 milliárd alkalommal töltötték le az alkalmazást világszerte, ami mostanra átlépte az 1,5 milliárdot. Az előrejelzések szerint 2019 végére csak ebben az évben több mint 610 milliószor fogják letölteni a TikTokot, ami 6%-os növekedést jelent tavalyhoz képest. Ami talán ennél is lényegesebb, hogy népszerűségét tekintve megelőzte a Facebookot, és már a harmadik helyen áll a WhatsApp és a Facebook Messenger mögött.</p>
      <figure>
        <img src="https://cdn.nwmgroups.hu/s/img/i/1911/2019112339.jpg?w=644&amp;h=427"/>
        <figcaption>
          <cite>Forrás: Origo</cite>
        </figcaption>
      </figure>
      <p>Persze, a legnagyobb számokat egyelőre a keleti piac hozza: idén Indiában 277 millióan, míg Kínában 173 millióan töltötték le az alkalmazást, de az Egyesült Államok meghódítása nagyon is jól halad, ott ugyanis 123 millió letöltést ért el az alkalmazás. Nem csoda, hogy már a nagyobb sztárok és médiaszemélyiségek is kezdik komolyan venni:</p>
      <aside>már nyitott saját fiókot a népszerű showman Jimmy Fallon, valamint az amerikai focit összefogó NFL is.</aside>
      <p>Mindezt egyébként úgy érte el a TikTok, hogy még "csak" 30 nyelvre fordították le, és nem minden régióban érhető el, bőven van még tehát hova növekedni. Nem csoda, hogy a Facebook is némileg berezelt, és gyorsan lemásolta a TikTok funkcionalitásának nagyrészét, amit aztán Reels néven beépített az Instagramba.</p>
      <p>Habár a főként fényképekre koncentráló közösségi oldalon a a Reels segítségével készített videók még a háttérben maradnak (például nem lehet őket megosztani a főfolyamban, csak a Történetekben, vagy elküldeni közvetlenül ismerősöknek), könnyen lehet, hogy ez hamarosan megváltozik. Az sem véletlen, hogy a Reels funkció először Brazíliában vált elérhetővé, ahol a TikTok még nem robbant be, így az Instagram-tulajdonos Facebook vélhetően abban reménykedik, hogy ott beelőzheti a konkurenciát.</p>
      <h3>Le az álhírekkel és a cuki kutyás videókkal!</h3>
      <p>A TikToknak kvázi a tökéletes ellentéte a napokban elindult <a href="https://wt.social/">WT:Social</a>, ami elsősorban vélhetően nem a fiatalok kedvence lesz. A közösségi oldalt a Wikipedia társalapítója, Jimmy Wales hozta létre létre azzal a céllal, hogy egy olyan közösségi felületet adjon a felhasználóknak, ahol nem az álhírek, a reklámok és az aranyos videók, vicces képek jelentik a tartalmat.</p>
      <aside>Ilyenek ugyanis egyáltalán nem is lesznek rajta.</aside>
      <p>A dolog a már egy ideje működő WikiTribune szolgáltatásra épül, melynek lényege, hogy megpróbálja ellenőrizni a híreket, és a megbízható forrásból származó újdonságokat egy oldalra gyűjti össze. Ez ugyan jól működik, de Wales szerint az jelenti a továbblépést, ha ezt egy igazi közösségi médiummá fejleszti, ebből alakult aki a WikiTribune Social, vagyis a WT:Social. A végső cél, hogy a felhasználók kizárólag minőségi, értékes tartalmakat kapjanak, kitörve ezzel a Facebook semmitmondásából és felületességéből. Mindehhez pedig Wales szerint nem csak egy platformra, de a közösség összefogására is szükség van.</p>
      <figure>
        <img src="https://cdn.nwmgroups.hu/s/img/i/1911/2019112340.jpg?w=644&amp;h=420"/>
        <figcaption>
          <cite>Forrás: Origo</cite>
        </figcaption>
      </figure>
      <p>A regisztráció már elindult az új oldalra, és ugyan milliós számokról itt még nem beszélhetünk (hiszen mindössze pár napja létezik), de már most több mint 200 ezren regisztráltak, ami elképesztően erős kezdésnek tűnik. Fontos újra megjegyezni, hogy a WT:Socialon egyáltalán nem lesznek hirdetések, a regisztráció is ingyenes, azonban akinek tetszik a kezdeményezés az egyszeri alkalommal, vagy akár rendszeresen is támogathatja bármilyen összeggel,</p>
      <aside>de ez nem kötelező.</aside>
      <p>Wales meggyőződése, hogy nem lesznek problémák az oldal fenntartásával, világszerte ugyanis rengeteg olyan felhasználó létezik, aki hajlandó pénzt áldozni a minőségért cserébe. Megerősítette azt is, hogy nem egy kis "elit klubot" akar létrehozni a WT:Sociallal, mint fogalmazott, nem az 500 ezer, hanem inkább az 500 millió regisztrált felhasználó a cél,</p>
      <aside>és egyértelműen a Facebook dominanciájának megtörésére hajtanak.</aside>
      <p>Az pedig az utóbbi évek rendszeres botrányait figyelembe véve hatalmas örömhír, hogy Wales külön kiemelte: hatalmas figyelmet fordítanak a felhasználók adatainak biztonságára, és azokat soha semmilyen körülmények között nem értékesítik harmadik félnek.</p>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>