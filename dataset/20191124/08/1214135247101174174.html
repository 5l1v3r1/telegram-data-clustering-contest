<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30274"/>
    <meta property="og:site_name" content="ערים"/>
    <meta property="article:published_time" content="2019-11-24T08:59:09+00:00"/>
    <meta property="og:title" content="שני תושבי רחובות נאשמים בהפצה וקיזוז חשבוניות מס פיקטיביות במיליוני שקלים"/>
    <meta property="og:description" content="שני כתבי אישום בגין הפצה וקיזוז חשבוניות מס פיקטיביות בהיקף של מיליוני שקלים הוגשו נגד תושבי רחובות...המאבק של רשות המסים בתופעת החשבוניות הפיקטיביות ממשיך ולאחרונה."/>
  </head>
  <body>
    <article>
      <h1>שני תושבי רחובות נאשמים בהפצה וקיזוז חשבוניות מס פיקטיביות במיליוני שקלים</h1>
      <h2>שני כתבי אישום בגין הפצה וקיזוז חשבוניות מס פיקטיביות בהיקף של מיליוני שקלים הוגשו נגד תושבי רחובות</h2>
      <address><time datetime="2019-11-24T08:59:09+00:00">24 Nov 2019, 08:59</time> by <a rel="author">מערכת "ערים"</a></address>
      <p>המאבק של רשות המסים בתופעת החשבוניות הפיקטיביות ממשיך ולאחרונה הגישה היחידה המשפטית מחוז מרכז שני כתבי אישום נגד תושבי רחובות בגין שימוש בחשבוניות פיקטיביות בהיקף מס כולל של מיליוני שקלים.</p>
      <p>עו"ד אלכס רוזנוולד הגיש לבית משפט השלום ברחובות כתב אישום נגד שרון שילון מרחובות וחמש חברות שבבעלותו. לפי כתב האישום, בשנים 2013-2015 פעל שילון תוך שימוש בחברות לבצע עבירות על חוק מע"מ בסכום מס כולל של 3,476,088 שקלים. שילון, ששימש מנהל פעיל בחברות והרוח החיה בהן, הוציא 45 חשבוניות מס פיקטיביות בסכום כולל של כ-21 מיליון שקלים, שהמס הגלום בהן עומד על כ-3.2 מיליון שקלים. זאת מבלי שהחברות עשו או התחייבו לעשות את העסקאות עבורן הוצאו החשבוניות. יתרה מזאת, שילון ואחת החברות הגישו דוח תקופתי למע"מ וניכו מס תשומות שלא כדין בסכום מס של כ-268,000 שקלים, והכל במטרה להתחמק מתשלום מס. כתב האישום הוא תוצר של חקירה שהתנהלה במחלקת חקירות מכס ומע"מ תל-אביב ברשות.</p>
      <p>עו"ד אביטל רוזן הגישה לבית משפט השלום ברחובות כתב אישום נגד אורי בן בסט מרחובות וחברת גדסי – בן בסט בע"מ בניהולו, העוסקת בשיפוץ מבנים ועבודות בנייה. לפי כתב האישום, בשנים 2010-2012 במטרה להתחמק מתשלום מס, ניכו הנאשמים שלא כדין 32 חשבוניות מס פיקטיביות בסכום כולל של כ-12.6 מיליון שקלים. סכום מס התשומות הגלום בהן ושנוכה שלא כדין עומד על כ-1.7 מיליון שקלים. כתב האישום הוא תוצר של חקירה שהתנהלה במחלקת חקירות מכס ומע"מ באר שבע.</p>
    </article>
  </body>
</html>