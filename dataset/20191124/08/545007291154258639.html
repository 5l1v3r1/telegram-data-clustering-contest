<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/turcan-pnl-politicienii-slabi-prind-putere-cand-oamenii-buni-nu-se-solidarizeaza/"/>
    <meta property="og:site_name" content="Europa FM"/>
    <meta property="article:published_time" content="2019-11-24T08:05:07+00:00"/>
    <meta property="og:title" content="Turcan, PNL: Politicienii slabi prind putere când oamenii buni nu se solidarizează"/>
    <meta property="og:description" content="Vicepreședinte al PNL și, totodată, vicepremier în actualul guvern liberal, Raluca Turcan spune că votul nu a fost mai important ca acum, îndemnându-i pe alegători să meargă la urne."/>
  </head>
  <body>
    <article>
      <h1>Turcan, PNL: Politicienii slabi prind putere când oamenii buni nu se solidarizează</h1>
      <address>
        <time datetime="2019-11-24T08:05:07+00:00">24 Nov 2019, 08:05</time>
      </address>
      <p>Vicepreședinte al PNL și, totodată, vicepremier în actualul guvern liberal, Raluca Turcan spune că votul nu a fost mai important ca acum, îndemnându-i pe alegători să meargă la urne.</p>
      <p>„Politicienii slabi prind putere când oamenii buni nu se solidarizează. Îi chem pe românii de bună credinţă să meargă la vot, să se solidarizeze şi să pună ştampila pentru un viitor demn şi prosper, pentru un viitor în care legea se aplică şi instituţiile statului îşi fac datoria. România are nevoie în momentul de faţă de solidaritate. România îi cheamă pe români să se solidarizeze, să îşi facă vocea auzită şi forţa oamenilor de bună credinţă să îşi pună amprenta pe viitorul ţării noastre”, a spus deputatul.</p>
      <p>Raluca Turcan a votat la o secţie din Sibiu, fiind preşedintele al organizației judeţenea a PNL.</p>
      <p>Finaliști ai prezidențialelor sunt Klaus Iohannis, susținut de PNL pentru un al doilea mandat la Palatul Cotroceni, și social-democrata Viorica Dăncilă, fost premier.</p>
      <p>
        <a href="https://www.europafm.ro/iohannis-votam-pentru-viitorul-romaniei-pentru-directia-in-care-va-merge-mai-departe/">Klaus Iohannis a îndemnat românii, duminică, să se prezinte la urne.</a>
      </p>
      <p>”O zi foarte, foarte importantă astăzi. Eu personal, am votat pentru o Românie modernă, o Românie europeană, o Românie normală şi vă invit pe toţi dragi români să veniţi la vot. Astăzi, este o zi extrem de importantă, votăm pentru viitorul României, pentru direcţia în care va merge România mai departe. Astăzi, este ziua campionilor cu ştampila ”VOTAT” în mână. Dragi români, fiţi toţi campioni astăzi!”, a spus preşedintele.<br/>”Sigur că am emoţii şi am aşteptări. Am aşteptarea să vină foarte mulţi români la vot şi evident cu ceva emoţie aşteptăm deseară rezultatul”, a adăugat prezidențiabilul.<br/>„Din informaţiile pe care le am până acum, totul este foarte bine organizat şi cred că lucrurile vor decurge normal. Repet, important este să se meargă la vot”, a conchis Klaus Iohannis.</p>
      <figure>
        <audio src="https://www.europafm.ro/wp-content/uploads/2019/11/24nov-10-Klaus-Iohannis-de-ce-am-votat-si-emotii.mp3?_=1"/>
      </figure>
      <p>
        <a href="https://www.europafm.ro/dancila-psd-am-votat-pentru-o-romanie-care-sa-mearga-inainte/">Viorica Dăncilă a declarat, duminică, că are încredere în votul pe care românii îl vor exprima.</a>
      </p>
      <p>”Am votat pentru o Românie care să meargă înainte, nu înapoi, spre vremuri în care nu aveam drepturi, nu aveam libertăţi, pentru că toată puterea era în mâinile unui singur om. Am votat pentru un mandat la Cotroceni în care să vedem mai multă implicare, mai multă muncă, mai mult respect şi devotament pentru poporul român şi pentru interesele noastre naţionale. Am votat cu inima şi din inimă pentru România şi pentru români”, a declarat fostul premier după ce și-a exprimat dreptul de vot.<br/>”Cine se scoală de dimineaţă ajunge departe”, le-a spus liderul PSD jurnaliștilor, care au remarcat faptul că s-a prezentat la urne foarte de dimineață.<br/>”Eu am încredere în români!”, a adăugat Viorica Dăncilă, contracandidata lui Klaus Iohannis la aceste prezidențiale, susținut de PNL pentru un al doilea mandat la Palatul Cotroceni.<br/>„Nu luăm în calcul eșecul. Noi mergem spre câștig!”, a fost răspunsul Vioricăi Dăncilă, chestionată dacă își va da demisia de la conducerea PSD în eventualitatea în care va pierde alegerile prezidențiale.</p>
      <figure>
        <audio src="https://www.europafm.ro/wp-content/uploads/2019/11/Dancila-site.mp3?_=2"/>
      </figure>
      <p>La ora 7.00, în țară, s-au deschis urnele de vot pentru al doilea tur.</p>
      <p>La nivel național, sunt organizate 18.748 de secții.</p>
      <p>Procesul electoral se va încheia la ora 21.00.</p>
      <p>În România au fost organizate 18.748 de secții de votare, iar în străinătate un număr de 835 de secții.</p>
      <p>Există posibilitatea de prelungire până cel mai târziu la ora 23.59 pentru alegătorii care se află la sediul secției de votare la ora 21.00, precum și pentru cei care se află la rând în afara sediului secției de votare, potrivit AEP.</p>
      <p>Lista celor 18.748 de secții de votare din țară poate fi consultată pe site-ul www.roaep.ro la secțiunea Management Electoral/Geografie electorală/Registrul secțiilor de votare. Alegătorii pot afla la ce secție de votare sunt arondați accesând www.registrulelectoral.ro</p>
      <p>Numărul total al alegătorilor înscriși în listele electorale permanente este de 18.217.411 cetățeni, conform Autorității Electorale Permanente.</p>
      <p>Alegătorul poate prezenta la secția de votare cartea de identitate, cartea electronică de identitate, cartea de identitate provizorie, buletinul de identitate, paşaportul diplomatic, paşaportul diplomatic electronic, paşaportul de serviciu, paşaportul de serviciu electronic, paşaportul simplu, paşaportul simplu electronic, paşaportul simplu temporar, titlul de călătorie precum și carnetul de serviciu militar.</p>
      <p>În ziua votului, alegătorii îşi prezintă actele de identitate operatorilor de calculator, care preiau şi introduc datele personale ale alegătorilor în Sistemul informatic de monitorizare a prezenţei la vot şi de prevenire a votului ilegal (SIMPV), conform hotărârii AEP.</p>
      <p>Alegătorul primește un buletin de vot. Buletinul de vot trebuie să aibă, pe ficare pagină, ștampila circulară a Biroului Electoral Central.</p>
      <p>Alegătorii votează separat în cabine închise, aplicând ştampila cu menţiunea „VOTAT” înăuntrul patrulaterului care cuprinde numele candidatului pentru care optează.</p>
      <p>După ce a votat, alegătorul are obligaţia de a introduce buletinul de vot în urnă.</p>
      <p>Ştampila încredinţată pentru votare se restituie preşedintelui sau acelor membri ai biroului electoral al secţiei de votare desemnaţi de acesta.</p>
      <p>Alegătorul care, din motive temeinice, constatate de preşedintele biroului electoral al secţiei de votare, nu poate să voteze singur are dreptul să cheme în cabina de votare un însoţitor ales de el, pentru a-l ajuta. Acesta nu poate fi din rândul persoanelor acreditate, al membrilor biroului electoral al secţiei de votare sau al candidaţilor.</p>
      <p>Pentru alegătorii netransportabili din motive de boală sau invaliditate, din ţară, preşedintele biroului electoral al secţiei de votare poate aproba, la cererea scrisă a acestora, depusă cel mai târziu în preziua votării, însoţită de copii ale unor acte medicale sau alte acte oficiale din care să rezulte că persoanele respective sunt netransportabile, ca o echipă formată din cel puţin 2 membri ai biroului electoral să se deplaseze cu o urnă specială şi cu materialul necesar votării – ştampilă cu menţiunea „VOTAT”, buletine de vot şi timbre autocolante necesare pentru a se efectua votarea.</p>
      <p>Pot solicita urna specială și persoanele care în ziua votării se află în ţară şi care din cauza specificului activităţii pe care o desfăşoară nu se pot prezenta la secţia de votare.</p>
      <p>Urna specială poate fi cerută și de către persoanele reţinute, deţinute în baza unui mandat de arestare preventivă sau persoanele care execută o pedeapsă privativă de libertate, dar care nu şi-au pierdut drepturile electorale. În această situație, procedura de exercitare a dreptului de vot este stabilită prin decizie a BEC.</p>
      <p>În cazul în care într-un penitenciar se solicită exercitarea dreptului de vot prin intermediul urnei speciale de mai mult de 400 de persoane aflate în detenţie, cererile de votare prin intermediul urnei speciale pot fi depuse, cel mai târziu în preziua votării, la mai multe secţii de votare din localitatea în care se află penitenciarul, stabilite prin decizie a biroului electoral judeţean sau a biroului electoral al sectorului municipiului Bucureşti, după caz.</p>
      <p>Cererile de votare prin intermediul urnei speciale formulate de persoanele cu drept de vot internate în spitale pot fi depuse, cel mai târziu în preziua votării, la mai multe secţii de votare din localitatea în care se află spitalul, stabilite prin decizie a biroului electoral judeţean sau a biroului electoral al sectorului municipiului Bucureşti, după caz.</p>
    </article>
  </body>
</html>