<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191124/tropenarts-met-lassakoorts-overleden/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-24T08:49:39+00:00"/>
    <meta property="og:title" content="Tropenarts met lassakoorts overleden"/>
    <meta property="og:description" content="DEN HAAG (ANP) - De tropenarts die met lassakoorts in het Leids Universitair Medisch Centrum was opgenomen, is zaterdagavond overleden. Dat heeft minister Bruno Bruins (Medische Zorg) laten weten."/>
  </head>
  <body>
    <article>
      <h1>Tropenarts met lassakoorts overleden</h1>
      <address><time datetime="2019-11-24T08:49:39+00:00">24 Nov 2019, 08:49</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De tropenarts die met lassakoorts in het Leids Universitair Medisch Centrum was opgenomen, is zaterdagavond overleden. Dat heeft minister Bruno Bruins (Medische Zorg) laten weten.</b>
      </p>
      <p>Verder is bij een tweede arts, die ook in Sierra Leone werkte, eveneens lassakoorts vastgesteld. De arts is zaterdag in strikte isolatie naar Nederland overgevlogen en in een speciale ambulance naar het Calamiteitenhospitaal, in het UMC Utrecht (UMCU), overgebracht.</p>
      <p>Hij is volgens Bruins naar Utrecht vervoerd “omdat de veiligheidsmaatregelen rond de eerdere patiënt in het Leids Universitair Medisch Centrum (LUMC) een groot beslag leggen op de capaciteit van het LUMC”.</p>
      <p>In het ziekenhuis in Sierra Leone werken nog meer Nederlandse artsen. De doktoren die contact hebben gehad met de beide besmette artsen zijn inmiddels gerepatrieerd, meldt het RIVM, dat de bestrijding van het virus coördineert.</p>
      <p>Lassakoorts komt zelden voor in ons land. De laatste keer dat het in Nederland werd geconstateerd was in 2000. De afgelopen veertig jaar is de ziekte hier slechts twee keer vastgesteld. In Europa was in 2016 voor het laatst een geval van lassakoorts gemeld.</p>
      <p>Het virus komt met name voor in delen van het westen van Afrika. Bepaalde soorten muizen kunnen het door hun urine of ontlasting verspreiden. Daarnaast kan het virus zich van mens op mens verspreiden, maar de kans daarop is klein, aldus het RIVM.</p>
      <p>De meeste mensen (tot wel 80 procent) krijgen geen klachten na besmetting. De mensen die wel ziek worden krijgen dan onder meer koorts, hoofdpijn, gewrichts- en spierpijn.</p>
    </article>
  </body>
</html>