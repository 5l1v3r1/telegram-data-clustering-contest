<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/778263/proedrikes-ekloges-stin-ourougouai-charaktira-dimopsifismatos/"/>
    <meta property="og:site_name" content="to10.gr"/>
    <meta property="article:published_time" content="2019-11-24T08:42:34+00:00"/>
    <meta property="og:title" content="Προεδρικές εκλογές στην Ουρουγουάη με χαρακτήρα δημοψηφίσματος"/>
    <meta property="og:description" content="Οι πολίτες της Ουρουγουάης καλούνται σήμερα, Κυριακή, στις κάλπες για να αναδείξουν τον διάδοχο του κεντροαριστερού προέδρου, Ταμπαρέ Βάσκες, μεταξύ του κεντροδεξιού υποψηφίου Λουίς Λακάγιε Που, που είναι φαβορί, και του Ντανιέλ Μαρτίνες, πρώην δημάρχου του Μοντεβιδέο και εκπροσώπου του κυβερνώντος κόμματος Ευρύ Μέτωπο."/>
  </head>
  <body>
    <article>
      <h1>Προεδρικές εκλογές στην Ουρουγουάη με χαρακτήρα δημοψηφίσματος</h1>
      <h2>Οι πολίτες της Ουρουγουάης καλούνται σήμερα, Κυριακή, στις κάλπες για να αναδείξουν τον διάδοχο του κεντροαριστερού προέδρου, Ταμπαρέ Βάσκες, μεταξύ του κεντροδεξιού υποψηφίου Λουίς Λακάγιε Που, που είναι φαβορί, και του Ντανιέλ Μαρτίνες, πρώην δημάρχου του Μοντεβιδέο και εκπροσώπου του κυβερνώντος κόμματος Ευρύ Μέτωπο.</h2>
      <address><time datetime="2019-11-24T08:42:34+00:00">24 Nov 2019, 08:42</time> by <a rel="author">to10.gr</a></address>
      <p>Οι πολίτες της Ουρουγουάης καλούνται σήμερα, Κυριακή, στις κάλπες για να αναδείξουν τον διάδοχο του κεντροαριστερού προέδρου, Ταμπαρέ Βάσκες, μεταξύ του κεντροδεξιού υποψηφίου Λουίς Λακάγιε Που, που είναι φαβορί, και του Ντανιέλ Μαρτίνες, πρώην δημάρχου του Μοντεβιδέο και εκπροσώπου του κυβερνώντος κόμματος Ευρύ Μέτωπο (Frente Αmplio).</p>
      <p>Ο Λακάγιε Που, επικεφαλής του Εθνικού Κόμματος, συγκέντρωσε λιγότερες ψήφους στον πρώτο γύρο από τον Μαρτίνες, όμως στη συνέχεια συνεργάστηκε με τους άλλους υποψηφίους που έχασαν στον πρώτο γύρο, σχηματίζοντας έναν ευρύ συνασπισμό, από τη Δεξιά έως τους Σοσιαλδημοκράτες. Πλέον εμφανίζεται στην πρώτη θέση στην πρόθεση ψήφου.</p>
      <p>Σύμφωνα με μια πρόσφατη δημοσκόπηση του ινστιτούτου Factum, ο Λασκάγια Που, πρώην γερουσιαστής, θα συγκεντρώσει το 51% των ψήφων, έναντι 43% του Μαρτίνες.</p>
      <p>
        <a href="https://www.to10.gr/basket/777844/panathinaikos-o-alkis-david-ke-schesi-ton-giannakopoulo/">
          <i>Παναθηναϊκός: O Άλκης Δαυίδ και η σχέση με τον Γιαννακόπουλο</i>
        </a>
      </p>
      <p>Όλες οι δημοσκοπήσεις δίνουν προβάδισμα πέντε έως έξι μονάδων στον 46χρονο Λασκάγια Που, ο οποίος, σε περίπτωση νίκης, θα τερματίσει 15 χρόνια αριστερής διακυβέρνησης στην Ουρουγουάη.</p>
      <p>Την ώρα που άλλες χώρες της Λατινικής Αμερικής είναι αντιμέτωπες τις τελευταίες εβδομάδες με μεγάλες πολιτικές και κοινωνικές κρίσεις, «η Ουρουγουάη συνεχίζει να αναφέρεται ως παράδειγμα μιας δημοκρατίας που λειτουργεί στην περιοχή, απορρίπτοντας τις ακραίες λαϊκιστικές λύσεις», υπογραμμίζει ο Πολ Γουέμπστερ Χάρε, πρώην πρεσβευτής της Βρετανίας στην Κούβα και τη Βενεζουέλα και νυν καθηγητής στο πανεπιστήμιο της Βοστόνης.</p>
      <h3>Δημοψήφισμα υπέρ ή κατά της Αριστεράς</h3>
      <p>Για τον Ντιέγκο Λουχάν, πολιτικό επιστήμονα στο μεγαλύτερο πανεπιστήμιο της Ουρουγουάης, αυτός ο δεύτερος γύρος έχει αναχθεί σε δημοψήφισμα υπέρ ή κατά της Αριστεράς.</p>
      <p>«Όταν ένα κόμμα κυβερνά εδώ και τρεις θητείες, έχοντας την πλειοψηφία στο κοινοβούλιο και όντας σε θέση να εφαρμόσει το πρόγραμμά του, τα αποτελέσματα αποτελούν ευθύνη του κόμματος αυτού» εξηγεί.</p>
      <p>Στις προηγούμενες προεδρικές εκλογές του 2014 η οικονομία της Ουρουγουάης βρισκόταν σε τροχιά ανάπτυξης χάρη στο πρόγραμμα του Ταμπαρέ Βάσκες, του πρώτου αριστερού προέδρου της χώρας (2005-2010) και ιστορικού ηγέτη του Frente Amplio (FA).</p>
      <p>Ο Βάσκες νίκησε τον Λακάγιε Που, γιο του πρώην προέδρου Λουίς Αλμπερτο Λακάγιε (1990-1995), που έθετε υποψηφιότητα πρώτη φορά.</p>
      <h4>Επιτυχίες της Αριστεράς</h4>
      <p>Ο συνασπισμός της Αριστεράς είχε τότε «πολλές επιτυχίες στο ενεργητικό της», όμως «η τρίτη κυβέρνηση του FA δεν έχει να επιδείξει πολλές επιτυχίες», σημειώνει ο Λουχάν.</p>
      <p>Στα 15 χρόνια που κυβερνά την Ουρουγουάη η Αριστερά νομιμοποίησε τις αμβλώσεις (2012), το γάμο μεταξύ ατόμων του ιδίου φύλου (2013) και ήταν πρωτοπόρος στη νομοθεσία για την κάνναβη (2013).</p>
      <p>Όμως, η Ουρουγουάη, που θεωρούνταν άλλοτε όαση ειρήνης και σταθερότητας σε μια ταραγμένη περιοχή, γνωρίζει τα τελευταία χρόνια έξαρση της εγκληματικότητας, με το πρόβλημα αυτό να αποτελεί τη βασική ανησυχία των ψηφοφόρων.</p>
      <p>Από το 2017 έως το 2018 σημειώθηκε αύξηση κατά 45% στις ανθρωποκτονίες στη χώρα.</p>
      <p>Στο οικονομικό πεδίο, το ποσοστό της ανεργίας πλησιάζει το 9,5% και το κόστος ζωής, καθώς και η φορολογική πίεση, αποτελούν συχνά αντικείμενο των επικρίσεων που διατυπώνουν οι έμποροι και οι επικεφαλής εταιρειών ενάντια στην κυβέρνηση.</p>
      <p>«Η Ουρουγουάη δεν μπορεί να ανεχθεί κι άλλους φόρους» εκτιμά ο Λακάγιε Που, ο οποίος έχει δεσμευτεί να προχωρήσει σε περικοπές δαπανών ύψους 900 εκατομμυρίων δολαρίων, προκειμένου να μειωθεί το δημόσιο χρέος, που φθάνει το 4,9% του ΑΕΠ.</p>
      <p>Περίπου 2,6 εκατομμύρια ψηφοφόροι καλούνται σήμερα στις κάλπες, με τον επόμενο πρόεδρο να αναλαμβάνει τα καθήκοντά του το Μάρτιο και για πέντε χρόνια.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <b>
          <a href="https://www.to10.gr/ten-files/epikerotita/778263/proedrikes-ekloges-stin-ourougouai-charaktira-dimopsifismatos/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>