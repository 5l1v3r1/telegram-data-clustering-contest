<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743359"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T08:10:00+00:00"/>
    <meta property="og:title" content="&quot;สนธิรัตน์&quot; มั่นใจได้เก้าอี้ส.ส.ขอนแก่นเพิ่ม"/>
    <meta property="og:description" content="“สนธิรัตน์” มั่นใจพปชร.ได้ส.ส.เพิ่มจากเลือกตั้งซ่อมจ.ขอนแก่น เพิ่มเสถียรภาพ “เรือเหล็ก”"/>
  </head>
  <body>
    <article>
      <h1>"สนธิรัตน์" มั่นใจได้เก้าอี้ส.ส.ขอนแก่นเพิ่ม</h1>
      <address>
        <time datetime="2019-11-24T08:10:00+00:00">24 Nov 2019, 08:10</time>
      </address>
      <p>
        <b>“สนธิรัตน์” มั่นใจพปชร.ได้ส.ส.เพิ่มจากเลือกตั้งซ่อมจ.ขอนแก่น เพิ่มเสถียรภาพ “เรือเหล็ก”</b>
      </p>
      <p>เมื่อวันที่ 24 พ.ย. นายสนธิรัตน์ สนธิจิรวงศ์ รมว.พลังงาน และเลขาธิการพรรคพลังประชารัฐ (พปชร.) กล่าวถึงผลการสำรวจความคิดเห็นซุปเปอร์โพลที่ยกให้เป็นนักบริหารและเชี่ยวชาญทางเศรษฐกิจว่า ขอขอบคุณประชาชนที่ให้ความเชื่อมั่นตนในการร่วมรัฐบาลพลังประชารัฐบริหารประเทศ โดยในส่วนของกระทรวงพลังงานก็จะยังมีแผนการยกระดับความมั่นคงทางพลังงานตามแนวนโยบายพลังงานเพื่อทุกคนต่อไป ซึ่งจะเห็นได้ว่าในการบริหารการะทรวงพลังงานยุคตนนั้น ได้ให้ความสำคัญกับภาคประชาชนยิ่งกว่ารัฐบาลที่ผ่านๆมามีการเปิดเวทีรับฟังแลกเปลี่ยนความคิดเห็นจากทุกภาคส่วน โดยมุ่งให้เกิดการแก้ปัญหาและผลักดันให้ประชาชนทุกคนเข้าถึงพลังงานอย่างเป็นธรรมมากที่สุด โดยการประชุมคณะทำงานเพื่อพลังงานที่เป็นธรรมครั้งที่ผ่านมา กระทรวงพลังงานในฐานะเจ้าภาพก็รับฟังเสียงสะท้อนข้อเสนอหลายข้อจากภาคประชาชน เพื่อนำมาพิจารณาศึกษารายละเอียดและประเมินความเป็นไปได้ต่อไป<br/><br/>นายสนธิรัตน์ กล่าวว่า กระทรวงพลังงานก็ยังคำนึงถึงผลกระทบทางสิ่งแวดล้อมด้วยเพื่อสร้างความยั่งยืนให้แก่สังคม ด้วยการผลักดัน B10 ให้เป็นน้ำมันเกรดมาตรฐานโดยในปี 2563 ที่จะเริ่มรณรงค์ให้เกิดการเปลี่ยนแปลงการใช้พลังงาน ด้วยการปรับให้ประชาชนหันมาใช้น้ำมันดีเซล B10 แทน B7 ซึ่งนอกจากเป็นมิตรกับสิ่งแวดล้อมลดสาเหตุหนึ่งของค่าฝุ่น pm 2.5 แล้ว ยังสามารถแก้ปัญหาเชิงบูรณาการ สามารถดูดซับน้ำปาล์มในตลาดที่คงค้างออกมาได้หลักล้านตันต่อปี ซึ่งจะส่งผลให้ราคาปาล์มให้สูงขึ้นอย่างต่อเนื่องจนล่าสุดอยู่ที่ 4.30 บาทต่อกิโลกรัม และจะสูงขึ้นอีก ส่วนของขวัญปีใหม่จากกระทรวงพลังงานนั้นยังไม่ขอเปิดเผย แต่ยืนยันว่า จะถือเป็นบิ๊กเซอร์ไพรส์สร้างความสุขให้คนไทยช่วงเทศกาลอย่างแน่นอน  <br/><br/>นายสนธิรัตน์ กล่าวถึงความพร้อมต่อการเลือกตั้งซ่อมส.ส.ขอนแก่น เขต 7 ในช่วงปลายปีว่า มีความพร้อมและมั่นใจเป็นอย่างสูงว่า นายสมศักดิ์ คุณเงิน อดีตผู้สมัครส.ส. จะได้รับชัยชนะ เนื่องจากคะแนนเสียง ห่างกับผู้ได้รับเลือกตั้งส.ส. เพียง 3,000 คะแนนเท่านั้น โดยยืนยันว่าพปชร. ไม่ได้มีการใช้กลไกรัฐในการสร้างความได้เปรียบเสียเปรียบตามที่พล.อ.ประวิตร วงษ์สุวรรณ รองนายกรัฐมนตรี ในฐานะประธานยุทธศาสตร์พรรค พปชร.ให้สัมภาษณ์อย่างแน่นอน ซึ่งตลอด 6 เดือน ที่ผ่านมารัฐบาลมีผลงานที่จับต้องได้ จึงเชื่อว่าชาวจังหวัดขอนแก่นจะเลือกพปชร.ทำให้ได้ส.ส.เพิ่มอีก 1 คน ส่งผลให้รัฐบาลมีเสียงเพิ่มขึ้นเป็น 256 เสียง มีเสถียรภาพในการบริหารประเทศมากยิ่งขึ้น.<br/> </p>
    </article>
  </body>
</html>