<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348100.html"/>
    <meta property="og:site_name" content="הצגה של פעם בחיים: הלילה ההיסטורי של לאבין"/>
    <meta property="article:published_time" content="2019-11-24T08:54:00+00:00"/>
    <meta property="og:title" content="הצגה של פעם בחיים: הלילה ההיסטורי של לאבין"/>
    <meta property="og:description" content="49 נקודות ו-13 שלשות, כולל אחת מכריעה, היו לכוכב של הבולס שגברו בדרמה בלתי נשכחת על שארלוט: &quot;אמרתי לעצמי 'לעזאזל, אני פשוט הולך על זה'&quot;"/>
  </head>
  <body>
    <article>
      <h1>הצגה של פעם בחיים: הלילה ההיסטורי של לאבין</h1>
      <h2>49 נקודות ו-13 שלשות, כולל אחת מכריעה, היו לכוכב של הבולס שגברו בדרמה בלתי נשכחת על שארלוט: "אמרתי לעצמי 'לעזאזל, אני פשוט הולך על זה'" </h2>
      <address><time datetime="2019-11-24T08:54:00+00:00">24 Nov 2019, 08:54</time> by <a rel="author">מאת מערכת ONE</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443466.jpg"/>
        <figcaption>זאק לאבין (רויטרס)</figcaption>
      </figure>
      <p>לוס אנג’לס לייקרס ומילווקי המשיכו ביכולת הנהדרת שלהם במשחקי הלילה (בין שבת לראשון) ב-NBA, ופורטלנד פשוט לא מצליחה לצאת מהמשבר, אבל את ההצגה ממשחקי הלילה גנב דווקא זאק לוין ושיקגו בולס, באחת הדרמות הגדולות שקיבלנו בשנים האחרונות, עם תצוגה אישית בלתי נשכחת נגד שארלוט.</p>
      <p>הבולס, פרנצ’ייז שראה כמה הופעות היסטוריות במהלך השנים, קיבלו את לוין עם הצגה של 49 נקודות, מתוכן 13 שלשות, שיא עבור שחקן שיקגו בכל הזמנים. הוא גם הפך לשחקן השלישי בלבד אי פעם שקולע 13 שלשות ומעלה במשחק בודד. השניים האחרים? סטף קרי, וקליי תומפסון שמחזיק בשיא עם 14, וכמה סמלי שזה הגיע דווקא מול ההורנטס, קבוצתו של מייקל ג’ורדן, גדול שחקני הבולס וגדול הכדורסלנים בכל הזמנים.</p>
      <p>אבל אלו לא רק הנקודות. לוין סיפק הלילה את אחד מרגעי הקלאץ’ הגדולים שנראו, כששיקגו הצליחה להפוך פיגור של חמש נקודות ב-10 השניות האחרונות, כולל שלשה אדירה של לוין בסיבוב, שהכריעה את המשחק, שכבר נכנס להיסטוריה, והזכיר לרבים את המהפך הבלתי נשכח של יוסטון וטרייסי מקריידי נגד סן אנטוניו, אי שם ב-2014.</p>
      <p><b>לאבין </b>עצמו אמר אחרי התצוגה האדירה: “הצלחנו להשיג את הכדור איכשהו במהלך האחרון, ופשוט אמרתי לעצמי, ‘לעזאזל עם זה, אני הולך לנצח את המשחק’. ברגע שזרקתי, ידעתי שזה ייכנס. זה היה המשחק הכי משוגע  שלקחתי בו חלק. אני לא זוכר כמעט כלום מהחגיגה אחרי, נכנסתי לבלקאאוט. זה פשוט היה כיף”.</p>
    </article>
  </body>
</html>