<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/oloklirothike-i-kataskeyi-toy-agogoy-fysikoy-aerioy-tar-stin-ellada"/>
    <meta property="og:site_name" content="The Pressroom"/>
    <meta property="article:published_time" content="2019-11-24T08:27:26+00:00"/>
    <meta property="og:title" content="Ολοκληρώθηκε η κατασκευή του αγωγού φυσικού αερίου ΤΑΡ στην Ελλάδα"/>
    <meta property="og:description" content="Ολοκληρώθηκε η κατασκευή του ελληνικού τμήματος του αγωγού φυσικού αερίου ΤΑΡ, ο οποίος στις αρχές Δεκεμβρίου μπαίνει σε δοκιμαστική λειτουργία, προκειμένου το 2020 να ξεκινήσουν οι παραδόσεις φυσικού αερίου στην Ελλάδα, την Ιταλία, την Αλβανία και αργότερα σε περισσότερες χώρες της Βαλκανικής. Πρόκειται για έργο ιδιαίτερης γεωπολιτικής και οικονομικής σημασίας για τη χώρα μας, καθώς συμβάλλει στην ανάδειξη της Ελλάδας σε περιφερειακό ενεργειακό κόμβο, προσθέτει μία νέα πηγή εφοδιασμού τόσο της ελληνικής όσο και της ευρωπαϊκής αγοράς με φυσικό αέριο ενώ αποτέλεσε μία από τις μεγαλύτερες ξένες επενδύσεις στην Ελλάδα, με σημαντική εγχώρια προστιθέμενη αξία: τόσο τα υλικά και οι εργολαβίες κατασκευής όσο και η μεγάλη πλειονότητα των εργαζομένων προέρχονται από την ελληνική αγορά και τις τοπικές κοινωνίες."/>
  </head>
  <body>
    <article>
      <h1>Ολοκληρώθηκε η κατασκευή του αγωγού φυσικού αερίου ΤΑΡ στην Ελλάδα</h1>
      <address>
        <time datetime="2019-11-24T08:27:26+00:00">24 Nov 2019, 08:27</time>
      </address>
      <p>
        <b>Ολοκληρώθηκε η κατασκευή του ελληνικού τμήματος του αγωγού <a href="https://www.thepressroom.gr/tags/anatheorisi-syntagmatos">φυσικού αερίου</a> <a href="https://www.thepressroom.gr/tags/tap">ΤΑΡ</a>, ο οποίος στις αρχές Δεκεμβρίου μπαίνει σε δοκιμαστική λειτουργία, προκειμένου το 2020 να ξεκινήσουν οι παραδόσεις φυσικού αερίου στην Ελλάδα, την Ιταλία, την Αλβανία και αργότερα σε περισσότερες χώρες της Βαλκανικής.</b>
      </p>
      <p>Πρόκειται για <b>έργο ιδιαίτερης γεωπολιτικής και οικονομικής σημασίας για τη χώρα μας</b>, καθώς συμβάλλει στην ανάδειξη της Ελλάδας σε περιφερειακό ενεργειακό κόμβο, προσθέτει μία νέα πηγή εφοδιασμού τόσο της ελληνικής όσο και της ευρωπαϊκής αγοράς με φυσικό αέριο ενώ <b>αποτέλεσε μία από τις μεγαλύτερες ξένες επενδύσεις στην Ελλάδα</b>, με σημαντική εγχώρια προστιθέμενη αξία: τόσο τα υλικά και οι εργολαβίες κατασκευής όσο και η μεγάλη πλειονότητα των εργαζομένων προέρχονται από την ελληνική αγορά και τις τοπικές κοινωνίες.</p>
      <p>«<b>Στην Ελλάδα, η μηχανική κατασκευή του αγωγού έχει ολοκληρωθεί και προετοιμαζόμαστε για τη φάση των δοκιμών που έχει προγραμματιστεί να ξεκινήσει στις αρχές Δεκεμβρίου</b>. Στο πλαίσιο αυτής της φάσης των δοκιμών, ο ΤΑΡ θα εισάγει -ελεγχόμενα, σταδιακά και ανά τμήμα- φυσικό αέριο στον αγωγό», επισημαίνει στο ΑΠΕ-MPE η Διευθύντρια Επικοινωνίας Ελλάδας του ΤΑΡ, Κατερίνα Μουζουράκη. «Η παρούσα - προσθέτει - είναι η φάση της θέσης του αγωγού σε δοκιμαστική λειτουργία (commissioning), η οποία ελέγχει ότι η υποδομή είναι απόλυτα ασφαλής και έτοιμη για λειτουργία -σύμφωνα με τα εθνικά και διεθνή πρότυπα λειτουργίας και ασφαλείας».</p>
      <p>Η δοκιμαστική λειτουργία θα διαρκέσει αρκετούς μήνες, ωστόσο μέσα στο 2020 θα ξεκινήσει η εμπορική λειτουργία του αγωγού με την έναρξη παραδόσεων φυσικού αερίου στην ελληνική και την ευρωπαϊκή αγορά. Ο ΤΑΡ έχει μήκος 878 χιλιόμετρα, από τα ελληνοτουρκικά σύνορα μέχρι την Ιταλία μέσω Αλβανίας. Σημειώνεται ότι κατά την κατασκευαστική περίοδο οι συγκολλήσεις των σωλήνων ελέγχονταν με υπερήχους ενώ έχει προηγηθεί πλήρωση του αγωγού με νερό υπό αυξημένη πίεση για τον εντοπισμό τυχόν προβλημάτων.</p>
      <p><b>Το φυσικό αέριο για τη δοκιμή του ΤΑΡ προέρχεται από τον αγωγό ΤΑΝΑΡ, που θα μεταφέρει αέριο από το Αζερμπαιτζάν μέσω Τουρκίας στην Ελλάδα. </b>Πρόκειται για τον λεγόμενο νότιο διάδρομο φυσικού αερίου, συνολικού μήκους άνω των 4.000 χιλιομέτρων που σχεδιάστηκε προκειμένου να εξασφαλίσει μια νέα πηγή εφοδιασμού της Ευρώπης.</p>
      <p><b>Η ολοκλήρωση του αγωγού ΤΑΡ εκτός από την προσθήκη μιας ακόμη πηγής εφοδιασμού της ελληνικής αγοράς με φυσικό αέριο, γεγονός που τονώνει τον ανταγωνισμό και αυξάνει την ασφάλεια εφοδιασμού,</b> δημιουργεί τις προϋποθέσεις για τροφοδοσία των χωρών της περιοχής με αέριο από το Αζερμπαϊτζάν μέσω Ελλάδας, σε πρώτη φάση με τον ελληνοβουλγαρικό αγωγό (IGB) που βρίσκεται επίσης υπό κατασκευή και θα διασυνδεθεί με τον ΤΑΡ. Οι τελευταίες συμφωνίες για την κατασκευή του IGB υπεγράφησαν τον Οκτώβριο στη Σόφια από τον υπουργό Περιβάλλοντος και Ενέργειας Κωστή Χατζηδάκη και την ομόλογό του υπουργό Ενέργειας της Βουλγαρίας Temenuzhka Petkova.</p>
      <p><b>Ο ΤΑΡ θα έχει μεταφορική ικανότητα 10 δισ. κυβικών μέτρων φυσικού αερίου το χρόνο με δυνατότητα επαύξησης στα 20 δισ. στο μέλλον</b>. Μέτοχοι του ΤΑΡ είναι οι εταιρείες BP (20%), SOCAR (20%), Snam (20%), Fluxys (19%), Enagás (16%) και Axpo (5%). Η κατασκευή του αγωγού ξεκίνησε το Μάιο του 2016 και ο προϋπολογισμός του έργου ξεπέρασε το 1,5 δισ. ευρώ.</p>
    </article>
  </body>
</html>