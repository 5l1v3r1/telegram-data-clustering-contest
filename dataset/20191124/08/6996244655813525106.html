<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/709711"/>
    <meta property="og:site_name" content="ישראל היום"/>
    <meta property="article:published_time" content="2019-11-24T08:53:00+00:00"/>
    <meta property="og:title" content="משימה בלתי אפשרית"/>
    <meta property="og:description" content="אורי אוזן"/>
  </head>
  <body>
    <article>
      <h1>משימה בלתי אפשרית</h1>
      <address><time datetime="2019-11-24T08:53:00+00:00">24 Nov 2019, 08:53</time> by <a rel="author" href="https://www.israelhayom.co.il/ih_search?writer=79%2C519" target="_blank">אורי אוזן</a></address>
      <p>נבחרת ישראל סיימה את טורניר מוקדמות היורו בצורה נוראית. מאזן חוץ מביך של ארבעה הפסדים בחמישה משחקים שבהם ספגה 11 שערים, 4 נקודות בלבד בשבעת המשחקים האחרונים ויכולת שצונחת ממשחק למשחק. למרות זאת, בזכות שני ניצחונות יפים על אלבניה וסקוטלנד בליגת האומות לפני כ־13 חודשים, ישראל רחוקה 180 דקות מהיורו. </p>
      <p>ביום שישי נערכה הגרלת המשחקים לפלייאוף יורו 2020, ומבחינת הנבחרת האופציה המועדפת היתה כמובן משחק בית מול הונגריה ובהמשך משחק ביתי נוסף בגמר. גם משחק חוץ בבולגריה לא היה מתקבל בדמעות, אבל חלומות לחוד ומציאות לחוד. הנבחרת המשיכה את המומנטום השלילי גם בהגרלה, כשקיבלה את שתי האופציות הגרועות ביותר מבחינתה: משחק חוץ בסקוטלנד, ואם יקרה נס וננצח שם - גמר בלתי אפשרי בבלגרד או באוסלו.</p>
      <p>את נבחרת סקוטלנד אנחנו מכירים, הרי הניצחון עליה בסמי עופר, יחד עם השער השני של זהבי בהאמפדן פארק, הביאונו עד הלום. הסקוטים החליפו את המאמן אלכס מקליש אחרי הפסד מביך בקזחסטן בפתיחת משחקי המוקדמות בסטיב קלארק. </p>
      <p>קלארק, שחקן עבר בצ'לסי (1998-1987) ועוזרם של מאמנים גדולים כמו בובי רובסון האגדי, רפא בניטז, קני דלגליש, סקולארי ואחד, אברהם גרנט, הגיע לתפקיד אחרי שלוש עונות בקילמרנוק, וסקוטלנד תחתיו לא הרשימה בלשון המעטה. </p>
      <p>לצד ניצחון קשה על קזחסטן (חזרה מפיגור) ושני ניצחונות דחוקים על קפריסין של רן בן שמעון, סקוטלנד הפסידה בקלילות לרוסיה ולבלגיה, תוך שהיא סופגת 12 שערים. לרשות קלארק עומדים 13 לגיונרים - 12 באנגליה ואחד בספרד. שלושת השחקנים המרכזיים שלו הם ראיין פרייזר הנפלא מבורנמות', 163 ס"מ של עוצמה וקצב, שלו 11 הופעות בלבד בנבחרת; סקוט מקטומיניי ממנצ'סטר יונייטד, שהבקיע העונה שלושה שערים וגם לו ניסיון בינלאומי דל (12 הופעות בנבחרת); וכמובן הקפטן אנדרו רוברטסון מליברפול, שיורגן קלופ הפך לאחד המגינים השמאליים הטובים בעולם ושווי השוק שלו גבוה יותר בהשוואה לכל שחקני נבחרת ישראל גם יחד. </p>
      <p>הסגל של קלארק לא מאוזן ועיקר הבעיות הן במרכז ההגנה ובחוד, שם משחקים שחקנים מקבוצות הביניים של הליגה הסקוטית. הוא משחק במערך 4:2:1:3, ונבחרתו מתקשה למצוא איזון ולייצר כדורגל שוטף. אם יש משחק שיכול לשמש השראה להרצוג זהו דווקא המשחק של קפריסין בגלזגו, שבו חניכיו של רב"ש שיחקו עם שלושה בלמים ושני חלוצים על הבלמים הסקוטים, והקשו עליהם מאוד (סקוטלנד ניצחה רק בדקה ה־89).</p>
      <p>אם ישראל תעבור את סקוטלנד, המשימה בגמר היא בלתי אפשרית. סרביה, נבחרת עם שחקנים אדירים שרק ניהול גרוע ובחירת מאמנים בעייתית מונעים ממנה לממש את הפוטנציאל העצום, מארחת באחד האצטדיונים המפחידים באירופה - ראיקו מיטיץ' סטדיום, הבית של הכוכב האדום בלגרד (מכיל 55 אלף מקומות). </p>
      <p>המאמן ליובישה טומבקוביץ' (67), בעבר מאמן פרטיזן בלגרד ונבחרת מונטנגרו, מונה ביולי האחרון ולרשותו 20 לגיונרים בסגל. הכוכבים הגדולים שלו הם סרגיי מילינקוביץ'־סאביץ', קשרה העוצמתי של לאציו; ניקולה מילנקוביץ', בלם פיורנטינה; אלכסנדר מיטרוביץ', שהבקיע עשרה שערים במוקדמות; ומעל כולם - דושאן טאדיץ', האיש שכל נגיעה שלו בכדור היא שירה בתנועה. </p>
      <p>גם יריבתה של סרביה, נורבגיה, גדולה עלינו בכמה מספרים. אצטדיון אולבאל באוסלו לא ראה הפסד של הנבחרת המקומית כבר שלוש שנים. לארס לאגרבק הוותיק, המאמן המיתולוגי של נבחרת שבדיה שנחל הצלחה סנסציונית באיסלנד, משחק במערך 4:4:2 סקנדינבי טיפוסי. הכוכבים הגדולים מתוך 20 הלגיונרים בסגל שלו הם ג'ושוע קינג מבורנמות'; מרטין אודגור, שנקנה בגיל 15 על ידי ריאל מדריד והיום מושאל לסוסיאדד; והכישרון הענק של זלצבורג, ארלינג הולאנד (שנתון 2000), שכבש העונה 26 שערים ב־18 משחקים ועדיין לא קיבל את החולצה מלאגרבק (שתי הופעות), אבל זה רק עניין של זמן.</p>
      <p>מבחינת הצוות המקצועי של ישראל מדובר במצב בעייתי. מצד אחד, יש ארבעה חודשים להתכונן למשחקים, אבל מצד שני, אין ימי אימון, אין אפשרות לדעת מי יהיה בכושר בחודש מארס, וההתכנסות הבאה של השחקנים תהיה בשבוע שלפני המשחק. </p>
      <p>ווילי רוטנשטיינר ואנדי הרצוג (במידה שאכן ימשיכו בתפקידם) צריכים קודם כל לנתח לעומק את המשחקים האחרונים, להבין מה השתבש, איפה שגו בדרך ואיך הם, שנמצאים בתוך התהליך, מצליחים לצאת ממנו החוצה לרגע, להביט על הפן המקצועי מבחוץ ולהצליח לשנות את מה שלא הצליחו תוך כדי הטורניר. </p>
      <p>הם צריכים לחשוב באיזו דרך להגיע למשחקים המדוברים. להחליט האם כדאי לפשט את המערך, לדוגמה ל־4:4:1:1 בסיסי במקום מערכים מתוחכמים שמחייבים תיאום מושלם ואינטליגנציית משחק גבוהה, האם לנסות להיות דומיננטיים עם הכדור או לוותר עליו ולשחק על מעברים, וגם איך ומתי ללחוץ גבוה. </p>
      <p>צריך לחשוב בכובד ראש וללא אגו על עיבוי הצוות המקצועי, אפילו במאמני ליגה פעילים שיוזמנו לסיעור מוחות עם הצוות האוסטרי ואולי אף יצטרפו לאימונים בהתכנסות לפני המשחק. לשקול להוסיף אנשי וידאו שמתמחים בטקטיקה ובניתוח קבוצות, לחפש מאמן מצבים נייחים (כלי סופר חשוב במשחקי נבחרות), ולהכין בקפידה את מערכי האימון לקראת ההתמודדות כדי שהמסר יעבור לשחקנים בצורה מזוקקת ויעילה ככל האפשר על מנת שיגיעו במוכנות מקסימלית למשחק.</p>
      <p>הנבחרת שלנו קיוותה שאחרי הטורניר החלש שהציגה לפחות המזל יאיר לה פנים, אך הבינה שוב שהמזל הולך עם הטובים והמשקיעים, ולצערי זה לא אנחנו. בתיאוריה אנחנו רחוקים 180 דקות מהיורו; מעשית, היורו יישאר כחלום רחוק.</p>
    </article>
  </body>
</html>