<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/hamis-biztonsagot-jelent-tomegpusztito-fegyver-uzente-ferenc-papa"/>
    <meta property="og:site_name" content="Paraméter"/>
    <meta property="article:published_time" content="2019-11-24T08:48:00+00:00"/>
    <meta property="og:title" content="&quot;Hamis biztonságot jelent a tömegpusztító fegyver&quot; - üzente Ferenc pápa"/>
    <meta property="og:description" content="A világ békéjét és stabilitását nem lehet félelemre és bizalmatlanságra alapozni, a tömegpusztító fegyverek birtoklása hamis biztonságot jelent - ezt a gondolatot fejtette ki Ferenc pápa Nagaszakiban vasárnap."/>
  </head>
  <body>
    <article>
      <h1>"Hamis biztonságot jelent a tömegpusztító fegyver" - üzente Ferenc pápa</h1>
      <h2>A világ békéjét és stabilitását nem lehet félelemre és bizalmatlanságra alapozni, a tömegpusztító fegyverek birtoklása hamis biztonságot jelent - ezt a gondolatot fejtette ki Ferenc pápa Nagaszakiban vasárnap.</h2>
      <address>
        <time datetime="2019-11-24T08:48:00+00:00">24 Nov 2019, 08:48</time>
      </address>
      <p>Az 1945-ben végrehajtott atomtámadás áldozatainak emléket állító parkban a katolikus egyházfő több száz ember előtt adott hangot a mai világot továbbra is veszélyeztető fegyverkezés miatti aggodalmának.</p>
      <p>Világunkban, amelyben gyermekek és egész családok milliói élnek sanyarú körülmények között, a fegyverek gyártása, korszerűsítése, birtoklása és eladása égbekiáltó merénylet az emberek ellen - jelentette ki a pápa. Felhívta a figyelmet arra a kettősségre, amely szerint a békét és stabilitást félelemre és bizalmatlanságra alapozott hamis biztonság fenntartása révén akarják szavatolni.</p>
      <p>Fel kell számolni a világunkat uraló bizalmatlanság légkörét, amely egyre inkább szétzilálni látszik a fegyverzetellenőrzés rendszerének mai szerkezetét, s ez folyamatosan mérgezi a népek kapcsolatát - mondta az egyházfő. Úgy vélekedett: az új fegyverek technológiai fejlesztésének körülményei között még súlyosabb következményekkel járhat, hogy egyre kevésbé érvényesül a világban a multilateralizmus, a többpólusú jelleg.</p>
      <p>"Az atomfegyverektől mentes világ igenis lehetséges és szükséges" - mondta Ferenc pápa, figyelmeztetve a politikai vezetőket, hogy ezek a fegyverek nem oltalmaznak meg bennünket a nemzeti és nemzetközi biztonságot fenyegető veszélyektől.</p>
      <p>"Emiatt kulcsfontosságú megteremteni azokat az eszközöket, amelyek szavatolnák a kölcsönös bizalmat" - tette hozzá.</p>
      <p>(MTI)</p>
    </article>
  </body>
</html>