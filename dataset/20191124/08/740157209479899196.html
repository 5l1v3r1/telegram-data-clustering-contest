<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/samorzadowcy-wspieraja-akcje-przeciw-przemocy-wobec-kobiet,135485.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T08:41:00+00:00"/>
    <meta property="og:title" content="Samorządowcy wspierają akcję przeciw przemocy wobec kobiet"/>
    <meta property="og:description" content="Przemoc wobec kobiet to wielowymiarowy problem, którego skutki dotyczą nie tylko ofiar, ale również ich rodzin, znajomych i całego społeczeństwa - powiedział rzecznik praw obywatelskich Adam Bodnar, który objął honorowym patronatem akcję społeczną &quot;PrzeMOC wobec KOBIET. Skreśl niepotrzebne&quot;."/>
  </head>
  <body>
    <article>
      <h1>Samorządowcy wspierają akcję przeciw przemocy wobec kobiet</h1>
      <address><time datetime="2019-11-24T08:41:00+00:00">24 Nov 2019, 08:41</time> by <a rel="author">PAP/AKC  </a></address>
      <h4>Przemoc wobec kobiet to wielowymiarowy problem, którego skutki dotyczą nie tylko ofiar, ale również ich rodzin, znajomych i całego społeczeństwa - powiedział rzecznik praw obywatelskich Adam Bodnar, który objął honorowym patronatem akcję społeczną "PrzeMOC wobec KOBIET. Skreśl niepotrzebne".</h4>
      <hr/>
      <ul>
        <li>
          <b>Kampania "PrzeMOC wobec KOBIET. Skreśl niepotrzebne" zaczyna się w poniedziałek, od Międzynarodowego Dnia Przeciw Przemocy Wobec Kobiet i potrwa do 10 grudnia, na który przypada Międzynarodowy Dzień Praw Człowieka.</b>
        </li>
        <li>
          <b>Ten dobór dat ma zaznaczyć związek przemocy wobec kobiet z naruszaniem praw człowieka i podkreślić, że przemoc wobec kobiet jest pogwałceniem praw człowieka.</b>
        </li>
        <li>
          <b>Kampanię wspiera "szeroka koalicja trzeciego sektora, samorządów i biznesu".</b>
        </li>
      </ul>
      <p>Organizowana przez fundację Feminoteka wraz z Avon Cosmetics Polska kampania ma na celu przeciwdziałanie przemocy wobec kobiet przez dostarczenie ofiarom przemocy narzędzi, które pomogą im wyjść z przemocowej sytuacji, i budowanie w kobietach poczucia sprawczości, mocy i odwagi. Jej celem jest też zwrócenie uwagi opinii publicznej na sytuację Polek zmagających się z przemocą, pokazując, że takie doświadczenie nie jest powodem do wstydu i podkreślając, że reagowania na przemoc nie należy się bać.</p>
      <p>Rzecznik praw obywatelskich Adam Bodnar podkreślił w rozmowie, że "przemoc wobec kobiet to wielowymiarowy problem, którego skutki dotyczą nie tylko ofiar, ale również ich rodzin, znajomych i całego społeczeństwa".</p>
      <p>Przypomniał jednocześnie, że stworzył listę ośmiu obszarów, które wymagają natychmiastowych działań, aby skala przemocy wobec kobiet mogła się systematycznie zmniejszać.</p>
      <p>- Jestem jednak świadomy, że ograniczenie tego zjawiska nie będzie możliwe bez solidarnych działań na rzecz edukacji społeczeństwa oraz skończenia z kulturą milczenia i obwiniania ofiar - dodał Bodnar.</p>
      <p>
        <a href="https://www.portalsamorzadowy.pl/prawo-i-finanse/znowelizowana-ustawa-o-przemocy-domowej-wraca-do-wnioskodawcow,119366.html">Czytaj też: Znowelizowana ustawa o przemocy domowej wraca do wnioskodawców</a>
      </p>
      <p>Wyraził również zadowolenie, że kampanię wspiera "szeroka koalicja trzeciego sektora, samorządów i biznesu". Jego zdaniem to "olbrzymia szansa na zmianę postrzegania przemocy przez społeczeństwo i realne wsparcie ofiar".</p>
      <p>Honorowym patronatem kampanię objęli też prezydenci Warszawy, Wrocławia, Łodzi i Poznania.</p>
      <p>W ramach tej akcji uruchomiona zostanie aplikacja mobilna i infolinia telefoniczna, dzięki której ofiary przemocy będą mogły nawiązać natychmiastowy kontakt z przeciwprzemocowym numerem Feminoteki. Powstanie również platforma e-learningowa i strona internetowa, poświęcone zagadnieniu przeciwdziałania przemocy i postępowania w razie spotkania się z przemocą. Ekspertki Feminoteki przeprowadzą również warsztaty dla setek ambasadorek piękna Avon i przygotowują dla nich materiały edukacyjne z zakresu rozpoznawania objawów przemocy i wspierania ofiar przemocy.</p>
      <p>Jednocześnie z kampanią rusza "16 dni przeciw przemocy ze względu na płeć", czyli międzynarodowa akcja organizowana przez Center for Women's Global Leadership, poświęcona wspieraniu i koordynacji pracy mającej zlikwidować przemoc ze względu na płeć na poziomie lokalnym, państwowym i międzynarodowym.</p>
      <p>
        <a href="https://www.portalsamorzadowy.pl/polityka-i-spoleczenstwo/zakopane-rozpoczelo-prace-nad-programem-przeciwdzialania-przemocy-w-rodzinie,134867.html">Czytaj też: Zakopane rozpoczęło prace nad programem przeciwdziałania przemocy w rodzinie</a>
      </p>
      <p>Organizacje zaangażowane w akcje przeciwprzemocowe mają m.in. zwiększyć świadomość społeczną, wzmocnić lokalne struktury przeciwdziałające przemocy wobec kobiet, stworzyć powiązania między lokalnymi i międzynarodowymi inicjatywami na rzecz powstrzymania przemocy wobec kobiet, naciskać na rządy, aby wywiązały się z obietnic w sprawach walki z przemocą, a także wzmocnić solidarność kobiet na całym świecie.</p>
      <p>Tematem przewodnim 16-dniowej kampanii jest na świecie: "Koniec z przemocą ze względu na płeć w świecie pracy!", a w Polsce: "Miasta, miasteczka i wsie bezpieczne dla dziewczynek i kobiet!". </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>