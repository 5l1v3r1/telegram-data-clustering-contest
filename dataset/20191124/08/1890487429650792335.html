<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521107-vikendar-aby-se-ve-financich-tolik-nepodvadelo/"/>
    <meta property="og:site_name" content="KurzyCZ"/>
    <meta property="article:published_time" content="2019-11-24T08:38:42+00:00"/>
    <meta property="og:title" content="Víkendář: Aby se ve financích tolik nepodvádělo..."/>
    <meta property="og:description" content="Transparentnost je fundamentálním pilířem finančního systému. Pokud máme k dispozici přesné a kompletní informace, ceny aktiv správně odráží rizika a možné zisky."/>
  </head>
  <body>
    <article>
      <h1>Víkendář: Aby se ve financích tolik nepodvádělo...</h1>
      <address><time datetime="2019-11-24T08:38:42+00:00">24 Nov 2019, 08:38</time> by <a rel="author">Patria</a></address>
      <p><b>Transparentnost je fundamentálním pilířem finančního systému. Pokud máme k dispozici přesné a kompletní informace, ceny aktiv správně odráží rizika a možné zisky. Bez nich naopak nelze činit správná rozhodnutí týkající se našich <a href="https://www.kurzy.cz/investice/">investic</a> a úspor. Jak poukazuje portál Money and Banking, řada lidí se v této oblasti spoléhá na specialisty. Auditoři by tak například měli zajistit, aby <a href="https://rejstrik-firem.kurzy.cz/">firmy</a> ve svých výkazech správně hodnotily svůj finanční stav, ratingové agentury by měly pomáhat při hodnocení rizika <a href="https://www.kurzy.cz/dluhopisy/">dluhopisů</a>, různé <a href="https://rejstrik-firem.kurzy.cz/">firmy</a> podobně hodnotí <a href="https://akcie-cz.kurzy.cz/">akcie</a>. A pro hodnocení investičních <a href="https://www.kurzy.cz/podilove-fondy/">fondů</a> je podle zmíněného portálu nejčastěji používána metodologie společnosti Morningstar. Může se ale stát, že by tito specialisté neodváděli dobrou práci?<br/></b><br/>Příkladů, kdy k tomu skutečně došlo, najdeme řadu. Auditoři pochybili v případě Enronu, akcioví analytici byli příliš optimističtí během internetové bubliny, ratingové agentury během <a href="https://www.kurzy.cz/hypoteky/hypotecni-uver/">hypotéční</a> bubliny. A jak ukazuje analýza, kterou zpracovali Chen, Cohen a Gurun, bez problémů nemusí být ani klasifikace dluhopisových <a href="https://www.kurzy.cz/podilove-fondy/">fondů</a> od Morningstar. Podle těchto ekonomů totiž <a href="https://www.kurzy.cz/podilove-fondy/">fondy</a> poskytují neúplné informace, ale společnost Morningstar je považuje za relevantní i přesto, že by mohla získat lepší informace z běžných finančních výkazů.</p>
      <p>Morningstar hodnotí <a href="https://www.kurzy.cz/podilove-fondy/">fondy</a> podle jejich výkonů upravených o riziko a náklady a podle některých studií má toto hodnocení u investorů značný vliv. V roce 2002 se přitom metodologie změnila, což výrazně posunulo hodnocení některých <a href="https://www.kurzy.cz/podilove-fondy/">fondů</a>. Na jejich výkonech se nezměnilo nic, ale i tak následně došlo k velkým změnám v toku peněz, které do těchto <a href="https://www.kurzy.cz/podilove-fondy/">fondů</a> proudily ze <a href="https://volby.kurzy.cz/strany">strany</a> investorů.<br/><br/><a href="https://www.kurzy.cz/podilove-fondy/">Fondy</a> podávají informace ohledně struktury svých aktiv přímo společnosti Morningstar a Chen, Cohen a Gurun se zaměřili na to, jak tyto informace korespondují s tím, co prezentují <a href="https://www.kurzy.cz/podilove-fondy/">fondy</a> regulátorovi SEC. Zjistili, že tu panují značné rozdíly. Jelikož podávání mylných informací regulátorovi je postihováno vysokými pokutami, dá se podle ekonomů předpokládat, že zde chyba není. Morningstar přitom data používá při klasifikaci dluhopisových <a href="https://www.kurzy.cz/podilove-fondy/">fondů</a> do tří základních rizikových kategorií a podle ekonomů by použití dat od SEC vedlo k nemalému posunu <a href="https://www.kurzy.cz/podilove-fondy/">fondů</a> směrem k rizikovějším skupinám. <br/><br/>Morningstar na tyto závěry podle M&amp;B reagovala s tím, že jejich autoři nepochopili metodologii <a href="https://rejstrik-firem.kurzy.cz/">firmy</a> a ona jim ji ráda lépe osvětlí. M&amp;B ale poukazuje na to, že ekonomové Lettau, Ludvigson a Mandel se v jiné studii zaměřili na hodnocení hodnotových a růstových akciových <a href="https://www.kurzy.cz/podilove-fondy/">fondů</a>. Zjistili, že „téměř všechny hodnotové <a href="https://www.kurzy.cz/podilove-fondy/">fondy</a> byly v podstatě <a href="https://www.kurzy.cz/podilove-fondy/">fondy</a> růstovými“. Zařazení do příslušné kategorie přitom provádí sám <a href="https://www.kurzy.cz/podilove-fondy/">fond</a>. Jen jeden z údajně hodnotových <a href="https://www.kurzy.cz/podilove-fondy/">fondů</a> držel <a href="https://akcie-cz.kurzy.cz/">akcie</a>, které měly skutečně nízké valuační poměry ceny k účetní hodnotě <a href="https://akcie-cz.kurzy.cz/">akcií</a>.<br/><br/>Ve financích podle M&amp;B vždy existovalo pokušení podávat zavádějící informace. Různé výkazy a hodnocení ale mají smysl samozřejmě pouze v případě, že jsou důvěryhodné. Je tak chvályhodné, pokud se vědci věnují ověřování podobných informací, ale to by podle portálu neměl být hlavní nástroj naší ochrany proti podvodům. Tím by měla být konkurence těch, kteří informace zpracovávají a vydávají různá hodnocení. A také vyšší pokuty a dozor. <br/><br/>Zdroj: Money and Banking</p>
      <related>
        <h4>Příbuzné stránky</h4>
        <a href="https://www.kurzy.cz/tema/4407024.html"/>
        <a href="https://prace.kurzy.cz/urad-prace/nabidka-prace/ridici-pracovnici-v-oblasti-ekonomiky-financi-slany-3c9fd45ae.html"/>
        <a href="https://prace.kurzy.cz/urad-prace/volna-mista/finance/specialiste-v-oblasti-financi-241/"/>
        <a href="https://www.kurzy.cz/tema/detail/v-hospodareni-jsme-nepodvadeli-tvrdi-cirkev-ceskoslovenska-772905.html"/>
        <a href="https://www.kurzy.cz/tema/detail/slevy-nepodvadi-nas-obchody-neni-levneji-za-hranicemi-3034686.html"/>
        <a href="https://oz.kurzy.cz/iq-finance-sro/iq-finance-sro-specialista-na-rodinne-finance-p185303z256730u.htm"/>
        <a href="https://oz.kurzy.cz/dum-financi-sro/dum-financi-finance-pod-jednou-strechou-p519411z346999u.htm"/>
        <a href="https://prace.kurzy.cz/urad-prace/volna-mista/mapo-finance-sro-04429427-firma/finance/"/>
        <a href="https://prace.kurzy.cz/urad-prace/volna-mista/lukoil-accounting-and-finance-europe-sro-24256650-firma/finance/"/>
        <a href="https://prace.kurzy.cz/urad-prace/volna-mista/ing-finance-sro-24265870-firma/finance/"/>
        <a href="https://oz.kurzy.cz/e-finance-as/e-finance-pz498525u.htm"/>
        <a href="https://akcie-cz.kurzy.cz/emise/CZ0008467370/"/>
      </related>
    </article>
  </body>
</html>