<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/tehnologije/kako-da-zastitite-vas-e-mail/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T08:19:11+00:00"/>
    <meta property="og:title" content="Kako da zaštitite vaš e-mail?"/>
    <meta property="og:description" content="Elektronska pošta ili e-mail je postala ključna za poslovni, ali i privatni život."/>
  </head>
  <body>
    <article>
      <h1>Kako da zaštitite vaš e-mail?</h1>
      <address><time datetime="2019-11-24T08:19:11+00:00">24 Nov 2019, 08:19</time> by <a rel="author">I. T.</a></address>
      <p>
        <b>Elektronska pošta ili e-mail je postala ključna za poslovni, ali i privatni život.</b>
      </p>
      <p>Vaš Android mobilni telefon ili tablet je vezan za Gmail nalog, putem koga sve aplikacije proveravaju vaš identitet. Većina ljudi koristi istu e-mail adresu za Facebook, Instagram i druge društvene  mreže. Ali, šta se dešava ako vam hakeri „ukradu“ e-mail adresu?</p>
      <p>Ne treba posebno napominjati da pristup e-mail adresi neke osobe omogućava hakerima i pristup brojnim društvenim mrežama, privatnoj i poslovnoj prepisci, pa čak i informacijama o finansijama.</p>
      <p>Najpopularniji besplatni e-mail servis je svakako Gmail, a zatim i Yahoo mail. Većina ljudi poseduje Gmail adresu – jer imaju Android uređaj. Gmail je prilično siguran servis, a uvek treba da podesite dvostruku verifikaciju na ovom servisu.</p>
      <p>Dvostruka verifikacija vam omogućava da vas Gmail prepoznaje i po kodu koji dobijate putem sms poruke, tako da je e-mail nalog praktično vezan  za vaš uređaj. Takođe, u slučaju gubitka uređaja ili pristupa e-mail adresi, možete ugasiti nalog tako da bude neaktivan.</p>
      <p>U EU mnoge finansijske kuće koriste i Security key, mali USB uređaj koji služi za identifikaciju korisnika. I Gmail podržava ovakve uređaje, a uz njega ste 99 odsto sigurni da niko ne može pristupi vašem e-mailu.</p>
      <p>Najpopularniji takvi uređaji su Yubico FIDO 2 Key, Nitrokey i myIDkey. Treba napomenuti i neke odlične alternative, kao što je Yandex mail. Yandex je prilično brz i pouzdan, i naročito dobro radi i na starijim uređajima. Yandex je takođe besplatan, kao i većina e-mail platformi.</p>
      <p>Veliki broj korisnika poseduje poslovne e-mail adrese, a mobilne aplikacije koje podržavaju razne korporativne e-mail protokole su Blue Mail, Edison Mail,kao i Microsoft Outlook mobile. Ove aplikacije postoje i na iOS i na Android platformama i putem njih možete primati poštu sa nekoliko naloga odjednom.</p>
      <p>Nikada ne koristite poslovnu email adresu za društvene mreže, a najbolje je da imate samo jedan poseban e-mail za društvene mreže, koji će biti odvojen od vašeg glavnog maila, bio on poslovni ili privatni.</p>
      <p>Internet je promenio živote stotina miliona ljudi širom sveta, ali i on ima neke loše strane. Kao i u svakodnevnom, „realnom“ životu, i na Internetu treba obratiti pažnju na bezbednost i na privatnost. Ne košta vas ništa, a mnogo znači.</p>
      <h3>Povezani tekstovi:</h3>
    </article>
  </body>
</html>