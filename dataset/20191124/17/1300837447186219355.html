<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/sport/basket/2019/11/24/basket-telecronaca-partita-affidata-a-un-bambino-proteste_2cfff78a-caff-49ed-8d19-3ad35ef65454.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T17:19:54+00:00"/>
    <meta property="og:title" content="Basket: telecronaca partita affidata a un bambino, proteste"/>
    <meta property="og:description" content="Sindacato giornalisti, nostra figura considerata superflua (ANSA)"/>
  </head>
  <body>
    <article>
      <h1>Basket: telecronaca partita affidata a un bambino, proteste</h1>
      <h2>Sindacato giornalisti, nostra figura considerata superflua</h2>
      <address><time datetime="2019-11-24T17:19:54+00:00">24 Nov 2019, 17:19</time> by <a rel="author">Redazione ANSA</a></address>
      <p>"La scelta di affidare la telecronaca di una partita di basket a un bambino, da parte della Fortitudo Messina nella gara contro Adrano, in serie C Silver, dimostra quanto venga considerata superflua la figura di un addetto stampa giornalista o di un giornalista telecronista con competenze specifiche sulla pallacanestro, sport che in Italia coinvolge decine di migliaia di atleti a vari livelli".<br/>    Lo affermano in una nota la segreteria regionale di Assostampa Siciliana, sindacato unitario dei giornalisti, e Ussi Sicilia.<br/>    "Raccontare e fare la cronaca di una partita, al di là della disciplina - prosegue la nota sindacale -, implica professionalità, rispetto di regole deontologiche e competenze che un bambino non può avere, né un lavoro come quello del cronista, radiocronista, giornalista in genere, può essere considerato un semplice gioco o svago. Assostampa Siciliana e Ussi Sicilia nello stigmatizzare l'episodio, raccontato da siciliabasket.it, si augurano che non abbia più a ripetersi".<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>