<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/24/news/verona-fiorentina_1-0_l_ex_di_carmine_punisce_i_viola-241824477/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T17:31:00+00:00"/>
    <meta property="og:title" content="Verona-Fiorentina 1-0, l'ex Di Carmine punisce i viola"/>
    <meta property="og:description" content="Hellas sempre più in alto, primo gol in serie A per l'attaccante cresciuto con i toscani e in tribuna nelle ultime due gare. Per i gigliati, privi"/>
  </head>
  <body>
    <article>
      <h1>Verona-Fiorentina 1-0, l'ex Di Carmine punisce i viola</h1>
      <h2>Hellas sempre più in alto, primo gol in serie A per l'attaccante cresciuto con i toscani e in tribuna nelle ultime due gare. Per i gigliati, privi di Chiesa, poche idee in attacco</h2>
      <address><time datetime="2019-11-24T17:31:00+00:00">24 Nov 2019, 17:31</time> by <a rel="author">FRANCESCO CARCI</a></address>
      <p><b>VERONA - </b>Colpo doppio del Verona che batte e sorpassa la Fiorentina: al Bentegodi finisce 1-0 grazie alla rete di Samuel Di Carmine, che festeggia così il suo primo gol in serie A trafiggendo la squadra dove è cresciuto. Altro passo indietro per i viola, alla seconda sconfitta consecutiva, che hanno risentito delle assenze di Pulgar, Castrovilli e Chiesa, quest'ultimo costretto ad alzare bandiera bianca in extremis.</p>
      <h3>Pezzella subito out</h3>
      <p>Juric ancora senza Kumbulla e Veloso, si rivede Bocchetti in difesa mentre in attacco tocca a Di Carmine, reintegrato dopo due tribune consecutive. Montella ha gli uomini contati: agli squalificati Pulgar e Castrovilli si aggiunge il forfait di Chiesa in extremis e quello di Pezzella che lascia il campo dopo 3′ per una gomitata dello stesso Di Carmine allo zigomo. Brutto sentore per Montella. E' l'Hellas a fare la partita, soprattutto con un arrembante Lazovic sulla corsia sinistra. Di occasioni però ce ne sono poche fino al 37′ quando Dragowski è super sull'inserimento di Faraoni dalla destra, un minuto dopo Ribery prova un'azione solitaria ma ben fermato dall'ottimo Rrahmani.</p>
      <h3>Di Carmine, la legge dell'ex</h3>
      <p>Nella ripresa i ritmi, già non altissimi, calano. Vlahovic non sfrutta al meglio la grande occasione della maglia da titolare, i viola si affidano troppo ai piedi di Ribery che però è poco aiutato dai compagni. Dall'altra parte sfiorano il gol sia Verre con un tiro dal limite al 55′ sia Salcedo al 60′ con un colpo di testa a botta sicura da corner, ma Dragowski sembra insuperabile. Sembra, appunto, perché al 66′ Faraoni crossa al limite, magico velo di Verre per Di Carmine che di destro fulmina il portiere polacco. E' una liberazione per il 31enne attaccante scaligero che trova la prima rete in serie A proprio alla squadra dove è cresciuto (non ha mai fatto mistero di ispirarsi a Batistuta). E pensare che per alcuni dissapori con Juric, Di Carmine nelle ultime due gare era stato escluso dai convocati dal tecnico croato. I ragazzi provano a reagire ma tutti gli attacchi sono sterili, anzi a segnare è Stepinski ma in fuorigioco e l'arbitro Giua correttamente annulla. Poco male perché l'Hellas ottiene un'importantissima vittoria salendo a 18 punti in classifica, lasciando la Fiorentina a 16.<br/><br/><b>VERONA-FIORENTINA 1-0 (0-0)</b><br/><b>VERONA (3-4-2-1):</b> Silvestri; Rrahmani, Bocchetti (36′ st Dawidowicz), Gunter; Faraoni, Amrabat, Pessina, Lazovic; Verre, Salcedo (27′ st Zaccagni); Di Carmine (38′ st Stepinski ). In panchina: Wesley, Empereur, Vitale, Adjapong, Henderson, Tutino, Pazzini, Radunovic, Berardi. Allenatore: Juric.<br/><b>FIORENTINA (3-5-2):</b> Dragowski; Milenkovic, Pezzella (4′ pt Ceccherini), Caceres; Venuti (19′ st Lirola), Benassi (31′ st Ghezzal), Badelj, Cristoforo, Dalbert; Vlahovic, Ribery. In panchina: Ranieri, Eysseric, Zurkowski, Boateng, Chiesa, Pedro, Sottil, Terracciano, Cerofolini. Allenatore: Montella.<br/><b>ARBITRO:</b> Giua di Olbia.<br/><b>RETE:</b> Di Carmine al 66′.<br/><b>AMMONITI:</b> Di Carmine, Pessina, Venuti, Milenkovic e Faraoni.<br/><b>ANGOLI:</b> 8-6 per il Verona.<br/><b>RECUPERO:</b> 2′ e 5′.</p>
    </article>
  </body>
</html>