<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/beroe/klasicheski-beroe-se-vyrna-na-pobedniq-pyt-1409291.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-24T17:47:00+00:00"/>
    <meta property="og:title" content="Класически Берое се върна на победния път"/>
    <meta property="og:description" content="Отборът на Берое се върна към победите и спечели с 3:0 гостуването си на Дунав Русе Двубоят бе от 17-тия кръг на Ефбет лига"/>
  </head>
  <body>
    <article>
      <h1>Класически Берое се върна на победния път</h1>
      <address><time datetime="2019-11-24T17:47:00+00:00">24 Nov 2019, 17:47</time> by <a rel="author">Sportlive.bg</a></address>
      <p>Отборът на <a href="https://www.sportlive.bg/tags/1075">Берое</a> се върна към победите и спечели с 3:0 гостуването си на Дунав Русе. Двубоят бе от 17-тия кръг на <a href="https://www.sportlive.bg/tags/52636">Ефбет лига</a>. Мартин Камбуров отбеляза един от головете за победата на старозагорци, а още две попадения добави Ибрахима Конте.</p>
      <p>Първото полувреме в Русе премина без голове, но след почивката играчите на Димитър Димитров – Херо показаха, че са по-класният тим. В 56-тата минута националът Александър Цветков открадна една топка от защитата на Дунав, след което изведе капитана <a href="https://www.sportlive.bg/tags/12356">Мартин Камбуров</a>, който не сбърка – 0:1! От щаба на домакините имаха претенции за игра с ръка на Цветков и засада на Камбуров при гола, но попадението беше признато. Голът бе 227-ми за роденият в Свиленград нападател, като това бе и неговият юбилеен мач номер 400 в елита.</p>
      <p>Старозагорци продължиха да атакуват и стигнаха до втори гол в 77-мата минута. След разбъркване в наказателното поле на Дунав топката се отби в гърба на Мартин Камбуров и попадна в Ибрахима Конте, който вкара топката в мрежата – 0:2! В 87-мата минута гвинеецът реализира втория си гол в двубоя. Отново Александър Василев се превърна в асистент, след като изведе Конте и нападателят не сбърка срещу Макендиев – 0:3!</p>
      <p>Така старозагорци вече имат актив от 24 точки и са на 7-мата позиция в класирането, с равен брой точки с 6-тия Черно море и с една по-малко от 5-тия Арда. Поражението за <a href="https://www.sportlive.bg/tags/26236">Дунав</a> означава, че те са на 11-тото място с 16 точки, но русенци имат едва един успех в последните си 5 срещи.</p>
      <p> </p>
      <related>
        <h4>Още по темата</h4>
        <a href="https://www.sportlive.bg/bgfootball/beroe/Arda-se-vyrna-kym-pobedite-sled-vtori-uspeh-sreshtu-Beroe-prez-sezona-1404828.html"/>
        <a href="https://www.sportlive.bg/bgfootball/bgfootballother/V-Dunav-dylzhat-po-edna-zaplata-na-igrachite-no-shte-namerqt-parite-1404572.html"/>
        <a href="https://www.sportlive.bg/bgfootball/levski/Levski-si-nabelqza-igrach-na-Beroe-1391635.html"/>
        <a href="https://www.sportlive.bg/bgfootball/ludogorec/Nastavnikyt-na-Ludogorec-Mozhehme-da-vkarame-pone-5-gola-na-Beroe-1391152.html"/>
        <a href="https://www.sportlive.bg/bgfootball/beroe/Kamburov-V-kraq-na-sezona-mozhe-bi-shte-spra-s-futbola-1409286.html"/>
      </related>
    </article>
  </body>
</html>