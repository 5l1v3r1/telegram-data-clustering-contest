<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/industrifacket-och-fackforbundet-pro-varslar-om-strejk-om-tva-veckor/"/>
    <meta property="og:site_name" content="HBL"/>
    <meta property="article:published_time" content="2019-11-24T17:45:00+00:00"/>
    <meta property="og:title" content="Industrifacket, YTN och fackförbundet Pro varslar om strejk om två veckor"/>
    <meta property="og:description" content="Industrifacket, YTN och fackförbundet Pro varslar om strejk den 9-11 december efter att kollektivavtalsförhandlingarna har strandat. En central tvistefråga handlar om bestämmelserna om arbetstid."/>
  </head>
  <body>
    <article>
      <h1>Industrifacket, YTN och fackförbundet Pro varslar om strejk om två veckor</h1>
      <h2>Industrifacket, YTN och fackförbundet Pro varslar om strejk den 9-11 december efter att kollektivavtalsförhandlingarna har strandat. En central tvistefråga handlar om bestämmelserna om arbetstid.</h2>
      <address><time datetime="2019-11-24T17:45:00+00:00">24 Nov 2019, 17:45</time> by <a rel="author">HBL</a></address>
      <p>Det är särskilt bestämmelserna om arbetstid, och då särskilt de så kallade kikytimmarna som tillkom i samband med konkurrenskraftsavtalet, som parterna inte har kunnat komma överens om.</p>
      <p>Industrifackets strejkvarsel gäller ungefär 35 000 anställda inom tio avtalsbranscher i 180 företag. Arbetet läggs ner inom teknologiindustrin, teknisk service och tekniskt underhåll, gummiindustri, glaskeramisk industri, malmgruvorna, mekanisk skogsindustri, plastproduktindustri och kemisk produktindustri, kemisk basindustri, olje-, naturgas- och petrokemisk industri samt Försvarsministeriets arbetsplatser.</p>
      <p>Enligt Industrifacket har arbetsgivarna föreslagit förändringar i villkoren som skulle innebära försämringar på upp till 20 procent i kostnadseffekter för arbetstagarna.</p>
      <p>Också fackförbundet Pro varslar om strejk den 9-11 december. Pro kräver att de 24 extra arbetstimmar som infördes i samband med konkurrenskraftsavtalet stryks ur kollektivavtalen. Strejkvarslet gäller fem branscher. Samtidigt meddelar Pro om att övertidsförbudet för tjänstemännen inom teknologiindustrin fortsätter till den 11 december.</p>
      <p>De Högre Tjänstemännen, YTN, varslar om strejk som skulle beröra ungefär 50 företag inom teknologiindustrin. Också YTN protesterar mot den obetalda arbetstidsförlängning som genomfördes i och med konkurrenskraftsavtalet. Ungefär 50 000 högre tjänstemän skulle omfattas av strejken.</p>
    </article>
  </body>
</html>