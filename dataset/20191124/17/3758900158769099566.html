<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-nowy-tydzien-w-polityce-zastepcy-prezesa-nik-umowa-koalicyjn,nId,3352332"/>
    <meta property="og:site_name" content="RMF24"/>
    <meta property="article:published_time" content="2019-11-24T17:20:08+00:00"/>
    <meta property="og:title" content="Nowy tydzień w polityce: Zastępcy prezesa NIK, umowa koalicyjna Zjednoczonej Prawicy i nowa KE"/>
    <meta property="og:description" content="Finał rozmów koalicyjnych liderów Zjednoczonej Prawicy, dalszy ciąg dyskusji o kontrowersyjnym głosowaniu w sprawie wyboru członków KRS i decyzja Parlamentu Europejskiego w sprawie nowej Komisji Europejskiej – to tylko niektóre z najważniejszych politycznych wydarzeń nadchodzącego tygodnia. W poniedziałek do Warszawy przyjedzie też duńska para książęca."/>
  </head>
  <body>
    <article>
      <h1>Nowy tydzień w polityce: Zastępcy prezesa NIK, umowa koalicyjna Zjednoczonej Prawicy i nowa KE</h1>
      <address><time datetime="2019-11-24T17:20:08+00:00">24 Nov 2019, 17:20</time> by <a rel="author" href="https://www.rmf24.pl/tylko-w-rmf24/pawel-balinowski" target="_blank">Paweł Balinowski</a></address>
      <p>
        <b>Finał rozmów koalicyjnych liderów Zjednoczonej Prawicy, dalszy ciąg dyskusji o kontrowersyjnym głosowaniu w sprawie wyboru członków KRS i decyzja Parlamentu Europejskiego w sprawie nowej Komisji Europejskiej – to tylko niektóre z najważniejszych politycznych wydarzeń nadchodzącego tygodnia. W poniedziałek do Warszawy przyjedzie też duńska para książęca.</b>
      </p>
      <figure>
        <img src="https://i.iplsc.com/marian-banas/0009ERVJV66DCN85-C123-F4.png"/>
        <figcaption>Marian Banaś<cite>/ Radek Pietruszka /PAP</cite></figcaption>
      </figure>
      <p>Nowy tydzień w polskiej polityce może przynieść <b>nowe wątki w sprawie byłego ministra finansów i obecnego szefa Najwyższej Izby Kontroli, Mariana Banasia</b>. Po głośnym reportażu "Superwizjera" TVN pojawiły się poważne wątpliwość co do posiadanych przez niego nieruchomości i kontaktów z osobami ze środowisk przestępczych. Centralne Biuro Antykorupcyjne przygotowało raport w tej sprawie. W sobotę Mateusz Morawiecki deklarował w RMF FM: <i>W ten weekend mam zaplanowane to przeczytać, kiedy będę miał wyrobiony pogląd w tej kwestii, będę mógł coś więcej powiedzieć - </i>mówił premier <a href="https://www.rmf24.pl/tylko-w-rmf24/rozmowa/news-morawiecki-o-szefie-nik-jezeli-raport-cba-bedzie-niekorzystn,nId,3350545"><u><b>w programie Gość Krzysztofa Ziemca w RMF FM</b></u></a>.</p>
      <figure>
        <video src="https://v-nocdn.iplsc.com/-/0009EO9MWFG1SV1I-V1.mp4"/>
        <figcaption>Mateusz Morawiecki: Jeśli raport CBA będzie niekorzystny, zadzwonię do pana prezesa Karolina Bereza /RMF FM</figcaption>
      </figure>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-morawiecki-w-ten-weekend-przeczyta-raport-cba-dotyczacy-bana%2CnId%2C3350602%3Fparametr%3Dembed_tyt">Morawiecki w ten weekend przeczyta raport CBA dotyczący Banasia</a>
      </p>
      <p>W związku z tym niewykluczone, że polski rząd wreszcie odniesie się jednoznacznie do sprawy Banasia i być może podejmie jakieś konkretne decyzje. Wiemy za to na pewno, że <b>w środę sejmowa Komisja Kontroli Państwowej ma zaopiniować wnioski o powołanie wiceprezesów NIK, zgłoszonych... właśnie przez Mariana Banasia. </b>To Marek Opioła i Tadeusz Dziuba.</p>
      <h4>Umowa koalicyjna Zjednoczonej Prawicy</h4>
      <p>Zjednoczona Prawica ma w nadchodzącym tygodniu podpisać umowę koalicyjną na najbliższe lata. Poinformował o tym w piątek szef Komitetu Wykonawczego PiS Krzysztof Sobolewski.</p>
      <figure>
        <iframe data-src="https://twitter.com/AC_Sobol/status/1197941878458605573?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Poprzednia <b>umowa koalicyjna między Prawem i Sprawiedliwością, Solidarną Polską i Porozumieniem wygasła 11 listopada</b>, wraz z końcem minionej kadencji parlamentu. Konieczne było wynegocjowanie nowej - rozmowy trwały kilka tygodni.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fnews-adam-szlapka-nowym-szefem-nowoczesnej-dzisiaj-mowimy-nowocze%2CnId%2C3352290%3Fparametr%3Dembed_tyt">Adam Szłapka nowym szefem Nowoczesnej. "Dzisiaj mówimy: Nowoczesna restart"</a>
      </p>
      <h4>Wizyta duńskiej pary książęcej</h4>
      <p>W poniedziałek do Warszawy przyjedzie duńska para książęca - <b>następca tronu Danii książę Fryderyk oraz księżna Maria Elżbieta</b>. Ta wizyta to część obchodów 100-lecia ponownego nawiązania stosunków dyplomatycznych pomiędzy Polską a Danią. Goście spotkają się z parą prezydencką. </p>
      <p>Książę Fryderyk weźmie też udział w debacie o czystym powietrzu, z kolei księżna Maria Elżbieta będzie uczestniczyła w m.in. w dyskusji o integracji osób niepełnosprawnych.</p>
      <h4>Głosowanie nad składem nowej KE</h4>
      <p>W środę w Strasburgu Parlament Europejski będzie głosował nad składem nowej Komisji Europejskiej pod kierownictwem Ursuli von der Layen. <i><b>Jeśli głosowanie będzie pozytywne, 1 grudnia Komisja Europejska będzie mogła rozpocząć swoją pracę</b></i> - mówił w czwartek przewodniczący PE David Sassoli. W nowej Komisji Europejskiej teka unijnego komisarza ds. rolnictwa przypadła Januszowi Wojciechowskiemu. </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fekonomia%2Fnews-nowy-tydzien-w-ekonomii-co-z-budzetem-i-cenami-pradu%2CnId%2C3349117%3Fparametr%3Dembed_tyt">Nowy tydzień w ekonomii. Co z budżetem i cenami prądu?</a>
      </p>
    </article>
  </body>
</html>