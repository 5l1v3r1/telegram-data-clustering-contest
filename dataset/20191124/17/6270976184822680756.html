<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/24/homchak-poyasnyv-navishho-naspravdi-rosiyi-potriben-krym/"/>
    <meta property="og:site_name" content="Рубрика"/>
    <meta property="article:published_time" content="2019-11-24T17:27:43+00:00"/>
    <meta property="og:title" content="Хомчак пояснив, навіщо насправді Росії потрібен Крим"/>
    <meta property="og:description" content="Начальник Генерального штабу Руслан Хомчак вважає, що Крим потрібен Росії для того, щоб “кошмарити” Європу в Середземному морі. Про це він розповів в інтерв’ю національному агентству “Укрінформ”. “Крим Росії потрібен зовсім не як місце для відпочинку росіян. Він розглядається як російська база, потужна, яка повинна “кошмарити” всю Європу і Північну Африку, і дати їм, росіянам, […]"/>
  </head>
  <body>
    <article>
      <h1>Хомчак пояснив, навіщо насправді Росії потрібен Крим</h1>
      <address><time datetime="2019-11-24T17:27:43+00:00">24 Nov 2019, 17:27</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/05/1504110808-17302625-860x580-c-1.jpg"/>
      </figure>
      <p>Фото УНІАН<br/><b><b>Начальник Генерального штабу Руслан Хомчак вважає, що Крим потрібен Росії для того, щоб “кошмарити” Європу в Середземному морі.</b></b></p>
      <p>Про це він розповів в інтерв’ю національному агентству <a href="https://www.ukrinform.ru/rubric-polytics/2824065-krym-nuzen-rossii-ctoby-gospodstvovat-uze-i-v-sredizemnom-more-homcak.html">“Укрінформ”.</a></p>
      <p>“Крим Росії потрібен зовсім не як місце для відпочинку росіян. Він розглядається як російська база, потужна, яка повинна “кошмарити” всю Європу і Північну Африку, і дати їм, росіянам, можливість панувати вже в Середземному морі. Я не помилився – саме в Середземному морі”, – сказав він.</p>
      <p>На думку Хомчака, зараз Росія намагається позиціонувати весь Чорноморський басейн як свої внутрішні води і на це не можна закривати очі.</p>
      <related>
        <h4>Читайте також</h4>
        <a href="https://rubryka.com/2019/11/24/ssha-prodovzhuvatymut-pidtrymuvaty-ukrayinu-u-borotbi-z-pogrozamy-rf-zayava/"/>
      </related>
      <p>“Звичайно, там є Туреччина, яка цього не дозволить, яким би чином Росія не хотіла б з ними зблизитися. Там є країни НАТО – Румунія і Болгарія. З начальником штабу Румунії у нас була щойно розмова, він повністю підтримує співпрацю з нами. Тому Чорне море найближчим часом буде регіоном, де різні сили будуть випробовувати свої можливості і своє терпіння”, – заявив він.</p>
      <p>Крім того, начальник Генштабу висловив упевненість в тому, що співпраця з НАТО прискорить формування в Україні сучасних військово-морських сил.</p>
      <p>“Така співпраця не тільки допоможе – вона набагато прискорить таку роботу. Тому що концепція у нас є, стратегія, є всі відповідні розрахунки. Але, якщо ми будемо робити це самостійно – це займе десятки років. Ми розуміємо, що побудувати корабель, або навіть один катер – на це потрібні роки. Зараз кроки є реальними”, – вважає Хомчак.</p>
      <p>Нагадаємо,  <a href="https://rubryka.com/2019/11/23/poverneni-ukrayinski-vijskovi-korabli-rozgrabuvaly-marodery-v-rf-homchak/">Хомчак заявив, що повернені українські військові кораблі розграбували мародери в РФ.</a></p>
    </article>
  </body>
</html>