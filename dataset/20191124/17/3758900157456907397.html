<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/kultura/news-viki-gabor-zwyciezyla-w-finale-eurowizji-junior-2019-zobacz-,nId,3352351"/>
    <meta property="og:site_name" content="RMF24"/>
    <meta property="article:published_time" content="2019-11-24T17:58:01+00:00"/>
    <meta property="og:title" content="Viki Gabor zwyciężyła w finale Eurowizji Junior 2019! Zobacz jej występ!"/>
    <meta property="og:description" content="Viki Gabor zwyciężczynią Eurowizji Junior 2019! 12-letnia wokalistka pokonała z piosenką &quot;Superhero&quot; młodych wykonawców z 18 innych krajów. Tym samym Polska drugi raz z rzędu triumfuje w tym międzynarodowym konkursie. Zobaczcie finałowy występ Viki Gabor i skróty pozostałych wykonań!"/>
  </head>
  <body>
    <article>
      <h1>Viki Gabor zwyciężyła w finale Eurowizji Junior 2019! Zobacz jej występ!</h1>
      <address><time datetime="2019-11-24T17:58:01+00:00">24 Nov 2019, 17:58</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Viki Gabor zwyciężczynią Eurowizji Junior 2019! 12-letnia wokalistka pokonała z piosenką "Superhero" młodych wykonawców z 18 innych krajów. Tym samym Polska drugi raz z rzędu triumfuje w tym międzynarodowym konkursie. Zobaczcie finałowy występ Viki Gabor i skróty pozostałych wykonań!</b>
      </p>
      <p>"Dobrze wiem, znalazłam swoje miejsce. Tyle pięknych chwil wciąż czeka nas!" - śpiewała <b>Viki Gabor w trakcie finałowego koncertu Eurowizji Junior 2019 - i zanotowała naprawdę świetny występ!</b> Młodej wokalistce towarzyszyła na scenie Areny Gliwice trójka tancerzy i dwoje tłumaczy języka migowego. <b>Było kolorowo i energetycznie. Zobaczcie sami!</b></p>
      <figure>
        <iframe src="https://www.youtube.com/embed/TvmqnNxnuJM" width="560" height="315" data-service="Youtube" scrolling="no"/>
      </figure>
      <h4>Finał w Polsce dzięki sukcesowi Roksany Węgiel</h4>
      <p><b>Eurowizja Junior 2019 gości w Polsce za sprawą ubiegłorocznego sukcesu Roksany Węgiel,</b> która wygrała konkurs piosenką "Anyone I Want To Be".</p>
      <p>W tym roku pałeczkę przejęła od niej właśnie 12-letnia Wiktoria Gabor. Do rywalizacji młoda wokalistka stanęła <b>z utworem "Superhero", którego tekst i muzykę stworzyli</b> Małgorzata Uściłowska, Dominic Buczkowski-Wojtaszek i Patryk Kumór. Co ciekawe, Gabor śpiewa piosenkę <b>w dwóch językach: po polsku i po angielsku.</b></p>
      <figure>
        <img src="https://i.iplsc.com/reprezentujaca-polske-viki-gabor-podczas-koncertu-finalowego/0009ERY28PU6C70C-C123-F4.jpg"/>
        <figcaption>Reprezentująca Polskę Viki Gabor podczas koncertu finałowego konkursu Eurowizja Junior 2019 w Gliwicach<cite>/ Andrzej Grygiel /PAP</cite></figcaption>
      </figure>
      <h4>Od początku w gronie faworytów. Klip do piosenki Viki Gabor ma już blisko 5 mln wyświetleń!</h4>
      <p>12-latka z Polski od początku cieszyła się wielką sympatią internautów i <b>wymieniana była w gronie faworytów</b> tegorocznego konkursu. <b>Oficjalny klip do piosenki "Superhero",</b> opublikowany na kanale Eurowizji Junior na YouTubie 10 października, zanotował dotąd <b>ponad 4,7 miliona wyświetleń!</b></p>
      <p>To istotne, bowiem <b>o wynikach Eurowizji Junior decydują zarówno jurorzy z każdego z uczestniczących w konkursie krajów, jak i widzowie w głosowaniu internetowym.</b></p>
      <figure>
        <img src="https://i.iplsc.com/reprezentujaca-polske-viki-gabor-podczas-koncertu-finalowego/0009ERY5R0NAHJBX-C123-F4.png"/>
      </figure>
      <p>Reprezentująca Polskę Viki Gabor podczas koncertu finałowego konkursu Eurowizja Junior 2019 w Gliwicach / Andrzej Grygiel /PAP<br/><br/>To ostatnie przebiegało <b>w dwóch etapach.</b> Pierwszy miał miejsce jeszcze przed finałowym koncertem: głosowanie wystartowało w piątkowy wieczór, a zakończyło się w niedzielę o 15:00, na godzinę przed rozpoczęciem w Arenie Gliwice wielkiego finału. Druga runda miała natomiast miejsce tuż po koncercie: możliwość oddania głosów widzowie mieli przez 15 minut.</p>
      <p>Co istotne, w przeciwieństwie do Eurowizji dla dorosłych wykonawców <b>głosujący na uczestników Eurowizji Junior mogli wybrać również wykonawcę ze swojego kraju.</b></p>
      <figure>
        <iframe src="https://www.youtube.com/embed/ZlBrIoY9Hvo" width="560" height="315" data-service="Youtube" scrolling="no"/>
      </figure>
      <p>Drugie miejsce zajął w konkursie <b>reprezentant Kazachstanu Yerzhan Maxim,</b> a trzecie zdobyła <b>Hiszpanka Melani Garcia-Marte.</b></p>
      <p>
        <b>Zobaczcie ich występy:</b>
      </p>
      <figure>
        <iframe src="https://www.youtube.com/embed/tSVmX1E25C8" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Qo_Tod1GxyU" width="560" height="315" data-service="Youtube" scrolling="no"/>
      </figure>
      <p>Wideo youtube<br/>Wideo youtube</p>
      <h4>Eurowizja Junior 2019. Zobaczcie skróty wszystkich konkursowych wykonań!</h4>
      <figure>
        <iframe src="https://www.youtube.com/embed/wkTH9H1YL8M" width="560" height="315" data-service="Youtube" scrolling="no"/>
      </figure>
      <p>
        <b>Wszystkie występy młodych wokalistów w koncercie finałowym Eurowizji Junior 2019 możecie obejrzeć </b>
        <u>
          <b>
            <a href="https://www.youtube.com/user/JuniorEurovision/videos">na oficjalnym kanale konkursu na YouTube! &gt;&gt;&gt;&gt;</a>
          </b>
        </u>
      </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-joanna-kulig-w-serialu-tworcy-la-la-land-sa-pierwsze-zdjecia%2CnId%2C3349134%3Fparametr%3Dembed_linki">Joanna Kulig w serialu twórcy "La La Land". Są pierwsze zdjęcia z planu</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fkultura%2Fnews-nowy-tydzien-w-kulturze-roman-polanski-na-gali-w-lodzi-histo%2CnId%2C3349022%3Fparametr%3Dembed_linki">Nowy tydzień w kulturze. Roman Polański na gali w Łodzi, "Historia małżeńska" w kinach</a>
        </li>
      </ul>
      <figure>
        <iframe src="https://www.youtube.com/embed/okG6yNKaS1g" width="560" height="315" data-service="Youtube" scrolling="no"/>
      </figure>
      <figure>
        <img src="https://i.iplsc.com/reprezentujaca-polske-viki-gabor-podczas-koncertu-finalowego/0009ERY6UX5XAMBN-C123-F4.png"/>
        <figcaption>Reprezentująca Polskę Viki Gabor podczas koncertu finałowego konkursu Eurowizja Junior 2019 w Gliwicach<cite>/ Andrzej Grygiel /PAP</cite></figcaption>
      </figure>
    </article>
  </body>
</html>