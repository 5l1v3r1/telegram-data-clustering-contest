<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/dembele-des-de-la-meva-arribada-al-barca-fa-tres-anys-he-millorat-en-la-preparacio-dels-partits/noticia/2965781/"/>
    <meta property="og:site_name" content="CCMA"/>
    <meta property="article:published_time" content="2019-11-24T17:19:28+00:00"/>
    <meta property="og:title" content="Dembélé: &quot;Des de la meva arribada al Barça fa tres anys he millorat en la preparació dels partits&quot;"/>
    <meta property="og:description" content="El davanter francès confessa que ha canviat la seva manera de preparar els partits per intentar evitar lesions com les que l'han tingut apartat de l'equip aquesta temporada. Dembélé es retrobarà amb el seu exequip, el Borussia Dortmund, aquest dimecres"/>
  </head>
  <body>
    <article>
      <h1>Dembélé: "Des de la meva arribada al Barça fa tres anys he millorat en la preparació dels partits"</h1>
      <h2>El davanter francès confessa que ha canviat la seva manera de preparar els partits per intentar evitar lesions com les que l'han tingut apartat de l'equip aquesta temporada. Dembélé es retrobarà amb el seu exequip, el Borussia Dortmund, aquest dimecres</h2>
      <address><time datetime="2019-11-24T17:19:28+00:00">24 Nov 2019, 17:19</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/9/2/1570443128229.jpg"/>
        <figcaption>Dembélé celebrant un gol amb el Barça (EFE)</figcaption>
      </figure>
      <p><b>Ousmane Dembélé es retrobarà aquesta setmana amb el seu exequip, el Borussia Dortmund,</b> on va jugar la temporada 2016/17. El blaugrana no va poder jugar al BVB Stadion a causa d'una lesió, però sí que hi serà dimecres al Camp Nou. <b>Per a ell és un partit important, com ha explicat en una entrevista a Barça TV:</b></p>
      <blockquote>"Contra el Borussia hem de guanyar per assegurar la classificació al més aviat possible. És el partit més important de la primera part de la temporada. Amb el suport de la nostra afició, esperem aconseguir els tres punts per anar a jugar al camp de l'Inter amb més tranquil·litat"</blockquote>
      <blockquote>"El del Dortmund serà un partit especial per a mi. Segueixo tenint excompanys a l'equip. Serem rivals, però no canvia res. Vaig marxar fa 3 anys i no els veig des de llavors. Emocionalment serà una mica difícil, però estaré content de veure'ls i de jugar contra ells"</blockquote>
      <p>
        <b>Les lesions que l'han tingut apartat: </b>
      </p>
      <blockquote>"Durant la pretemporada estava molt bé. Després em vaig lesionar i vaig estar absent durant un mes. Quan vaig tornar, tenia alguns problemes físics. Ara he de lluitar pel lloc, perquè tenim un gran equip i hi ha més competència que les temporades passades"</blockquote>
      <blockquote>"Des de la meva arribada al Barça fa tres anys he millorat en la preparació dels partits. Vaig al gimnàs, escalfo més abans dels partits i m'entreno bé. El Barça és un gran equip, amb grans jugadors i això et fa agafar ganes de donar-ho tot"</blockquote>
      <p>
        <b>Quins són els seus suports dins de l'equip? </b>
      </p>
      <blockquote>"Vull demostrar el que soc capaç de fer en el terreny de joc. Tot l'equip m'ajuda, però especialment rebo el suport de Lenglet i d'Umtiti" (...) "Amb Griezmann ens portem bé. Em dona molts consells. És una molt bona persona i un bon amic. Es porta molt bé amb mi i amb la resta del grup. No ha necessitat gaire temps per adaptar-se".</blockquote>
      <p>
        <b>Un orgull jugar amb Messi</b>
      </p>
      <blockquote>"Messi és un gran jugador. El mirava per la televisió quan era més jove, però jugar amb ell i veure-ho a la vida real és encara millor. És un honor que digui de mi que tinc talent, però he de demostrar-ho al camp".</blockquote>
      <p>
        <b>De quin gol guarda millor record?</b>
      </p>
      <blockquote>"Del que vaig marcar contra el Tottenham. O el que vaig fer contra el Chelsea. Però prefereixo el del Tottenham perquè tenia molt d'espai i em va encantar. Per a mi és el meu millor gol al Barça"</blockquote>
    </article>
  </body>
</html>