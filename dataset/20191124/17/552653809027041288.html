<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058243_a-kormany-szerint-a-klimavedelmi-kerdoiv-nem-nemzeti-konzultacio-hanem-brusszel"/>
    <meta property="og:site_name" content="Népszava"/>
    <meta property="article:published_time" content="2019-11-24T17:58:00+00:00"/>
    <meta property="og:title" content="A kormány szerint a klímavédelmi kérdőív nem nemzeti konzultáció, hanem Brüsszel"/>
    <meta property="og:description" content="Az uniós rendeletet a kérdőívvel kapcsolatban mégsem sikerült maradéktalanul teljesíteni."/>
  </head>
  <body>
    <article>
      <h1>A kormány szerint a klímavédelmi kérdőív nem nemzeti konzultáció, hanem Brüsszel</h1>
      <address><time datetime="2019-11-24T17:58:00+00:00">24 Nov 2019, 17:58</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Az uniós rendeletet a kérdőívvel kapcsolatban mégsem sikerült maradéktalanul teljesíteni.</b>
      </p>
      <p>"A klímavédelem kapcsán a kormány nem indított nemzeti konzultációt" - így kezdődik az Innovációs és Technológiai Minisztérium (ITM) mai közleménye, amit annak ügyében adtak ki az Országos Sajtószolgálatnak, hogy a magyar sajtó <a href="https://nepszava.hu/3058046_tudja-hogy-a-kormany-eppen-onnel-konzultal-a-klimavaltozasrol">egy véletlennek köszönhetően</a> felkapta és nemzeti konzultációként tálalta az egyáltalán nem reklámozott klímavédelmi kérdőívet.</p>
      <blockquote>A közlemény szerint ezzel "a Brüsszel által előírt tájékoztatási formának tett eleget" az ITM.</blockquote>
      <p>"Ezért arra kérjük az ellenzéki pártokat, forduljanak Brüsszelhez, mert a formát és a határidőket Brüsszel írta elő. Amennyiben a kormány klíma ügyben nemzeti konzultációt akar lefolytatni, akkor azt a szokásos módon fogja megtenni" - zárul az ITM mondanivalója. Az alapvetően politikai síkon értelmezhető közlemény arra tehát nem tér ki, hogy a vonatkozó uniós rendelet (Európai Parlament és az Európai Tanács 2018/1999 - <a href="https://eur-lex.europa.eu/legal-content/HU/TXT/PDF/?uri=CELEX:32018R1999&amp;from=EN">itt elolvasható</a>) a kérdőív közzétételén kívül azért még előír néhány dolgot a kormány számára:</p>
      <blockquote>"A tagállamok biztosítják a nyilvánosság tájékoztatását. A tagállamok ésszerű időkereteket adnak meg, amelyek elegendő időt hagynak a nyilvánosság számára a tájékozódásra, a részvételre és véleményének kifejtésére. A tagállamok biztosítják a nyilvánosság tájékoztatását."</blockquote>
      <p>Valamint:</p>
      <blockquote>"A nyilvános konzultáció lefolytatása során – az Aarhusi Egyezménnyel összhangban – a tagállamoknak törekedniük kell az egyenlő részvétel biztosítására, a nyilvánosság tájékoztatására nyilvános hirdetmények vagy más megfelelő eszközök, például az elektronikus média révén, a nyilvánosság számára valamennyi vonatkozó dokumentum hozzáférhetővé tételére, valamint a nyilvánosság részvételével kapcsolatos gyakorlati intézkedések bevezetésére."</blockquote>
      <p>A mindössze 7 napos időkerettel kitölthető kérdőívvel kapcsolatban korántsem mondanánk, hogy a kormány elegendő időt hagyott volna egy magyarországnyi nyilvánosság számára a tájékozódásra, a részvételre és véleményének kifejtésére a kérdésben.</p>
      <p>Ahogy arra sem esküdnénk meg, hogy a kormány mindenki számára biztosította az egyenlő részvételt, hogy nyilvános a nyilvánosság tájékoztatására nyilvános hirdetményekkel vagy más megfelelő eszközökkel tájékoztatta volna a nyilvánosságot a kérdőív létezéséről.</p>
    </article>
  </body>
</html>