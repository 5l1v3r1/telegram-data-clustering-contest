<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198461/hpa-o-disekatommyrioyxos-maikl-mploympergk-diekdikei-to-xrisma-ton-dimokratikon"/>
    <meta property="og:site_name" content="CNN.gr"/>
    <meta property="article:published_time" content="2019-11-24T17:52:40+00:00"/>
    <meta property="og:title" content="ΗΠΑ: Ο δισεκατομμυριούχος Μάικλ Μπλούμπεργκ διεκδικεί το χρίσμα των Δημοκρατικών"/>
    <meta property="og:description" content="Ο δισεκατομμυριούχος επιχειρηματίας και πρώην δήμαρχος της Νέας Υόρκης, Μάικλ Μπλούμπεργκ , ανακοίνωσε σήμερα επισήμως ότι θα διεκδικήσει το χρίσμα των..."/>
  </head>
  <body>
    <article>
      <h1>ΗΠΑ: Ο δισεκατομμυριούχος Μάικλ Μπλούμπεργκ διεκδικεί το χρίσμα των Δημοκρατικών</h1>
      <h2>Ο δισεκατομμυριούχος επιχειρηματίας και πρώην δήμαρχος της Νέας Υόρκης, Μάικλ Μπλούμπεργκ, ανακοίνωσε σήμερα επισήμως ότι θα διεκδικήσει το χρίσμα των Δημοκρατικών ενόψει των προεδρικών εκλογών του 2020.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19158057977220.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19025720367611.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19022748991529.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19021553223679.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19057784258716.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/24/19425/photos/full/AP_19039633655171.jpg"/>
          <figcaption>Μάικλ Μπλούμπεργκ - Πηγή: AP PHOTO</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:52 , 24 November 2019 - 23:48</p>
      <p>«Είμαι υποψήφιος για την προεδρία για να νικήσουμε τον <a href="https://www.cnn.gr/eidhseis/tag/70/ntonalnt-tramp"><b>Ντόναλντ Τραμπ</b></a> και να ξαναχτίσουμε την Αμερική», ανέφερε στον ιστότοπό του ο 77χρονος μεγιστάνας των μέσων ενημέρωσης. «Δεν αντέχουμε άλλα τέσσερα χρόνια τις απερίσκεπτες και ανήθικες ενέργειες του προέδρου Τραμπ», πρόσθεσε. Ο Ρεπουμπλικάνος πρόεδρος «συνιστά υπαρξιακή απειλή για τη χώρα και για τις αξίες μας. Αν κερδίσει μια νέα θητεία δεν θα μπορέσουμε ποτέ να συνέλθουμε», υποστήριξε.</p>
      <p>Ο Μπλούμπεργκ, ο <b>ένατος πλουσιότερος άνθρωπος στον κόσμο</b> σύμφωνα με το περιοδικό Forbes (η περιουσία του εκτιμάται στα 50 δισεκατομμύρια δολάρια), ξεκίνησε σήμερα μια τηλεοπτική <b>διαφημιστική καμπάνια που θα κοστίσει το ποσό ρεκόρ των 31 εκατομμυρίων δολαρίων.</b></p>
      <p>Ο αυτοδημιούργητος επιχειρηματίας προέρχεται από μια οικογένεια της μεσαίας τάξης. Γεννήθηκε στις <b>14 Φεβρουαρίου 1942 στη Βοστόνη</b> και σπούδασε <b>μηχανικός</b>, ενώ στη συνέχεια πήρε μάστερ από το πανεπιστήμιο Χάρβαρντ.</p>
      <p>Εργάστηκε για 15 χρόνια στην επενδυτική τράπεζα Salomon Brothers, όπου έβγαλε πολλά εκατομμύρια. Όταν απολύθηκε, το 1981, έλαβε αποζημίωση 10 εκατομμυρίων δολαρίων. Στη συνέχεια ίδρυσε την ομώνυμη εταιρεία χρηματοοικονομικού λογισμικού και δεδομένων, σε μια περίοδο που ήταν σε πλήρη άνθιση η επανάσταση των ηλεκτρονικών υπολογιστών. <b>Τα τερματικά της εταιρείας θεωρούνται κεφαλαιώδους σημασίας</b> για τον <b>χρηματοοικονομικό κόσμο</b> ενώ το πρακτορείο που φέρει επίσης το όνομά του έγινε γνωστό για την πληθώρα αποκλειστικών ειδήσεων που αφορούσαν τράπεζες, εταιρείες αλλά και πολιτικά γεγονότα.</p>
      <p>Το 2001, μετά τις <b>τρομοκρατικές επιθέσεις της 11ης Σεπτεμβρίου</b>, ο Μάικλ Μπλούμπεργκ έθεσε υποψηφιότητα για να διαδεχτεί τον <a href="https://www.cnn.gr/eidhseis/tag/23600/roynti-tzoyliani"><b>Ρούντι Τζουλιάνι</b> </a>στον δήμο της Νέας Υόρκης. Εκείνη την εποχή δήλωνε φιλελεύθερος σε ό,τι αφορά τα κοινωνικά ζητήματα, ενώ τασσόταν ταυτόχρονα υπέρ της ανάπτυξης και της επιχειρηματικότητας.</p>
      <p>Ως δήμαρχος, ο Μπλούμπεργκ <b>δέχτηκε επικρίσεις</b> από τους πολιτικούς αντιπάλους του που τον χαρακτήριζαν «<b>δεσποτικό</b>». Δέχτηκε, επίσης, πιέσεις επειδή άλλαξε την πόλη κατά τρόπο που να διευκολύνει τους εύπορους και τους τουρίστες, κάνοντας όμως πιο δύσκολη τη ζωή για την εργατική τάξη. Εργάστηκε, όμως, για να δώσει νέα πνοή στη Νέα Υόρκη μετά τις επιθέσεις και ορισμένα από τα σχέδιά του, όπως η κατασκευή ενός αθλητικού κέντρου στο Μπρούκλιν, αποδείχτηκαν πολύ επιτυχή.</p>
      <p><b>Σφοδρή ήταν η κριτική που του ασκήθηκε επειδή στήριξε πρακτικές της αστυνομίας που θεωρούνταν μεροληπτικές απέναντι στις μειονότητες</b>. Πρόσφατα ζήτησε συγγνώμη για τις αυθαίρετες συλλήψεις και έρευνες των αστυνομικών (της λεγόμενης πρακτικής stop-and-frisk), μια πρακτική την οποία είχε υπερασπιστεί ενθέρμως, στο όνομα της πάταξης της εγκληματικότητας. «<b>Έκανα λάθος και λυπάμαι πολύ</b>. Ο κεντρικός στόχος μας ήταν να σώσουμε ζωές. Αλλά τα γεγονότα είναι σαφή: πάρα πολλοί αθώοι συνελήφθησαν και η τεράστια πλειοψηφία τους ήταν Αφροαμερικανοί ή Λατίνοι», παραδέχτηκε.</p>
      <p>Το 2016 ο Μπλούμπεργκ είχε «φλερτάρει» και πάλι με την ιδέα να θέσει υποψηφιότητα στις προεδρικές εκλογές, ως ανεξάρτητος. Στη συνέχεια, όμως, αποφάσισε να στηρίξει τη <a href="https://www.cnn.gr/eidhseis/tag/398/xilari-klinton"><b>Χίλαρι Κλίντον</b></a>, ώστε να μην διχάσει τους Δημοκρατικούς ψηφοφόρους.</p>
      <p>Αν και συντηρητικός σε ό,τι αφορά την οικονομία, ο Μπλούμπεργκ τάσσεται υπέρ των αμβλώσεων και αγωνίζεται για τον έλεγχο της οπλοκατοχής. Αγωνίζεται επίσης για την αντιμετώπιση της <b>κλιματικής αλλαγής</b> και από το 2014 είναι ειδικός πρεσβευτής του ΟΗΕ για το κλίμα ενώ χρηματοδοτεί διάφορα σχέδια σε Πολιτείες, κομητείες και πόλεις των ΗΠΑ με στόχο να μειώσουν τις εκπομπές διοξειδίου του άνθρακα.</p>
      <p>Όπως και άλλοι δισεκατομμυριούχοι, ο Μπλούμπεργκ, που είναι διαζευγμένος και έχει δύο κόρες και δύο εγγόνια, <b>έχει δεσμευτεί να μοιράσει τη μισή περιουσία του.</b></p>
      <p>Ο Μάικλ Μπλούμπεργκ αρέσκεται να δηλώνει ότι είναι πιο επιτυχημένος από τον Ντόναλντ Τραμπ, ο οποίος δεν είναι τόσο πλούσιος μολονότι ξεκίνησε την επιχειρηματική του δραστηριότητα έχοντας ως βάση τα εκατομμύρια του πατέρα του.</p>
      <p>Ο Μπλούμπεργκ δεν είναι επίσης γνωστός για την ταπεινοφροσύνη του. Το 2017 δήλωνε ότι έχει ήδη κερδίσει μια θέση στον παράδεισο επειδή «έσωσε εκατομμύρια ζωές» χάρη στον αγώνα του κατά του καπνίσματος. «Όταν θα πάω στον ουρανό, δεν είμαι βέβαιος ότι θα χρειαστεί να περάσω από συνέντευξη. Νομίζω ότι θα μπω κατευθείαν μέσα», είχε πει τότε στο τηλεοπτικό δίκτυο CBS.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198418/ntalas-itan-nekros-epi-tria-xronia-sto-diamerisma-toy-kai-kaneis-den-ton-eixe-vrei">Ντάλας: Ήταν νεκρός επί τρία χρόνια στο διαμέρισμά του και κανείς δεν τον είχε βρει</a>
        </li>
        <li>
          <a href="https://www.cnn.gr/news/kosmos/story/198391/amerikanida-dioketai-epeidi-kykloforoyse-gymnostithi-sto-spiti-tis">Αμερικανίδα διώκεται επειδή κυκλοφορούσε γυμνόστηθη στο σπίτι της</a>
        </li>
        <li>
          <a href="https://www.cnn.gr/news/kosmos/story/198329/maikl-mploympergk-agorase-tileoptiko-xrono-31-ekat-dol-gia-na-anakoinosei-tin-ypopsifiotita-toy">Μάικλ Μπλούμπεργκ: Αγόρασε τηλεοπτικό χρόνο 31 εκατ. δολ για να ανακοινώσει την υποψηφιότητά του</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/22076/maikl-mploympergk">ΜΑΙΚΛ ΜΠΛΟΥΜΠΕΡΓΚ</a>
        </li>
        <li>
          <a href="https://www.cnn.gr/eidhseis/tag/963/dimokratikoi">ΔΗΜΟΚΡΑΤΙΚΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198480/snapshot/75580099_680573782466232_1605329784491999232_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198488/snapshot/2767105.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198444/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198483/snapshot/euro-2427195_1280.jpg"/>
      </figure>
    </article>
  </body>
</html>