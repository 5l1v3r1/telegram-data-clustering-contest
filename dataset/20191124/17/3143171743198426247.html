<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/meteo-messina-lunedi-residui-rovesci-migliora-martedi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T17:42:11+00:00"/>
    <meta property="og:title" content="Meteo Messina: lunedì residui rovesci, migliora martedì"/>
    <meta property="og:description" content="Domani residui rovesci sul messinese, tempo in miglioramento da martedì"/>
  </head>
  <body>
    <article>
      <h1>Meteo Messina: lunedì residui rovesci, migliora martedì</h1>
      <address><time datetime="2019-11-24T17:42:11+00:00">24 Nov 2019, 17:42</time> by <a rel="author" href="https://www.tempostretto.it/author/daniele-ingemi" target="_blank">Daniele Ingemi</a></address>
      <p>
        <i>Domani residui rovesci sul messinese, tempo in miglioramento da martedì</i>
      </p>
      <p>L’intensa perturbazione atlantica che, <a href="https://www.tempostretto.it/news/meteo-messina-nuovo-weekend-di-maltempo-rovesci-anche-lunedi.html?refresh_ce">come da previsione</a>, impegna l’intero paese, in mattinata ha causato una severa ondata di maltempo, causa il transito di una <b>“linea di convergenza venti”</b> (e divergenza in quota) che ha sfornato una estesa linea di temporali. La parte più attiva di questa linea temporalesca, in risalita dallo Ionio, è andata a sbattere sulle coste meridionali del reggino, causando degli allagamenti istantanei nella zona sud di Reggio e il rapido ingrossamento delle fiumare.</p>
      <p>Dopo il passaggio della parte più attiva di questa perturbazione, connessa alla menzionata <b>“linea di convergenza venti”</b>, ora si aspetta l’arrivo di altre precipitazioni, stavolta a carattere sparso e più localizzate, indotte dall’irrompere dell’aria più fredda post-frontale che segue il transito perturbato. Queste precipitazioni dovrebbero interessare principalmente le aree tirreniche e in seguito pure lo Stretto di Messina.</p>
      <figure>
        <img src="https://www.tempostretto.it/wp-content/uploads/2019/11/pcp_24.png"/>
      </figure>
      <h3>Lunedì 25 novembre</h3>
      <p>Nella giornata di domani, <b>lunedì 25 novembre</b>, l’arrivo della ritornante umida da NW dovrebbe scaricare nuovi rovesci intermittenti, localmente anche intensi ma di breve durata, fra le località della costa tirrenica e lo Stretto di Messina, con tendenza a successivo miglioramento dalla serata. Le temperature sono attese in diminuzione dalla serata, con la minima che, malgrado la nuvolosità residua, potrebbe scendere al di sotto dei <b>+12°C</b>. I venti si disporranno dai quadranti settentrionali, da deboli a moderati, rendendo i mari mossi, con residua scaduta da SE sulla costa ionica.</p>
      <h3>Martedì 26 novembre</h3>
      <p><b>Martedì 26 novembre</b> al mattino ancora residua nuvolosità sulle coste tirreniche e sull’area dello Stretto di Messina, con tendenza a rapido miglioramento, con schiarite sempre più ampie dal pomeriggio, in un contesto atmosferico decisamente più fresco, limpido e consono per il mese di novembre. Venti da deboli a moderati dai quadranti nord-occidentali, con mari da mossi, specie il Tirreno al mattino, a poco mossi i restanti bacini. La temperatura massima non dovrebbe varcare la soglia dei <b>+17°C +18°C</b>, mentre la minima non scenderà sotto i <b>+12°C</b>.</p>
      <h3>Mercoledì 27 novembre</h3>
      <p>Quella di <b>mercoledì 27 novembre</b> sarà una giornata prevalentemente soleggiata, con cieli pronti a spaziare dal poco nuvoloso al parzialmente nuvoloso. Il rialzo della pressione atmosferica nei bassi strati, sommandosi all’afflusso in quota di aria più secca (che inibisce sviluppo di nubi e precipitazioni), dovrebbero garantire una maggiore stabilità, seppur inserita in un contesto di variabilità positiva. Non sono attese significative variazioni termiche rispetto al giorno precedente, mentre i venti ruoteranno dai quadranti sud-occidentali sul Tirreno e Ionio.</p>
    </article>
  </body>
</html>