<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/epitychimeni-paroysia-tis-epicheirimatikis-apostolis-epimelitirioy-aitoloakarnanias-stin-matera-tis-italias-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T17:27:31+00:00"/>
    <meta property="og:title" content="Επιτυχημένη παρουσία της Επιχειρηματικής Αποστολής του Επιμελητηρίου Αιτωλοακαρνανίας στην Ματέρα της Ιταλίας (ΦΩΤΟ)"/>
    <meta property="og:description" content="Επιτυχημένη παρουσία της Επιχειρηματικής Αποστολής του Επιμελητηρίου Αιτωλοακαρνανίας στην Ματέρα της Ιταλίας. Το Επιμελητήριο Αιτωλοακαρνανίας στο πλαίσιο"/>
  </head>
  <body>
    <article>
      <h1>Επιτυχημένη παρουσία της Επιχειρηματικής Αποστολής του Επιμελητηρίου Αιτωλοακαρνανίας στην Ματέρα της Ιταλίας (ΦΩΤΟ)</h1>
      <address><time datetime="2019-11-24T17:27:31+00:00">24 Nov 2019, 17:27</time> by <a rel="author">ΣΥΝΕΙΔΗΣΗ</a></address>
      <p>Το Επιμελητήριο Αιτωλοακαρνανίας στο πλαίσιο της πολιτικής του για την προβολή και προώθηση των επιχειρήσεων μελών του στις αγορές του εξωτερικού, διοργάνωσε επιχειρηματική αποστολή και συμμετείχε στην <b>«8η  Συνάντηση Διεθνούς Ανταλλαγής Πολιτιστικού Τουρισμού  – 8th Edition of the International Cultural Tourism Exchange – B2B»</b> που υλοποίησε το<b> Διεθνές Ευρωπαϊκό Δίκτυο Επιμελητηρίων </b><b>Mirabilia</b> <b>UNESCO</b> <b>sites</b><b>, </b>στην Ματέρα της Ιταλίας  στις 18 και 19 Νοεμβρίου 2019. Προσκεκλημένοι σε αυτή τη διαδικασία και συμμετείχαν ήταν ο Δήμος Αγρινίου με εκπροσώπησή του από τον Αντιδήμαρχο Τοπικής Οικονομικής Ανάπτυξης Σπυρίδωνα Φλώρο, ο Πρόεδρος της Ένωσης Επαγγελματιών Εστίασης, Αναψυχής και Ψυχαγωγίας Αγρινίου Κωνσταντίνος Ναστούλης και αντιπροσωπεία επιχειρήσεων μελών του Επιμελητηρίου που δραστηριοποιούνται στον τουριστικό κλάδο.</p>
      <p>Στόχος της δράσης είναι η προώθηση της ολοκληρωμένης τουριστικής προσφοράς τοποθεσιών UNESCO και η αύξηση της προβολής και της διαθεσιμότητας τουριστικών αξιοθέατων που είναι είτε τοποθεσίες-μνημεία-αξιοθέατα παγκόσμιας κληρονομιάς της UNESCO, είτε τοποθεσίες-μνημεία-αξιοθέατα που έχουν υποβάλει φάκελο υποψηφιότητας για να συμπεριληφθούν στον κατάλογο παγκόσμιας κληρονομιάς της UNESCO, είτε αξιοθέατα για τα όποια έχουν υποβληθεί φάκελοι υποψηφιότητας στα πλαίσια της σύμβασης της UNESCO για την άυλη πολιτιστική κληρονομία.</p>
      <p>Πάνω από 60 αγοραστές (Byers) από 20 χώρες του κόσμου  όπως, Βέλγιο, Καναδά, Κίνα, Γαλλία, Τσεχία, Γερμανία, Ισραήλ, Ιταλία, Ιαπωνία, Λετονία, Ολλανδία, Ηνωμένο Βασίλειο, Ουκρανία, ΗΠΑ. κ.λ.π. με 147 επιχειρήσεις στον τομέα των τροφίμων και του κρασιού,  όσο και 137 επιχειρήσεις (συμπεριλαμβανομένων 25 γαλλικών και 3 ελληνικών) στον τομέα του τουρισμού πραγματοποίησαν 3.500 b2b συναντήσεις στον τομέα του Τουρισμού, ιδιαίτερα του εναλλακτικού και στον Αγροδιατροφικο τομέα σε συνέργεια με το Γαστρονομικό Τουρισμό.</p>
      <p>Το Επιμελητήριο Αιτωλοακαρνανίας,  μέλος του ευρωπαϊκού δικτύου των Επιμελητήριων “MIRABILIA – ΕΥΡΩΠΑΪΚΟ ΔΙΚΤΥΟ UNESCO SITES” συμμετείχε στο διήμερο συνέδριο και διοργάνωσε επιχειρηματική αποστολή επιχειρήσεων που δραστηριοποιούνται στον κλάδο του τουρισμού πραγματοποιώντας 48 επιχειρηματικές συναντήσεις στα πλαίσια της B2B ενέργειας “Διεθνούς Ανταλλαγής Πολιτιστικού Τουρισμού” στοχεύοντας στην ουσιαστική προβολή του νομού Αιτωλοακαρνανίας και στη διεύρυνση των δυνατοτήτων τουριστικής ανάπτυξης του τόπου μας.</p>
      <p>Το Επιμελητήριο Αιτωλοακαρνανίας, όσον αφορά τη στρατηγική δυνατότητα  εκμετάλλευσης του brand Unesco εκ μέρους των επιχειρήσεων της Αιτωλοακαρνανίας  για την δημιουργία Τουριστικών πακέτων,  υπενθυμίζει ότι η Αιτωλοακαρνανία έχει καταθέσει στο Εθνικό Ευρετήριο της Άυλης Πολιτιστικής Κληρονομιάς πέντε φάκελους που αξιολογήθηκαν και προκρίθηκαν στο δεύτερο στάδιο, εκείνο της δημόσιας διαβούλευσης και της επεξεργασίας εκ μέρους των ενδιαφερομένων φορέων του Δελτίου Στοιχείων Άυλης Πολιτιστικής Κληρονομιάς.</p>
      <figure>
        <img src="http://sinidisi.gr/wpress/wp-content/uploads/2019/11/7.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/6.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/5.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/4.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/3-1.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/2-2.jpg"/>
      </figure>
      <figure>
        <img src="http://sinidisi.gr/wpress/wp-content/uploads/2019/11/1-1.jpg"/>
      </figure>
      <p>
        <b>Οι 5 προτάσεις που κατατέθηκαν είναι:</b>
      </p>
      <ul>
        <li>Το πανηγύρι της Άγια Αγάθης στο Αιτωλικό</li>
        <li>Ψάρεμα με Σταφνοκάρι στο Αιτωλικό</li>
        <li>Παραδοσιακή Αλιεία Εθνικού Πάρκου Λιμνοθαλασσών Μεσολογγίου-Αιτωλικού</li>
        <li>Χαλκούνια Αγρινίου</li>
        <li>Αυγοτάραχο.</li>
      </ul>
      <p>Να θυμίσουμε ότι την αρχή έκανε το Πανηγύρι του Αγίου Συμεών (Άη Συμιού) στο Μεσολόγγι, ένα ιστορικό και θρησκευτικό έθιμο, που εγγράφηκε στο Εθνικό Ευρετήριο Άυλης Πολιτιστικής Κληρονομιάς το 2018, και έχει δρομολογηθεί η κατάθεσή του για έγκριση και εγγραφή στον  Αντιπροσωπευτικό Κατάλογο Άυλης Πολιτιστικής Κληρονομιάς της Ανθρωπότητας (UNESCO,2003) για το έτος 2020.</p>
      <p>Επίσης φάκελοι κατατεθειμένοι από το Υπουργείου Πολιτισμού που βρίσκονται προς έγκριση, ως μνημεία πολιτιστικής κληρονομίας της UNESCO που αφορούν μνημεία της Αιτωλοακαρνανίας ή που θα μπορούσαν να γίνουν σημείο αναφοράς σε στρατηγικές Μάρκετινγκ για τουριστικά πακέτα στην Αιτωλοακαρνανία,  είναι ο δρόμος των αρχαίων θεάτρων με αναφορά στις Οινιάδες και με δυνατότητα να συμπεριληφθούν τα αρχαία θέατρα της Στράτου, της Πλευρώνας , της Μακύνειας, της Καλυδώνας και ο δρόμος των ενετικών κάστρων, στον όποιο μπορεί να συμπεριληφθούν τα Ενετικά κάστρα της Ναυπάκτου και της Βόνιτσας.</p>
      <p>Ιδιαίτερη στιγμή κατά τη διάρκεια του Συνεδρίου αποτέλεσε η βράβευση του Πρόεδρου Επιμελητηρίου Αιτωλοακαρνανίας Παναγιώτη Τσιχριτζή από τον Πρόεδρο της Ιταλικής Assonautica Alfredo Malcarne, ως εκτίμηση της μεγάλης προσφοράς του Επιμελητηρίου Αιτωλοακαρνανίας, ως εκπροσώπου της ελληνικής Assonautica, στην προώθηση δράσεων εξωστρέφειας, γαστρονομικού τουρισμού και αγροδιατροφής.</p>
      <p>Το σχέδιο Mirabilia προσφέρει μια τεράστια ευκαιρία στην Αιτωλοακαρνανία να βγει από την αφάνεια, να συνδεθεί και να δικτυωθεί με εδάφη εγνωσμένης Τουριστικής Παγκόσμιας αναγνωσιμότητας, δίνοντας ώθηση σε ποικίλους κλάδους της Τοπικής οικονομίας,  όπως στις πολιτιστικές και δημιουργικές βιομηχανίες, στην καλλιτεχνική χειροτεχνία και φυσικά στον τουρισμό, στα τρόφιμα και στον οίνο,  στοχεύοντας στην ταυτότητα και τελικά στην υπεραξία των τοπικών προϊόντων αλλά και δημιουργώντας ουσιαστικές δυνατότητες τουριστικής ανάπτυξης του τόπου μας.</p>
      <p>Το όραμα υπάρχει, η θέληση και ο στρατηγικός στόχος είναι ευδιάκριτος πλέον και το Επιμελητήριο είναι παρόν,  απευθύνοντας πρόσκληση σε όλους τους φορείς θεωρώντας ότι ήρθε η ώρα να κάνουμε την διαφορά και να βγάλουμε το τόπο μας από την αφάνεια που κάποιοι ηθελημένα μας έβαλαν αλλά  και από την νοοτροπία της εσωστρέφειας που οι ίδιοι καλλιεργήσαμε.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/antirrio-nekros-o-enas-gallos-to-istioploiko-video/"/>
        <a href="http://sinidisi.gr/tragodia-dyo-nekroys-antirrio-voyliaxe-varka-logo-ton-ischyron-anemon/"/>
        <a href="http://sinidisi.gr/pano-to-ionio-o-giryonis-kokkino-zakynthos-ileia-kleisti-porthmeiaki-grammi-tis-kyllinis/"/>
        <a href="http://sinidisi.gr/antikapnistikos-to-proto-prostimo-epese-se-katastima-rioy/"/>
        <a href="http://sinidisi.gr/karagkoynis-se-theodorikako-stefani-na-min-metatrapei-to-stratiotiko-aerodromio-agrinioy-se-kentro-metanastes/"/>
        <a href="http://sinidisi.gr/vinteo-sok-stigmi-trochaioy-sti-lamia-poy-stoichise-ti-zoi-ston-37chrono-polytekno-patera/"/>
      </related>
    </article>
  </body>
</html>