<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/espanya-guanya-la-davis-de-pique/noticia/2965793/"/>
    <meta property="og:site_name" content="CCMA"/>
    <meta property="article:published_time" content="2019-11-24T17:01:59+00:00"/>
    <meta property="og:title" content="Espanya guanya la Davis de Piqué"/>
    <meta property="og:description" content="Duel d'esquerrans, en el segon partit individual. Nadal, 33 anys, contra Shapovalov, 20. El número 1 del món buscant , davant del número 15 del rànquing ATP,  la sisena Ensaladera de la història per l'equip espanyol."/>
  </head>
  <body>
    <article>
      <h1>Espanya guanya la Davis de Piqué</h1>
      <address><time datetime="2019-11-24T17:01:59+00:00">24 Nov 2019, 17:01</time> by <a rel="author">Imma Pedemonte</a></address>
      <figure>
        <img src="https://statics.ccma.cat/multimedia/jpg/6/6/1574626871866.jpg"/>
        <figcaption>Nadal durant la final de la Copa Davis (EFE)</figcaption>
      </figure>
      <p>Duel d'esquerrans, en el segon partit individual. Nadal, 33 anys, contra Shapovalov, 20. El número 1 del món buscant , davant del número 15 del rànquing ATP,  la sisena Ensaladera de la història per l'equip espanyol.</p>
      <p>Nadal ha anat per feina i s'ha endut el primer set en 35 minuts. Amb un servei contundent i molt efectiu, ha anat sortejant els obstacles que li ha plantejat Shapovalov.  Break en el sisè joc, que ha suposat el 4 a 2 per Rafa, i un marcador definitiu de 6 a 3.</p>
      <p>El canadenc ha sortit més lluitador, en el segon set. Ha deixat anar el braç i s'ha mostrat atrevit davant tot un Nadal. Ha anat sempre per davant en el marcador, sense permetre que li trenqués el servei i amb un revés implacable. El de Manacor aguantava l'envestida, fent també punts brillants, i el tie-break ha decidit.  Nadal s'ha avançat per primer cop amb el 4 a 3, i s'ha posat 6 a 4 a punt de victòria, però no ha estat fins el 9 a 7 que l'equip espanyol s'ha adjudicat la Copa Davis. I sense necessitat de jugar els dobles.</p>
      <p> </p>
      <p>
        <b>Roberto Bautista guanya el primer punt en la final de la Copa Davis contra el Canadà</b>
      </p>
      <p>Mai s'havien enfrontat abans, <b>Roberto Bautista i Felix Auger-Aliassime</b>. Els ha hagut d'aplegar el <b>primer partit de la final de la Copa Davis 2019 </b>entre <b>Espanya</b> i el <b>Canadà</b>. La veterania del castellonenc, de 31 anys, que fa quatre dies va perdre el seu pare, contra el joc descarat i la joventut del canadenc de 19 anys. El desgast de la resta de jugadors els ha portat a inaugurar aquesta final i qui n'ha sortit més ben parat és <b>Bautista</b>.</p>
      <p>El primer set ha estat de molta contenció. Cada jugador guanyant el seu servei -<b>Bautista</b>, uns quants en blanc-, errades del canadenc a les restades, Bautista massa ficat a la pista... El tie-break ho ha solucionat a favor de <b>Bautista</b>, que s'ha mostrat més sòlid en el desenllaç del set (7-3).</p>
      <p>Un 7-6 que ha fet pujar la seguretat i la confiança del castellonenc en el segon set. <b>Bautista </b>s'ha avançat fins al 3-0, trencant el servei del canadenc, però no ha sabut mantenir el seu en el que ha estat el 3-2. Nou break de <b>Bautista </b>en el següent, 4-2, molts errors no forçats de <b>Felix Auger-Aliassime</b> -que fins i tot ha acumulat dobles faltes- fins arribar al 6-3 definitiu.</p>
      <p>Primer punt per a l'equip espanyol, en aquesta final, després de 108 minuts de joc.</p>
    </article>
  </body>
</html>