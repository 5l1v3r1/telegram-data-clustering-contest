<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/miliardar-proti-miliardari-bloomberg-chce-vyzvat-trumpa-ozna/r~9eeee5f60edc11eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T17:12:34+00:00"/>
    <meta property="og:title" content="Miliardář Bloomberg bude kandidovat. Nemůžeme si dovolit další roky s Trumpem, řekl"/>
    <meta property="og:description" content="Spojené státy si nemohou dovolit mít další čtyři roky v čele republikána Donalda Trumpa, vysvětlit Bloomberg své rozhodnutí."/>
  </head>
  <body>
    <article>
      <h1>Miliardář Bloomberg bude kandidovat. Nemůžeme si dovolit další roky s Trumpem, řekl</h1>
      <address>
        <time datetime="2019-11-24T17:12:34+00:00">24 Nov 2019, 17:12</time>
      </address>
      <p>Bloomberg podle agentury Reuters představuje další umírněný hlas v přelidněném poli demokratických uchazečů o nominaci pro volby, které se uskuteční přibližně za rok.</p>
      <p>Ještě letos v březnu Bloomberg tvrdil, že na prezidenta kandidovat nehodlá, ale v posledních týdnech <a href="https://zpravy.aktualne.cz/zahranici/bloomberg-se-priblizil-kandidature-sanford-boj-o-bily-dum-vz/r~28d189b2057e11ea9d020cc47ab5f122/">udělal kroky, které k nominaci směřovaly</a>. "Kandiduji na prezidenta s cílem porazit Donalda Trumpa a obnovit Ameriku. Nemůžeme si dovolit další čtyři roky lehkomyslného a neetického počínání prezidenta Trumpa," řekl zakladatel finančního, softwarového a mediálního impéria Bloomberg LP.</p>
      <p>Blombergova kandidatura na prezidenta podle pozorovatelů znamená vážnou výzvu pro dosavadní favority demokratických primárek v čele s bývalým viceprezidentem Joem Bidenem. V průzkumech jsou v popředí také senátoři Elizabeth Warrenová a Bernie Sanders a nově i Pete Buttigieg, sedmatřicetiletý starosta města South Bend ve státě Indiana.</p>
      <p>Bloomberg je mimo jiné proti plánu Warrenové na vyšší zdanění velmi bohatých Američanů ve prospěch zdravotnictví či školství. Podle časopisu Forbes je Bloomberg osmým nejbohatším Američanem s odhadovaným majetkem 53,4 miliardy dolarů (více než 12 bilionů korun). Sedmasedmdesátiletý Bloomberg zvažoval kandidaturu už v roce 2016, ale svůj záměr nakonec odvolal.</p>
      <h3>Do souboje s realitním magnátem se pustil magnát mediální</h3>
      <p>Americký miliardář zbohatl jako vlastník tiskové agentury zaměřené na informace z byznysu, s pomocí svého jmění se pak stal starostou New Yorku. Radnici nejlidnatějšího amerického města řídil celých 12 let, jen za symbolický dolar ročně. Sedmasedmdesátiletý podnikatel, politik a filantrop nyní oficiálně oznámil rozhodnutí ucházet se o demokratickou nominaci do prezidentských voleb v příštím roce.</p>
      <p>Svou politickou příslušnost přitom Bloomberg v minulosti několikrát změnil. Do roku 2001 byl demokratem, poté se přidal k republikánům. Ke změně příslušnosti se rozhodl před svým prvním vstupem do volebního boje pro menší vnitrostranickou konkurenci. Od roku 2007 vystupoval jako nezávislý, blíž měl ale vždy k demokratům. Dobré vztahy má s exprezidentem Barackem Obamou, před prezidentskými nominacemi v roce 2008 se spekulovalo, že by mohl kandidovat jako viceprezident, což Bloomberg odmítl.</p>
      <p>O jeho záměru ucházet se o funkci hlavy státu se hovořilo už před čtyřmi lety a ještě v únoru 2016 Bloomberg kandidaturu v nevyloučil. O necelý měsíc později ale oznámil, že do voleb v listopadu 2016 nepůjde. V kampani výrazně podpořil demokratickou kandidátku a někdejší senátorku za New York z let 2001 až 2009 Hillary Clintonovou a ostře kritizoval pozdějšího vítěze voleb, současného amerického prezidenta Donalda Trumpa, jehož označil za "nebezpečného demagoga".</p>
      <p>Do čela New Yorku byl přitom prvně zvolen v listopadu 2001 (ve funkci byl od ledna 2002), mimo jiné i díky podpoře svého velmi oblíbeného předchůdce, republikána Rudiho Giulianiho - který je nyní Trumpovým blízkým spolupracovníkem. Město se tehdy probíralo ze šoku po teroristických útocích z 11. září 2001. Bloomberg se zasloužil o dotažení vlekoucí se dostavby takzvaného Ground Zero, místa, kde stávaly věže Světového obchodního střediska.</p>
      <h3>Na volbách nešetří. Zaplatil si nejdražší kampaň v historii</h3>
      <p>Starostou "Velkého jablka" byl Bloomberg zvolen potřetí v řadě v roce 2009. Rok předtím přitom nechal ke značné nevoli svých kritiků změnit zákon tak, aby mohl opět kandidovat, což dřív nebylo možné. Odůvodnil to prozaicky tím, že v době hospodářské krize je na radnici potřeba zachovat kontinuitu. Za volební kampaň Michael Bloomberg utratil přes 100 milionů dolarů ze své vlastní kapsy - největší sumu, kterou kdo investoval do voleb na regionální úrovni.</p>
      <p>Bývalý kuřák Bloomberg přišel třeba s bezprecedentní kampaní proti nikotinu. Cigarety zakázal nejen v restauracích, ale i v parcích nebo na ulicích. Bloombergovi se také dařilo držet relativně nízkou kriminalitu, zásluhy má na zlepšení školství i zdravotnictví. Proslul tažením proti nelegálně drženým zbraním. Bloomberg učinil také několik opatření za New York zelenější. Kritici mu ale vyčítali neschopnost předpovědět finanční krizi a přizpůsobit jí hospodaření města.</p>
      <p>Bloomberg se narodil 14. února 1942 na předměstí Bostonu ve státě Massachusetts. Pochází z židovské rodiny s ruskými a polskými předky. Vystudoval elektrotechniku na Univerzitě Johnse Hopkinse a Harvardovu obchodní školu (titul MBA). Pracoval jako generální partner u investiční banky Salomon Brothers (od roku 1966), po propuštění s odstupným deset milionů dolarů se v roce 1981 rozhodl založit novou informační a tiskovou agenturu, které dal své jméno.</p>
      <p>Jeho firma se během let vypracovala na celosvětovou síť konkurující zavedeným finančním a tiskovým agenturám jako je Reuters či Dow Jones. Bloomberg vlastní 88 procent agentury, v jejímž čele znovu od září 2014 stojí. Jeho majetek dnes časopis Forbes odhaduje na 54,1 miliardy dolarů (1,25 bilionu korun), což Michalea Bloomberga řadí do první desítky nejbohatších lidí světa. O čtyři roky mladší Trump je se zhruba třemi miliardami dolarů ve Forbesově žebříčku na 275. místě.</p>
      <p>Bloomberg je rozvedený, se Susan Brownovou má dcery Emmu a Georginu. Jeho dlouholetou partnerkou je Diana Taylorová.</p>
    </article>
  </body>
</html>