<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260458/maikl-mploympergk-o-proin-dimarxos-tis-neas-yorkis-episima-ypopsifios-gia-ton-leyko-oiko"/>
    <meta property="og:site_name" content="LiFO"/>
    <meta property="article:published_time" content="2019-11-24T17:57:00+00:00"/>
    <meta property="og:title" content="Μάικλ Μπλούμπεργκ: Ο πρώην δήμαρχος της Νέας Υόρκης επίσημα υποψήφιος για τον Λευκό Οίκο"/>
    <meta property="og:description" content="Επίσημη ανακοίνωση υποψηφιότητας από τον Μπλούμπεργκ"/>
  </head>
  <body>
    <article>
      <h1>Μάικλ Μπλούμπεργκ: Ο πρώην δήμαρχος της Νέας Υόρκης επίσημα υποψήφιος για τον Λευκό Οίκο</h1>
      <h2>Επίσημη ανακοίνωση υποψηφιότητας από τον Μπλούμπεργκ</h2>
      <address><time datetime="2019-11-24T17:57:00+00:00">24 Nov 2019, 17:57</time> by <a rel="author">NEWSROOM</a></address>
      <p>
        <b>Ο πρώην δήμαρχος της Νέας Υόρκη <a href="https://www.lifo.gr/tags/%CE%9C%CE%AC%CE%B9%CE%BA%CE%BB+%CE%9C%CF%80%CE%BB%CE%BF%CF%8D%CE%BC%CF%80%CE%B5%CF%81%CE%B3%CE%BA">Μάικλ Μπλούμπεργκ</a> ανακοίνωσε σήμερα ότι θα θέσει υποψηφιότητα για το χρίσμα του Δημοκρατικού Κόμματος, ενόψει των προεδρικών εκλογών στις ΗΠΑ το 2020.</b>
      </p>
      <p>«Θα είμαι υποψήφιος στις προεδρικές με στόχο να νικήσω τον Ντόναλντ Τραμπ και να ξαναφτιάξω την Αμερική. Δεν αντέχουμε άλλα τέσσερα χρόνια των απερίσκεπτων και ανήθικων ενεργειών του προέδρου Τραμπ» αναφέρει στον ιστότοπό του ο 77χρονος δισεκατομμυριούχος.</p>
      <p>Ο Μπλούμπεργκ, ο οποίος είχε πει νωρίτερα φέτος ότι δεν θα είναι υποψήφιος, ανέτρεψε την απόφασή του επειδή δεν πιστεύει ότι υπάρχει υποψήφιος στο πεδίο των Δημοκρατικών που μπορεί να νικήσει τον Τραμπ, λένε στο CNN πηγές κοντά στον πρώην δήμαρχο.</p>
      <p>Χθες έγινε γνωστό πως ο Μάικλ Μπλούμπεργκ σκοπεύει να ξεκινήσει από τη Δευτέρα μια τεράστια εκστρατεία τηλεοπτικών διαφημίσεων αξίας 31 εκατομμυρίων δολαρίων, μια κίνηση την οποία ο Μπέρνι Σάντερς ήδη χαρακτήρισε αντιδημοκρατική.</p>
      <p>Σύμφωνα με την εταιρεία Advertising Analytics, ο δισεκατομμυριούχος αγόρασε τηλεοπτικό χρόνο αξίας 31 εκατομμυρίων δολαρίων σε περίπου 20 αμερικανικές πολιτείες, το μεγαλύτερο ποσό που έχει ξοδέψει ποτέ υποψήφιος για την προεδρία των ΗΠΑ για τη διαφήμισή του. Το προηγούμενο ρεκόρ κατείχε ο Μπαράκ Ομπάμα με σχεδόν 25 εκατομμύρια δολάρια τα οποία δαπανήθηκαν την τελευταία εβδομάδα της προεκλογικής του εκστρατείας το 2012.</p>
      <p>Το ποσό αυτό μαρτυρά την ισχύ του 77χρονου Μπλούμπεργκ, ενός από τους πιο πλούσιους ανθρώπους στον κόσμο. Ο 77χρονος επιχειρηματίας και φιλάνθρωπος, δημιούργησε την περιουσία του χάρη στη τεχνολογία την οποία οι τραπεζίτες και οι έμποροι χρησιμοποιούν για να έχουν πρόσβαση στα δεδομένα της αγοράς. Μετά την οικοδόμηση μιας επιτυχημένης επιχειρηματικής βάσης, στράφηκε στην πολιτική για να γίνει δήμαρχος της Νέας Υόρκης το 2001 και εκλέχθηκε δύο φορές.</p>
      <p>Ο γερουσιαστής Σάντερς, ένας από τους 17 υποψηφίους για το χρίσμα των Δημοκρατικών, ο οποίος μαζί με την Ελίζαμπεθ Γουόρεν επιτίθεται στους δισεκατομμυριούχους, δήλωσε «αηδιασμένος από την ιδέα ότι ο Μάικλ Μπλούμπεργκ ή οποιοσδήποτε άλλος δισεκατομμυριούχος πιστεύει ότι μπορεί να παρακάμψει την πολιτική διαδικασία και να ξοδέψει δεκάδες εκατομμύρια δολάρια για να αγοράσει τις εκλογές μας».</p>
      <p>Όταν, πριν δύο εβδομάδες, ο Μπλούμπεργκ άφησε να εννοηθεί ότι ενδέχεται να υποβάλει υποψηφιότητα, η Γουόρεν επίσης τον είχε κατηγορήσει ότι θέλει «να αγοράσει τις εκλογές».</p>
    </article>
  </body>
</html>