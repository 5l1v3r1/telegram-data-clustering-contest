<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607320"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T17:58:00+00:00"/>
    <meta property="og:title" content="จนท.เข้ายึดฟาร์มไก่เขาสนของส.ส.ปารีณาพบอยู่ในเขตป่าสงวนแห่งชาติ"/>
    <meta property="og:description" content="ราชบุรี-เจ้าหน้าที่หลายหน่วยงานนำหมายศาลเข้าตรวจค้นฟาร์มไก่ของ ส.ส.ปารีณาหลังไม่ยอมมานำชี้ที่ดิน พบเป็นพื้นที่ป่าสงวนจึงทำการตรวจยึด"/>
  </head>
  <body>
    <article>
      <h1>จนท.เข้ายึดฟาร์มไก่เขาสนของส.ส.ปารีณาพบอยู่ในเขตป่าสงวนแห่งชาติ</h1>
      <address><time datetime="2019-11-24T17:58:00+00:00">24 Nov 2019, 17:58</time> by <a rel="author">PostToday</a></address>
      <p>ราชบุรี-เจ้าหน้าที่หลายหน่วยงานนำหมายศาลเข้าตรวจค้นฟาร์มไก่ของ ส.ส.ปารีณาหลังไม่ยอมมานำชี้ที่ดิน พบเป็นพื้นที่ป่าสงวนจึงทำการตรวจยึด</p>
      <p>เมื่อวันที่ 24 พ.ย. หลังจากช่วงเช้าเจ้าหน้าที่สำนักงานป่าไม้จังหวัดราชบุรี ได้นำหนังสือไปส่งยังบ้านพักของ น.ส.ปารีณา ไกรคุปต์ ส.ส.ราชบุรี พรรคพลังประชารัฐ ในพื้นที่ ต.บางโตนด อ.โพธาราม เพื่อขอความร่วมมือในการนำชี้แปลงที่ดินจำนวน 1,706 ไร่ ในม.6 ต.รางบัว อ.จอมบึง เนื่องจากน.ส.ปารีณาได้แจ้งบัญชีทรัพย์สินไว้กับ ป.ป.ช.ว่าเป็นเจ้าของที่ดินแปลงดังกล่าว และมีการเสียภาษีดอกหญ้ามาตลอด แต่ไม่พบใครในบ้าน เจ้าหน้าที่จึงนำเอกสารปิดไว้หน้าบ้าน</p>
      <figure>
        <img src="https://www.posttoday.com/media/content/2019/11/24/AFCE9DDA16324BE4BBE55D222200723F.jpg"/>
      </figure>
      <p>ต่อมานายธวัชชัย ลัดกรูด ผู้ตรวจราชการกรมป่าไม้ นายชีวะภาพ ชีวะธรรม ที่ปรึกษาชุดพยัคฆ์ไพร นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) นายพัฒนะ ศิริมัย ผอ.ศูนย์ป่าไม้ราชบุรี พ.อ.พงษ์เพชร เกษสุภะ ศูนย์ประสานการปฎิบัติที่ 4 กอ.รมน. ได้ร่วมกันประชุมวางแนวทางในการเข้าตรวจสอบพื้นที่ พร้อมกับไปขอหมายค้นจากศาล จ.ราชบุรี ที่ 122/2562 ลงวันที่ 24 พ.ย.2562 เพื่อเข้าตรวจค้น</p>
      <p>จากนั้นในเวลา 14.30 น. เจ้าหน้าที่จากสำนักจัดการทรัพยากรป่าไม้ ที่ 10(ราชบุรี) พร้อมกำลังเจ้าหน้าที่ป่าไม้ และสำนักงานการปฎิรูปที่ดินเพื่อเกษตรกรรม จ.ราชบุรี เจ้าหน้าที่กรมการปกครอง นำหมายค้นเข้าทำการตรวจค้น โดยมี นายภูมิพัฒน์ จำปาทอง ผู้ใหญ่บ้านหมู่ 6 เป็นผู้นำตรวจค้น</p>
      <p>ทั้งนี้ เบื้องต้นนั้นพบว่าพื้นที่ที่มีการประกอบกิจการเขาสนฟาร์มประมาณ 690 ไร่ มีที่ดินในส่วนบริเวณฟาร์มไก่ เนื้อที่ ประมาณ 40 ไร่ อยู่ในเขตพื้นที่ป่าสงวนแห่งชาติ ป่าฝั่งซ้ายแม่น้ำภาชี จึงได้ทำการตรวจยึดตาม พ.ร.บ.ป่าไม้ พ.ศ. 2484</p>
      <figure>
        <img src="https://www.posttoday.com/media/content/2019/11/24/A8C94CCCB1B1420683C725B0DB3AA31F.jpg"/>
      </figure>
    </article>
  </body>
</html>