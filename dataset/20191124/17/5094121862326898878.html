<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/hlavni-nadrazi-sherwood-tramvaj-ipr-vaclavske-namesti-uklid-bezdomovci-praha1.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T17:48:00+00:00"/>
    <meta property="og:title" content="Přes „Sherwood“ bude jezdit tramvaj. Teď u nádraží uklízejí i bezdomovci"/>
    <meta property="og:description" content="Vrchlickým sadům před hlavním nádražím v Praze se přezdívá Sherwood. Zatímco les nedaleko anglického Nottinghamu je opředen legendami o spravedlivém zbojníkovi Robinu Hoodovi, park v centru české metropole už tak pohádkový není. Vedení Prahy 1 by proto chtěla Vrchlického sady v souvislosti s přípravou tramvajové trati z Vinohrad revitalizovat. Už nyní se několik bezdomovců coby brigádníků stará o to, aby byl u „Hlaváku“ větší pořádek."/>
  </head>
  <body>
    <article>
      <h1>Přes „Sherwood“ bude jezdit tramvaj. Teď u nádraží uklízejí i bezdomovci</h1>
      <address><time datetime="2019-11-24T17:48:00+00:00">24 Nov 2019, 17:48</time> by <a rel="author">Michael Bereň</a></address>
      <p>Radní centrální městské části souhlasili na úterní zasedáním s návrhem trasy plánované tramvajové trati z Vinohradské kolem hlavního nádraží do Bolzanovy ulice, který připravil městský Institut plánování a rozvoje (IPR Praha) po dohodě s památkáři. Hlavní město nyní zpracovává změnu územního plánu, neboť území před hlavním nádražím je v něm vedeno jako park.</p>
      <figure>
        <img src="https://g.denik.cz/63/e2/tramvajesherwood_denik-630.jpg"/>
      </figure>
      <p>V původní plánu, který je součástí návratu tramvají na Václavské náměstí, vedla trať od Státní opery přes část Vrchlických sadů vedle velmi frekventované severojižní magistrály, což se však nelíbilo památkářům z ministerstva kultury. Proto IPR Praha zvolil variantu, podle níž by měly koleje vést ulicemi Politických věznů a Washingtonovou, odkud by tramvaje pokračovaly kolem budovy nádraží stočily se do Opletalovy a v Bolzanově se napojily na stávající trať ze Žižkova dál do Jindřišské a Vodičkovy ulice.</p>
      <figure>
        <img src="https://g.denik.cz/63/7e/03-209vac-letecka-00_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/studie-vaclavske-namesti-zmena-tramvaje-po-obou-stranach-ipr-praha-20191022.html">Projekt k „Václaváku“ se opět změnil. Tramvaje pojedou po obou stranách Přečíst článek ›</a>
      </aside>
      <p>„Rada a zastupitelstvo městské části by svým souhlasem s trasováním měly deklarovat, že v této podobě je možné pokračovat v přípravě, přičemž se trasování tramvajové trati stává neměnnou vstupní podmínkou,“ píše v důvodové zprávě schváleného dokumentu. Praha 1 zároveň jedná z magistrátem o celkovou úpravu Vrchlických sadů. Podrobnosti ani termíny nejsou známy.</p>
      <h3>Deliktů ubylo o třetinu</h3>
      <p>Praha 1 si však zatím pochvaluje jakousi přirozenou kultivaci prostředí kolem hlavního nádraží. „V roce 2019 bylo od dubna do října ze strany policie zaznamenáno ve Vrchlického sadech celkem 197 deliktů, přičemž v roce 2018 to bylo za stejné období celkem 290 deliktů. V roce 2019 došlo tedy ke snížení celkového počtu deliktů v této oblasti o jednu třetinu,“ citovala z policejních statistik a údajné pražských strážníků Kateřina Pisáčková, mluvčí městské části.</p>
      <figure>
        <img src="https://g.denik.cz/63/d4/img-0375-d180524oa04z6_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/i-za-husaka-jsem-si-tu-mohl-dat-pivo-v-sherwoodu-se-diskutovalo-o-bezdomovectvi-20180525.html">V Sherwoodu o bezdomovectví: I za Husáka jsem si tu mohl dát pivo Přečíst článek ›</a>
      </aside>
      <p>Radnice podle Pisáčkové zaměstnává v „Sherwoodu“ osm lidí a uvažuje o rozšíření až na dvacet pracovních míst. S úklidem firmám v parku pomáhají i ve večerních hodinách pracovníci nedalekého centra Naděje, jeho klienti (tedy lidé bez domova) a po dohodě také pracovníci Správy železniční dopravní cesty (SŽDC).</p>
      <h3>Pisoár plní svůj účel</h3>
      <p>Praha 1 tvrdí, že bezdomovcům se daří poměrně rychle odstraňovat graffiti v parku. Pražskému deníku mluvčí Pisáčková poskytla zápis ze společného jednání zástupců městké části, policie a strážníků. „Dále se daří udržovat ve velmi dobrém a čistém stavu obě točitá schodiště, vedoucí na horní parkoviště nad budovu hlavního nádraží. Byla též zahájena oprava havarijního stavu povrchů na cestách v parku,“ píše se v textu.</p>
      <figure>
        <img src="https://g.denik.cz/63/b5/02policie-mrtvy-muz-hlavni-nadrazi_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/policie-setri-nalez-dalsiho-mrtveho-muze-tentokrat-v-sherwoodu-20181124.html">Policie šetří nález dalšího mrtvého muže, tentokrát v Sherwoodu Přečíst článek ›</a>
      </aside>
      <p>„Každý si zaslouží druhou šanci – nabídka práce lidem bez domova řeší jejich jinak těžkou situaci na trhu práce, obtíže se získáváním finančních prostředků, přispívá k integraci a nabízí jim reálnou alternativu využívání času. Městská část tím jenom získá, a to nejen z hlediska úklidu, ale i z hlediska sociálního,“ doplnil předseda Výboru pro sociální a bytovou politiku, bezdomovectví a protidrogovou problematiku Martin Špaček (Praha 1 sobě).</p>
      <p>Podle vyjádření z radnice plní svůj účel také mobilní pisoár, který nechala Praha 1 na jaře před nádražní budovu nainstalovat, aby (většinou podnapilí) muži nemočili na stromy. „Tímto se výrazně omezily případy narušování veřejného pořádku, kdy zde osoby pod vlivem alkoholu vykonávaly potřebu u vzrostlých dřevin parku, a to na očích veřejnosti,“ stojí ve zmiňovaném zápisu.</p>
      <figure>
        <img src="https://g.denik.cz/63/28/pisoarhlavak_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/aby-muzi-nemocili-na-stromy-u-hlavniho-nadrazi-jsou-mobilni-pisoary-20190407.html">Aby muži nemočili na stromy. U hlavního nádraží jsou mobilní pisoáry Přečíst článek ›</a>
      </aside>
    </article>
  </body>
</html>