<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191615/llibertat/dels/dos/detinguts/durant/tall/meridiana/dissabte"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T17:25:00+00:00"/>
    <meta property="og:title" content="Llibertat per a un dels dos detinguts durant el tall de la Meridiana de dissabte"/>
    <meta property="og:description" content="Haurà de fer front a un judici per resistència a l'autoritat"/>
  </head>
  <body>
    <article>
      <h1>Llibertat per a un dels dos detinguts durant el tall de la Meridiana de dissabte</h1>
      <h2>Haurà de fer front a un judici per resistència a l'autoritat</h2>
      <address>
        <time datetime="2019-11-24T17:25:00+00:00">24 Nov 2019, 17:25</time>
      </address>
      <p>Un dels dos detinguts dissabte a la nit durant el tall de la Meridiana ha estat posat en llibertat després de passar a disposició judicial, segons ha informat el col·lectiu d'advocats 'Alerta Solidària' en una piulada.<br/><br/>El detingut forma part del grup de sanitaris 'Street Medics BCN', que ha denunciat que la policia va "obstaculitzar una assistència" i "per la seva falta de disciplina i mala praxi" va desembocar en l'arrest d'un company "que feia la seva feina sanitària". L'home haurà d'anar a judici el dia 13 per un delicte de resistència a l'autoritat. L'altre detingut encara no ha sortit de la comissaria de les Corts, segons 'Street Medics BCN'.<br/><br/><b>El 41è tall a la Meridiana</b><br/><br/>Els Mossos han indicat que durant el tall alguns manifestants van fer barricades amb contenidors. De fet, en la que era la 41ena nit consecutiva de tall a la Meridiana, hi va haver moments de tensió entre els manifestants i la policia, <a href="http://naciodigital.cat/noticia/191589/videos/corredisses/dels/mossos/desallotjament/tall/meridiana/barcelona">que va provar de desallotjar la manifestació</a>.<br/><br/>Antiavalots van provar de dispersar els manifestants i, tot i que la majoria van situar-se al marge de la via, alguns van desplaçar-se cap al carrer Olesa. Segons els manifestants, en aquesta zona hi va haver "fortes càrregues policials", mentre que els Mossos parlen d'un ús "de la defensa mínima i restrictiva" per protegir-se.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>