<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/vianocna-zbierka-potravin-pomoze-ro/431987-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T17:10:00+00:00"/>
    <meta property="og:title" content="Rodinám v núdzi pomôže vianočná zbierka potravín aj tento rok"/>
    <meta property="og:description" content="Snahou vedenia mesta Spišská Nová Ves je podporiť všetky aktivity, ktoré dokážu pomôcť ľuďom v núdzi a zmierniť dôsledky ich ťažkej životnej situácie, povedal Bečarik."/>
  </head>
  <body>
    <article>
      <h1>Rodinám v núdzi pomôže vianočná zbierka potravín aj tento rok</h1>
      <h2>Snahou vedenia mesta Spišská Nová Ves je podporiť všetky aktivity, ktoré dokážu pomôcť ľuďom v núdzi a zmierniť dôsledky ich ťažkej životnej situácie, povedal Bečarik.</h2>
      <address><time datetime="2019-11-24T17:10:00+00:00">24 Nov 2019, 17:10</time> by <a rel="author">TASR</a></address>
      <p>Spišská Nová Ves 24. novembra (TASR) – Žiaci stredných a základných škôl zo Spišskej Novej Vsi (SNV) aj tento rok pomôžu sociálne slabším rodinám. Druhý ročník zbierky potravín a drogérie Kilo na pomoc pre rodiny v kríze 2019 presiahne hranice mesta, obdarované budú aj rodiny v Levoči. Informoval o tom predseda občianskeho združenia Život v meste SNV Tomáš Cehlár.</p>
      <p>"<i>Som veľmi rád, že tento rok sa podarila spolupráca s mestským úradom a záštitu nad touto zbierkou prevzal aj nový primátor mesta Pavol Bečarik. To znamená, že do zbierky budú postupne zapojené všetky základné školy. Pred Vianocami tri školy a pred Veľkou nocou ostatné. To preto, aby bola pomoc núdznym rodinám rozložená na celý rok,</i>" uviedol k zbierke Cehlár s tým, že kontinuitu pomoci navrhli zariadenia, ktoré ju prijímajú a ďalej distribuujú. Sú nimi organizácia Úsmev ako dar a Spišská katolícka charita.</p>
      <p>Mesto iniciatívu združenia víta. "<i>Snahou vedenia mesta je podporiť všetky aktivity, ktoré dokážu pomôcť ľuďom v núdzi a zmierniť dôsledky ich ťažkej životnej situácie,</i>" povedal Bečarik. Zapojené organizácie okrem samotnej pomoci oceňujú aj myšlienku podporiť u mládeže zmysel pre charitu. "<i>Je úžasné, ak sa mladí ľudia dokážu spojiť a pomáhať aj tým, ktorí to najviac potrebujú. Verím, že aj vďaka takýmto projektom sa mladí ľudia stanú viac vnímaví na to, že chudoba medzi nami stále existuje,"</i> uviedla zástupkyňa Spišskej katolíckej charity Petra De Campos.</p>
      <p>Do vianočnej časti zbierky sa zapoja základné školy Komenského, Levočská a Lipová a stredné školy Gymnázium Javorová, Gymnázium Školská, Technická akadémia, Hotelová akadémia, Cirkevné gymnázium Štefana Mišíka a Gymnázium svätého Františka Assiského v Levoči.</p>
    </article>
  </body>
</html>