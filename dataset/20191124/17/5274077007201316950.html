<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419090"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T17:32:00+00:00"/>
    <meta property="og:title" content="ניר ברקת: לסכל את הפלגנות בליכוד"/>
    <meta property="og:description" content="&quot;אנו צריכים להתייצב לצידו של ראש הממשלה, שהוא נכס אדיר למדינה ולליכוד, ולאפשר לו להוכיח את חפותו&quot;, אמר ח&quot;כ ברקת בכנס באילת."/>
  </head>
  <body>
    <article>
      <h1>ניר ברקת: לסכל את הפלגנות בליכוד</h1>
      <address><time datetime="2019-11-24T17:32:00+00:00">24 Nov 2019, 17:32</time> by <a rel="author">חזקי ברוך</a></address>
      <p>ח״כ ניר ברקת (הליכוד) נאם הערב (א') בכנס לשכת יועצי המס באילת, והתייחס לנושאים הפוליטיים העומדים בראש סדר היום.</p>
      <p>"אנחנו נמצאים בפלונטר שנוצר מחרמות ופסילות, כאלו שלא זוכרים כמותם", אמר ברקת. ''אנחנו לאחר שתי מערכות בחירות קשות ומורכבות, שלא מובילות לשום מקום. על כולנו לזכור שסובלנות זה לכבד את מי שחושב אחרת ממך, לא מי שחושב כמוך.</p>
      <p>''כראש העיר ירושלים הקמתי קואליציה מקיר לקיר, ימנים ושמאלנים, חרדים וחילונים, והצלחנו לחיות ביחד, אחד לצד השני. ידענו להתרכז בבנייתה של העיר ולא לשקוע במלחמות פנימיות".</p>
      <p>בדבריו בכנס חיזק ח"כ ברקת את ראש הממשלה נתניהו: "אני מבקש לחזק את ידיו של ראש הממשלה ויו"ר תנועת הליכוד בנימין נתניהו. אנו צריכים להתייצב לצידו של ראש הממשלה, שהוא נכס אדיר למדינה ולליכוד, לאפשר לו להוכיח את חפותו, לא לחרוץ את דינו ובוודאי נוכח הכשלים החמורים שנתגלו בחקירה ודורשים טיפול יסודי ועמוק, לזכור את שורת אישי הציבור שזוכו לחלוטין בבית המשפט.</p>
      <p>''ראש הממשלה נתניהו מייצג כחצי מעם ישראל, ואי אפשר להתעלם מאמירתו המפורשת של הבוחר. אני מאחל לו שיזכה להוכיח את חפותו, וימשיך להוביל את מדינת ישראל בהצלחה לשנים קדימה".</p>
      <p>ח"כ ברקת השמיע ביקורת על חברי הליכוד שפועלים להדחת נתניהו: "חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק ולהקים בקולותיהם ממשלת שמאל. גם הקריאה לקיום פריימריז לראשות הרשימה אינה תמימה כלל וכחל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד.</p>
      <p>''כמו כן אנו עדים לעתירה שתוגש בימים הקרובים וכן לפנייה ליועץ המשפטי לממשלה בדרישה שיקבע כי ראש הממשלה ויו"ר הליכוד נתניהו יהיה מנוע מלכהן כראש ממשלה, או לחילופין שיהיה מנוע מלנסות להקים ממשלה בעת הזו, מחמת כתב האישום שהוגש נגדו. בדרך זו מנסים יריבנו לסלק מהמפה הפוליטית הן את ראש הממשלה ויו"ר הליכוד והן לרסק את הליכוד כמפלגה המובילה במחנה הלאומי".</p>
      <p>עוד אמר ח"כ ברקת בכנס: "האחריות הלאומית של התנועה, כמפלגת שלטון המנווטת את מדינת ישראל במרבית שנותיה בכלל ובתקופה מאתגרת זו בפרט, מחייבת אותנו לפעול לסיכול ניסיונות הפלגנות מבית ומחוץ, לפעול ליצירת המשכיות שלטונית ואופק מנהיגותי למפלגה, תוך תמיכה מלאה בראש הממשלה בנימין נתניהו ככל שהחוק והפסיקה מאפשרים, וכן לעמוד איתן לממש את רצון התנועה והעומד בראשה להקמת ממשלת אחדות לאומית".</p>
      <p>על המתווה שיזם אמר ח"כ ברקת: "לאור זאת, הצעתי היום ליו"ר התנועה וליו"ר הליכוד לייצר תפקיד חדש של ממלא מקום ליו"ר התנועה בהשראה מהמודל האמריקני, של נשיא וסגן נשיא הפועלים יחדיו, במטרה להתמודד באחריות עם אתגרי התנועה. יש צורך להוסיף לחוקת הליכוד הגדרת תפקיד של ממלא מקום קבוע ליו"ר התנועה, מ"מ היו"ר ייבחר בפריימריז מקרב מתפקדי הליכוד, באופן זהה לבחירת יו"ר התנועה, ואז לקיים בחירות למ"מ באותו המועד שנידרש לבחור את יו"ר התנועה, ובכך למנוע בחירות מיותרות לתפקיד יו"ר התנועה ולרשימה לכנסת".</p>
      <p>"בכוונתי להציע מתווה עקרוני זה לאישור במרכז הליכוד, ולגבש סביבו הסכמה רחבה. בדרך זו אנחנו גם מאותתים לכחול לבן ולישראל ביתנו כי המהלך של החרמת הליכוד והעומד בראשו לא יצלח, ושעליהם לזנוח את הדיון של 'מרד בליכוד' ולנהל מו"מ עם ראש הממשלה במיידי במטרה למנוע סבב בחירות שלישי. אני תקווה שכך ינהגו ויודע שראש הממשלה ייענה לקריאתם למען מדינת ישראל", הוסיף.</p>
    </article>
  </body>
</html>