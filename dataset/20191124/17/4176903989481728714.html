<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/svajcer-dobri-licni-estetski-ambiciozni-filmovi-na-faf-u/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:01:00+00:00"/>
    <meta property="og:title" content="Švajcer: Dobri, lični, estetski ambiciozni filmovi na FAF-u"/>
    <meta property="og:description" content="BEOGRAD - Film &quot;Pripadanje&quot; Buraka Čevika koji je premijerno prikazan 23. novembra u Dvorani Kulturnog centra u okviru programa Festivala autorskog filma"/>
  </head>
  <body>
    <article>
      <h1>Švajcer: Dobri, lični, estetski ambiciozni filmovi na FAF-u</h1>
      <address><time datetime="2019-11-24T17:01:00+00:00">24 Nov 2019, 17:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521258-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Film „Pripadanje“ Buraka Čevika koji je premijerno prikazan 23. novembra u Dvorani Kulturnog centra u okviru programa Festivala autorskog filma (FAF), predstavljen je danas na konferenciji u Kombank dvorani.</p>
      <p>Čevik se osvrnuo na istinitu porodičnu tragediju koja je inspirisala film, tačnije na slučaj ubistva njegove bake od strane bliskih srodnika, kao i na dvodelnu strukturu koja naglašava ambivalentnost autorovog odnosa prema akterima.</p>
      <p>Budući da je film bio prikazan i na festivalima dokumentarnog, ali i igranog filma, Čevik smatra da žanr filma nije presudan za njegov kvalitet.</p>
      <p>„Suštinsko pitanje nije da li je dokumentarni, igrani ili eksperimentalni film. Meni se kao autoru dopada hibridna forma“, kazao je Čevik.</p>
      <p>Članovi glavnog žirija Festivala, koji čine filmski kritičar časopisa „Cahiers du Cinéma“ Arijel Švajcer i režiseri Hana Jušić i Ognjen Glavonjić, prokomentarisali su ovogodišnju selekciju.</p>
      <p>Švajcer je istakao da je od festivala dobio ono što je i očekivao, a to su „dobri, lični, tematski originalni i estetski ambiciozni filmovi“.</p>
      <p>„Kvalitet Festivala uključuje sve najrelevantnije i najbolje nove naslove. Ti filmovi su među najzapaženijim ostvarenjima na brojnim svetskim festivalima“, kazao je Švajcer.</p>
      <p>Glavonjić i Jušićeva dodali su da će zbog posao odabira najboljih biti izazovan.</p>
      <p>Glavonjić je posebnu pažnju skrenuo na činjenicu da je većina filmova delo mladih autora na početku karijere, naglasivši značaj davanja šansi mladima i ulaganja u debitantska ostvarenja .</p>
      <p>Na kraju, predstavljen je film „Katarza ili Afinine priče o izgubljenom svetu“ koji će biti prikazan 25. novembra u Dvorani Kulturnog centra i koji je redak slučaj srpsko-marokanske koprodukcije.</p>
      <p>Producentkinja Nevena Savić istakla da je film sniman na četiri kontinenta, i u nekoliko evropskih zemalja, uključujući Italiju, Francusku i Srbiju.</p>
      <p>Montažer Srđan Ristić objašnjava da film prati životno putovanje jednostavnog čoveka koji odbacuje materijalno.</p>
      <p>„Glavni junak koristi neobične narativne postupke, poput radio emisije koja je kostur filma, kao i mnoštvo snimljenog materijala. Film je vizualno jako privlačan, čemu je doprineo i jedan od direktora fotografije Đorđe Arambašić, koji je radio na segmentima snimanim u Beogradu“, kazao je Ristić.</p>
      <p>(Tanjug)</p>
    </article>
  </body>
</html>