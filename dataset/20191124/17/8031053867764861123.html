<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%81%ce%bf-%cf%84%cf%89%ce%bd-%cf%80%cf%85%ce%bb%cf%8e%ce%bd-%ce%bf-%ce%b3%ce%b7%cf%81%cf%85%cf%8c%ce%bd%ce%b7%cf%82-%ce%b7-%ce%b5%cf%80%ce%ad%ce%bb%ce%b1%cf%83%ce%b7-%cf%84%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T17:47:15+00:00"/>
    <meta property="og:title" content="Προ των πυλών ο «Γηρυόνης»: Η επέλαση της κακοκαιρίας από τα Δυτικά – Σοκαριστικές εικόνες από την Κέρκυρα – Βίντεο"/>
    <meta property="og:description" content="Εν αναμονή της σφοδρής κακοκαιρίας ονόματι «Γηρυόνης», που φαίνεται πως θα πλήξει τη χώρα, έχουν τεθεί σε επιφυλακή οι τοπικές κοινωνίες και τις αρχές. Προβλήματα ήδη υπάρχουν στο Ιόνιο, ενώ φόβοι υπάρχουν και για άλλες περιοχές."/>
  </head>
  <body>
    <article>
      <h1>Προ των πυλών ο «Γηρυόνης»: Η επέλαση της κακοκαιρίας από τα Δυτικά – Σοκαριστικές εικόνες από την Κέρκυρα – Βίντεο</h1>
      <address>
        <time datetime="2019-11-24T17:47:15+00:00">24 Nov 2019, 17:47</time>
      </address>
      <p>
        <b>Εν αναμονή της σφοδρής κακοκαιρίας ονόματι «Γηρυόνης», που φαίνεται πως θα πλήξει τη χώρα, έχουν τεθεί σε επιφυλακή οι τοπικές κοινωνίες και τις αρχές. Προβλήματα ήδη υπάρχουν στο Ιόνιο, ενώ φόβοι υπάρχουν και για άλλες περιοχές.</b>
      </p>
      <p>Η μεγάλη ένταση των αναμενόμενων φαινομένων και οι σημαντικές ποσότητες βροχής που θα πέσουν καθιστούν την κακοκαιρία δυνητικά επικίνδυνη και ικανή να δημιουργήσει προβλήματα, όπως προειδοποιεί η μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Σύμφωνα με τα νεότερα προγνωστικά στοιχεία, ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας.</p>
      <p>Η έντονη κακοκαιρία αναμένεται να επηρεάσει τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη. Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική.</p>
      <figure>
        <img src="https://cdn.cnngreece.gr/images/news/2019/11/24/1.jpg"/>
      </figure>
      <p>Από τις νυκτερινές ώρες και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>
        <b>Βίντεο-σοκ από τροχαίο στην Κέρκυρα – Σοβαρά τραυματισμένη μία γυναίκα</b>
      </p>
      <p>Κάμερα ασφαλείας κατέγραψε την στιγμή της σφοδρής σύγκρουσης δύο οχημάτων στην Κέρκυρα το μεσημέρι του Σαββάτου.</p>
      <p>Από το τροχαίο τραυματίστηκε σοβαρά η γυναίκα συνοδηγός του ενός αυτοκινήτου, η οποία απεγκλωβίστηκε από την Πυροσβεστική και μεταφέρθηκε στο νοσοκομείο, όπου νοσηλεύεται στη μονάδα εντατικής θεραπείας.</p>
      <p>Τραυματίες μεταφέρθηκαν στο νοσοκομείο και οι οδηγοί των αυτοκινήτων.</p>
      <p>Τα ακριβή αίτια του ατυχήματος ερευνά η τροχαία Κέρκυρας.</p>
      <figure>
        <iframe src="https://www.youtube.com/embed/gTojSNnlIok" width="900" height="675" data-service="Youtube" scrolling="no"/>
      </figure>
      <p><b>Σε επιφυλακή η Περιφέρεια Αττικής</b><br/>Σε επιφυλακή είναι από το πρωί της Κυριακής οι υπηρεσίες της Περιφέρειας Αττικής, με εντολή του περιφερειάρχη Αττικής, Γιώργου Πατούλη, λόγω της αναμενόμενης επιδείνωσης των καιρικών φαινομένων που θα πλήξουν την Αττική, από τις βραδινές μέχρι και τις πρωινές ώρες της Δευτέρας.</p>
      <p>Η Περιφέρεια συνιστά στους πολίτες να ενημερώνονται για την εξέλιξη των καιρικών φαινομένων και να λαμβάνουν τα αναγκαία μέτρα αυτοπροστασίας.</p>
      <p><b>Οδηγίες προστασίας</b><br/>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.<br/>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.<br/>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους<br/>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).<br/>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.<br/>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).<br/>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</p>
      <figure>
        <img src="https://cdn.cnngreece.gr/images/news/2019/11/24/2.jpg"/>
      </figure>
      <p><b>Πώς θα λειτουργήσουν τα σχολεία</b><br/>Κλειστά θα παραμείνουν τη Δευτέρα τα σχολεία στη Θάσο, λόγω των έντονων καιρικών φαινομένων που αναμένονται.</p>
      <p>Η μη λειτουργία των σχολικών μονάδων όλων των βαθμίδων εκπαίδευσης της επικράτειας του Δήμου Θάσου (Σχολεία Πρωτοβάθμιας και Δευτεροβάθμιας Εκπαίδευσης) αποφασίστηκε από τον δήμαρχο του νησιού καθώς, όπως αναφέρεται στη σχετική ανακοίνωση, τα έντονα καιρικά φαινόμενα «καθιστούν επικίνδυνη την προσέλευση και παραμονή των μαθητών στα σχολεία».</p>
      <p>Παράλληλα, ο δήμαρχος Αγίας Βαρβάρας, Λάμπρος Μίχος, με επείγουσα ανακοίνωση, λόγω της αναμενόμενης ισχυρής καταιγίδας και των θυελλωδών ανέμων, που πιθανότατα πλήξουν και το δήμο ενημερώνει ότι τα σχολεία θα ανοίξουν στις 10:00 το πρωί της Δευτέρας, 25ης Νοεμβρίου.</p>
    </article>
  </body>
</html>