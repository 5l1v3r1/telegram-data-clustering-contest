<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/roma/2019/11/24/news/roma_batte_brescia-241823348/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T17:08:00+00:00"/>
    <meta property="og:title" content="Roma-Brescia 3-0: Smalling, Mancini e Dzeko rilanciano i giallorossi"/>
    <meta property="og:description" content="Archiviata la sconfitta di Parma, la squadra di Fonseca si impone grazie ad un secondo tempo convincente. Nel finale 'giallo' Zaniolo"/>
  </head>
  <body>
    <article>
      <h1>Roma-Brescia 3-0: Smalling, Mancini e Dzeko rilanciano i giallorossi</h1>
      <h2>Archiviata la sconfitta di Parma, la squadra di Fonseca si impone grazie ad un secondo tempo convincente. Nel finale 'giallo' Zaniolo</h2>
      <address><time datetime="2019-11-24T17:08:00+00:00">24 Nov 2019, 17:08</time> by <a rel="author">MATTEO PINCI</a></address>
      <p><b>ROMA -</b> Un tempo per raschiare la ruggine della sosta, prima di mettere in archivio un 3-0 sul Brescia che permette alla Roma di staccare l'Atalanta. In 90 minuti, oltre al successo mancato dopo le due sconfitte incassate prima della pausa per le nazionali, Fonseca ritrova pure un pezzo di squadra che aveva perso. A partire dal capitano Florenzi. Senza più l'alibi degli infortuni, non resta che aspettare di vedere il vero volto dei giallorossi.</p>
      <h3>Primo tempo grigio</h3>
      <p>Per un tempo, l'Olimpico assiste a un match simile al cielo grigio che lo sovrasta. La Roma pare dover avviare una batteria scarica, il Brescia si affida a Tonali chiedendogli di dare un senso alle iniziative della squadra svuotata della presenza ingombrante di Balotelli. Il duo Donnarumma-Torregrossa sbatte però sui centimetri di Mancini e Smalling, e quando potrebbe provare a far male manca della qualità necessaria. Certo Joronen non deve mai sporcarsi i guanti, prospettiva più che ottimistica alla vigilia.</p>
      <h3>Il miglior attacco è la difesa</h3>
      <p>Le illusioni del Brescia però sbattono contro la realtà dopo appena 4 minuti della ripresa. Un corner di Pellegrini, al rientro dopo due mesi, finisce dritto sulla testa di Smalling. Tocco non irresistibile, ma la deviazione col ginocchio di Cistana lo spedisce lentamente alle spalle di Joronen, mandando in vantaggio la Roma. Il piano Grosso frana così. E dopo altri 8 minuti Mancini, l'altro centrale di difesa, sfruttando una sponda ancora di Smalling rovescia in porta il colpo del ko. La partita del Brescia finisce lì: Donnarumma evapora, l'Olimpico insulta a distanza il Balotelli assente senza far ricorso a epiteti discriminatori, mentre il Var cancella un gol di Zaniolo nato da un rinvio di Pellegrini quando la palla era già uscita.</p>
      <h3>Il "giallo" Zaniolo</h3>
      <p>Il 3-0 però è solo rimandato. Altro corner, altra sponda di Smalling deviata stavolta da Torregrossa sui piedi di Dzeko. Che convinto di essere in fuorigioco è l'ultimo ad accorgersi di aver messo in archivio la partita. Prima della fine, un piccolo "giallo" con Zaniolo ancora protagonista: Fonseca lo richiama, lui pare non gradire la sostituzione e indugia, l'arbitro Di Bello lo ammonisce per il tempo perso. Un cartellino che farà scattare la squalifica nella trasferta di Verona, ma che potrebbe finire al vaglio della giustizia sportiva che punisce chi cerca il cartellino volutamente. L'epilogo è un festival di iniziative firmate Under, di gol annullati - a Dzeko per fuorigioco e al bresciano Aye per un tocco col braccio - e poco altro. Finisce tiepidamente con i tre punti. La Roma è tornata. Al completo, stavolta. <br/><br/><b>Roma-Brescia 3-0 (0-0)<br/>Roma (4-2-3-1):</b> Pau Lopez - Florenzi (32' st Santon), Mancini, Smalling, Kolarov - Diawara, Veretout - Zaniolo (35' st Perotti), Pellegrini (27' st Under), Kluivert - Dzeko. All. Fonseca<br/><b>Brescia (4-3-1-2)</b>: Joronen - Sabelli, Cistana, Chancellor, Martella - Bisoli (39' st Morosini), Tonali, Ndoj (17' st Zmrhal) - Romulo - Torregrossa (25' st Aye), Donnarumma. All. Grosso.<br/><b>Arbitro</b>: Di Bello<br/><b>Reti:</b> 4' st Smalling 12' st Mancini, 22' st Dzeko<br/><b>Note:</b> ammoniti Romulo,, Zaniolo. Spettatori 33.695.</p>
    </article>
  </body>
</html>