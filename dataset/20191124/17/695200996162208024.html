<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/komarno-peticiu-za-opravu-vazskeho-mosta-podpisali-tisicky-obyvatelov-mesta"/>
    <meta property="og:site_name" content="Paraméter"/>
    <meta property="article:published_time" content="2019-11-24T17:40:00+00:00"/>
    <meta property="og:title" content="Komárno: Petíciu za opravu Vážskeho mosta podpísali tisícky obyvateľov mesta"/>
    <meta property="og:description" content="Tisícky obyvateľov Komárna petíciou žiadajú príslušné orgány štátnej správy o okamžitú opravu Vážskeho mosta v Komárne a o urgentné vybudovanie kruhového objazdu na príjazdovej ceste z Iže do Komárna a kruhového objazdu na príjazdovej ceste z Chotína smerom na hlavnú cestu do Komárna. Pred niekoľkými dňami sa rozbehla iniciatíva v elektronickej podobe, podporilo ju viac ako 3000 občanov. V súčasnosti už organizátori petície zbierajú podpisy aj na petičných hárkoch."/>
  </head>
  <body>
    <article>
      <h1>Komárno: Petíciu za opravu Vážskeho mosta podpísali tisícky obyvateľov mesta</h1>
      <h2>Tisícky obyvateľov Komárna petíciou žiadajú príslušné orgány štátnej správy o okamžitú opravu Vážskeho mosta v Komárne a o urgentné vybudovanie kruhového objazdu na príjazdovej ceste z Iže do Komárna a kruhového objazdu na príjazdovej ceste z Chotína smerom na hlavnú cestu do Komárna. Pred niekoľkými dňami sa rozbehla iniciatíva v elektronickej podobe, podporilo ju viac ako 3000 občanov. V súčasnosti už organizátori petície zbierajú podpisy aj na petičných hárkoch.</h2>
      <address>
        <time datetime="2019-11-24T17:40:00+00:00">24 Nov 2019, 17:40</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/most_1.jpg?itok=k5b_F1cD"/>
      </figure>
      <p>Foto: TASR – Ladislav Vallach</p>
      <p>Iniciatívu petičného výboru podporilo aj mesto Komárno.</p>
      <blockquote>„Poskytneme všestrannú pomoc, čo sa týka tejto iniciatívy, aby sme upozornili príslušné orgány na vážnosť problému. Minister dopravy a výstavby SR Árpád Érsek (Most-Híd) sa vyhýba stretnutiu s predstaviteľmi tohto regiónu. Rozvoj dopravy v komárňanskom regióne je takmer v každej oblasti zanedbaný, v dôsledku čoho vznikla čoraz väčšia zaťaženosť obcí”</blockquote>
      <p>– uviedol primátor mesta Komárno Béla Keszegh.</p>
      <p>Podľa predsedníčky petičného výboru Évy Rozbroy spôsobil zanedbaný Vážsky most počas uplynulých dní vážne dopravné zápchy.</p>
      <blockquote>„Od leta je riešenie situácie chaotické a príslušné orgány ledva informujú obyvateľov. Most spravuje Slovenská správa ciest, ktorá uviedla, že už pred zhruba desiatimi rokmi avizovala zlý stav mosta, avšak na jeho obnovu ministerstvo dopravy nevyčlenilo finančné prostriedky. Vzhľadom na veľmi zlý stav mosta sa pristúpi k dočasnému riešeniu a podoprú ho, avšak termín celkovej rekonštrukcie je neistý, je len na úrovni predvolebných sľubov”</blockquote>
      <p>– tvrdí Rozbroy. Odovzdanie nového Dunajského mosta v budúcom roku bude podľa jej slov generovať ešte hustejšiu premávku a záťaž, pričom už v súčasnosti vznikajú v meste kilometrové zápchy.</p>
      <p>Minister dopravy obvinenia z nečinnosti odmieta. </p>
      <blockquote>„V posledných mesiacoch som bol viackrát v Komárne a informoval som sa osobne o stave prípravy týchto projektov. Stav dopravnej infraštruktúry, vrátane ciest I. triedy, bol na juhu Slovenska dlhodobo ignorovaný, preto sme spolu so Slovenskou správou ciest pracovali na tom, aby sa príprava a výstavba aj v tomto regióne zintenzívnili. Usilujem sa o to, aby sme každý krok prípravy, ktorá je technicky a časovo náročná a predlžuje sa aj pre obštrukcie rôznych združení, maximálne urýchlili. Odmietame obvinenia, že situáciu neriešime a že sme sa údržbou mosta nezaoberali. Predpokladáme, že tieto vyjadrenia sú len dôsledkom neznalosti problematiky”</blockquote>
      <p>– povedal Érsek.</p>
      <p>Ministerstvo dopravy a výstavby tvrdí, že zmluva so zhotoviteľom, ktorý bude realizovať dočasné podoprenie mosta, bola podpísaná počas minulého týždňa. Začiatkom tohto týždňa bolo odovzdané stavenisko, v priebehu budúceho týždňa sa začne s výstavbou umelého ostrova, ktorého vybudovanie predchádza samotnému podopreniu mosta. Súčasne sa realizuje aj zákazka na dodanie projektovej dokumentácie na celkovú rekonštrukciu tohto mosta. Vážsky most slúži cestnej doprave už 64 rokov, jeho komplexná rekonštrukcia je nutná aj z dôvodu jeho celkovej životnosti.</p>
      <p>TASR</p>
    </article>
  </body>
</html>