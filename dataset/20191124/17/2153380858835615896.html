<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/kakokairia-giryonis-odigies-stoys-polites-gia-ti-tha-prepei-na-kanoyn-analytikoi-hartes"/>
    <meta property="og:site_name" content="The Pressroom"/>
    <meta property="article:published_time" content="2019-11-24T17:34:08+00:00"/>
    <meta property="og:title" content="Κακοκαιρία - Γηρυώνης: Οδηγίες στους πολίτες για το τι θα πρέπει να κάνουν (Αναλυτικοί χάρτες)"/>
    <meta property="og:description" content="Οι πολίτες πρέπει να είναι ιδιαίτερα προσεχτικοί και να αποφεύγουν τις μη αναγκαίες και άσκοπες μετακινήσεις, συμβουλεύει μεταξύ άλλων τους πολίτες ο γραμματέας Πολιτικής Προστασίας Νίκος Χαρδαλιάς. Ο κ. Χαρδαλιάς, μιλώντας στον ΘΕΜΑ 104,6 επισήμανε ότι η Γενική Γραμματεία Πολιτικής Προστασίας βρίσκεται σε γενική επιφυλακή, έχουν ενημερωθεί όλοι οι εμπλεκόμενοι φορείς, ενώ μετά τις πέντε το απόγευμα θα υπάρχει διαρκής σύσκεψη με στόχο το συντονισμό των αναγκαίων ενεργειών στη Γενική Γραμματεία Πολιτικής Προστασίας."/>
  </head>
  <body>
    <article>
      <h1>Κακοκαιρία - Γηρυώνης: Οδηγίες στους πολίτες για το τι θα πρέπει να κάνουν (Αναλυτικοί χάρτες)</h1>
      <address>
        <time datetime="2019-11-24T17:34:08+00:00">24 Nov 2019, 17:34</time>
      </address>
      <p>
        <b>Οι πολίτες πρέπει να είναι ιδιαίτερα προσεχτικοί και να αποφεύγουν τις μη αναγκαίες και άσκοπες μετακινήσεις, συμβουλεύει μεταξύ άλλων τους πολίτες ο γραμματέας Πολιτικής Προστασίας Νίκος Χαρδαλιάς.</b>
      </p>
      <p>Ο κ. Χαρδαλιάς, μιλώντας στον ΘΕΜΑ 104,6 επισήμανε ότι η Γενική Γραμματεία Πολιτικής Προστασίας βρίσκεται σε γενική επιφυλακή, έχουν ενημερωθεί όλοι οι εμπλεκόμενοι φορείς, ενώ μετά τις πέντε το απόγευμα θα υπάρχει διαρκής σύσκεψη με στόχο το συντονισμό των αναγκαίων ενεργειών στη Γενική Γραμματεία Πολιτικής Προστασίας.</p>
      <h3>Σε επιφυλακή οι Υπηρεσίες της Περιφέρειας Αττικής για την έλευση του «Γηρυόνη»</h3>
      <p>Σε επιφυλακή είναι από το πρωί οι υπηρεσίες της Περιφέρειας Αττικής, με εντολή του περιφερειάρχη Αττικής <b>Γιώργου Πατούλη</b>, λόγω της αναμενόμενης επιδείνωσης των καιρικών φαινομένων που θα πλήξουν την Αττική, από τις βραδινές μέχρι και τις πρωινές ώρες της Δευτέρας.</p>
      <p>Επίσης, ο αντιπεριφερειάρχης Δυτικής Αττικής, <b>Λευτέρης Κοσμόπουλος,</b> συγκάλεσε το πρωί εκτάκτως το Συντονιστικό Όργανο Πολιτικής Προστασίας της Περιφερειακής Ενότητας για τον καλύτερο συντονισμό των απαιτούμενων ενεργειών. Πλέον όλες οι υπηρεσίες είναι σε επιφυλακή έχοντας μεριμνήσει για τους καθαρισμούς των ρεμάτων και σε συνεργασία με τους Δήμους.</p>
      <h3>Στις 10:00 θα ανοιγουν αύριο τα σχολεια στον Δήμο της Αγίας Βαρβάρας</h3>
      <p>Στο πλαίσιο αυτό ο δήμαρχος Αγ. Βαρβάρας<b> Λάμπρος Μίχος </b>με επείγουσα ανακοίνωση, λόγω της αναμενόμενης ισχυρής καταιγίδας και των θυελλωδών ανέμων, που πιθανότατα πλήξουν και το δήμο ενημερώνει ότι τα σχολεία θα ανοίξουν στις 10 η ώρα το πρωί.</p>
      <p>Επίσης καλεί τους δημότες να μην βγάλουν απορρίμματα σήμερα μετά την έκτακτη αποκομιδή τους που πραγματοποίησε λόγω της κατάστασης, την Κυριακή το απόγευμα.</p>
      <p>Ακόμη καλεί όλους να ελέγξουν τα λούκια και τις υδρορροές, να ασφαλίσουν ή να αποσύρουν αντικείμενα που μπορεί να μετακινηθούν, όπως πινακίδες, γλάστρες, καρότσια, τζάμια τέντες κ.λ.π. και γενικά <b>"όλα τα αντικείμενα που μπορεί να αποκολληθούν από στέγες και μπαλκόνια", όπως να αποφεύγονται και οι άσκοπες μετακινήσεις".</b></p>
      <h3>Πώς θα κινηθεί το κύμα της κακοκαιρίας</h3>
      <p>Το κύμα κακοκαιρίας αναμένεται να βρίσκεται πάνω από το Ιόνιο μετά τις 6 με 7 το απόγευμα, ενώ στην Αττική ο «Γηρυόνης» θα χτυπήσει τις πρώτες πρωινές ώρες έως και το μεσημέρι της Δευτέρας 25/11. </p>
      <p>Η έντονη κακοκαιρία αναμένεται να επηρεάσει τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη.</p>
      <p>Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική<b>:</b></p>
      <figure>
        <img src="https://www.thepressroom.gr/sites/default/files/inline-images/varometriko.jpg"/>
      </figure>
      <h3>«Δυνητικά επικίνδυνη» η κακοκαιρία προειδοποιούν οι μετεωρολόγοι</h3>
      <p>Η μεγάλη ένταση των αναμενόμενων φαινομένων και οι σημαντικές ποσότητες βροχής που θα πέσουν στη διάρκεια της κακοκαιρίας «Γηρυόνης», την καθιστούν δυνητικά επικίνδυνη και ικανή να δημιουργήσει προβλήματα, όπως προειδοποιεί η μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Από τις νυκτερινές ώρες της Κυριακής και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας. </p>
      <p>
        <b>Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές/καταιγίδες) του "Γηρυόνη", έως τις βραδινές ώρες της Δευτέρας 25/11:</b>
      </p>
      <figure>
        <img src="https://www.thepressroom.gr/sites/default/files/inline-images/xartis-1_0.jpg"/>
      </figure>
      <h3>Οι φάσεις του φαινομένου</h3>
      <p>1η φάση: Την Κυριακή 24/11 βροχές και σποραδικές καταιγίδες θα εκδηλώνονται στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>2η φάση: Από τις νυκτερινές ώρες της Κυριακής 24/11 και κατά τη διάρκεια της Δευτέρας 25/11 μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>
        <b>Ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας 25/11, όπως φαίνεται και στο χάρτη που ακολουθεί:</b>
      </p>
      <figure>
        <img src="https://www.thepressroom.gr/sites/default/files/inline-images/xartis-2.jpg"/>
      </figure>
    </article>
  </body>
</html>