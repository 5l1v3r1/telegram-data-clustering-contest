<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kultura/10274278/menadzer-ujawnia-szczegoly-z-zycia-kurta-cobeina-wszystko-zrobil-z-premedytacja.html"/>
    <meta property="og:site_name" content="Wprost"/>
    <meta property="article:published_time" content="2019-11-24T17:45:00+00:00"/>
    <meta property="og:title" content="Menadżer ujawnia szczegóły z życia Kurta Cobeina. „Wszystko zrobił z premedytacją”"/>
    <meta property="og:description" content="Kurt Cobein, legendarny wokalista Nirvany, popełnił samobójstwo 5 kwietnia 1994 roku. Po 25 latach od tego tragicznego zdarzenia menadżer Danny Goldberg napisał biografię wokalisty. Zostanie wydana 27 listopada nakładem wydawnictwa Znak."/>
  </head>
  <body>
    <article>
      <h1>Menadżer ujawnia szczegóły z życia Kurta Cobeina. „Wszystko zrobił z premedytacją”</h1>
      <address><time datetime="2019-11-24T17:45:00+00:00">24 Nov 2019, 17:45</time> by <a rel="author">WPROST.pl</a></address>
      <p>
        <b>Kurt Cobein, legendarny wokalista Nirvany, popełnił samobójstwo 5 kwietnia 1994 roku. Po 25 latach od tego tragicznego zdarzenia menadżer Danny Goldberg napisał biografię wokalisty. Zostanie wydana 27 listopada nakładem wydawnictwa Znak.</b>
      </p>
      <p>Początek 1991 roku. Danny Goldberg, znany menedżer muzyczny, zgadza się wziąć pod swoje skrzydła rokujący młody zespół z podziemnej sceny muzycznej w Seattle. Nie ma pojęcia, że lider Nirvany stanie się ikoną popkultury na miarę Johna Lennona, Michaela Jacksona czy Elvisa Presleya. Danny znał Kurta jak mało kto. Był z nim od początku aż do tragicznego końca. Jego opowieść o legendzie Nirvany, oparta na własnych wspomnieniach, relacjach rodziny i przyjaciół nigdy wcześniej nie upublicznianych, ukazuje postać Kurta w całkiem nowym świetle.</p>
      <h3>Przedpremierowe fragmenty książki</h3>
      <p>
        <b>Fragment rozdziału „Nevermind”</b>
      </p>
      <p>Chociaż efekty uboczne sławy dezorientowały, a czasem wręcz zamęczały Kurta, z perspektywy czasu widzę wyraźnie, że skrupulatnie, od lat planował on sukces osiągnięty na własnych zasadach. Trajektoria i intensywność jego kariery nie były dziełem przypadku. Wszystko zrobił z premedytacją.</p>
      <p>Latem 1990 roku, kilka miesięcy przed rozpoczęciem naszej współpracy z zespołem, Nirvana zaangażowała prawnika z Los Angeles, Allena Mintza, żeby pomógł im porównać oferty innych firm fonograficznych. We wrześniu Sub Pop wypuścił singiel z nową piosenką <i>Sliver</i> – było to jedno z ostatnich wydawnictw Nirvany pod szyldem tej wytwórni. Podobnie jak <i>About a Girl</i> z <i>Bleach</i>, <i>Sliver</i> miało chwytliwy refren, co stanowiło kolejny sygnał, że Kurt zamierza rozszerzyć brzmienie Nirvany poza granice grunge’u.</p>
      <p>Niedługo potem Nirvana po raz kolejny wrzuciła wyższy bieg. Od strony artystycznej – Chada Channinga zastąpił za perkusją Dave Grohl. Od strony biznesowej – postanowili zatrudnić menedżera, co doprowadziło ich do naszego biura na początku listopada 1990 roku, niecały miesiąc po pierwszym koncercie z Grohlem w składzie.</p>
      <p>W decyzji Kurta o opuszczeniu Sub Pop nie widziałem żadnych minusów. Szanowałem ideę lojalności wobec tych, którzy wspierali nas na początku, ale jak długo i za jaką cenę? Gdy spojrzeć na sprawę w oderwaniu od punkowych racjonalizacji, był to z grubsza ten sam konflikt co między artystami a ludźmi ze starej branży muzycznej. Z mojej perspektywy czterdziestolatka nie różniło się to od sporu Petera Granta z promotorami koncertowymi, którzy organizowali najwcześniejsze koncerty Led Zeppelin i twierdzili, że mają z tego tytułu moralne prawo do niższych stawek niż ich konkurencja również przy okazji wszystkich przyszłych koncertów. Kurt pozostał w przyjaźni z Ponemanem i innymi pracownikami Sub Pop do końca życia, ale nigdy nie kwestionował po fakcie swojej decyzji.</p>
      <p>Oczywiście w dużych wytwórniach nadal pracowało mnóstwo fiutów. Zanim weszliśmy na scenę, Nirvana zdążyła już odbyć kilka spotkań. Kurt był szczególnie zniesmaczony pewnym odrażającym macho zatrudnionym na wysokim szczeblu w Capitol Records – dowcipkował on, że w piosence <i>Polly</i> łatwiej mu identyfikować się z gwałcicielem niż z ofiarą. Ten sam facet wydawał się znacznie bardziej podekscytowany biletami na mecz Lakersów, które udało mu się zdobyć (miał miejsca przy samym parkiecie), niż rozmowami o muzyce. Mimo to w 1990 roku w części dużych wytwórni pracowali już też młodzi ludzie, którzy znajdowali się kulturowo na tej samej planecie co Nirvana, więc ostatecznie zespół miał do wyboru kilka niezłych opcji.</p>
      <p>Niektóre książki o Nirvanie opisują to tak, jakbyśmy sami podjęli za nich decyzję, z którą wytwórnią powinni podpisać kontrakt. Szefowie imprintu Charisma należącego do koncernu Virgin Records myśleli, że zostali wybrani, jeszcze zanim zespół spotkał się z nami. Przedstawicielom kilku innych wytwórni również wydawało się, że odbyli bardzo obiecujące spotkania z zespołem, i mocno się rozczarowali, gdy się do nich ponownie nie odezwaliśmy.</p>
      <p>Jednakże Nirvana mogła bez problemu najpierw podpisać kontrakt, a dopiero potem zatrudnić menedżera. Moim zdaniem, mając na uwadze pozytywne doświadczenia Sonic Youth, Kurt już od jakiegoś czasu chciał znaleźć się w imprincie DGC podlegającym Geffen Records, a nasze relacje z tą firmą były prawdopodobnie jednym z powodów, dla których zdecydował się na współpracę z nami. Silva i ja z radością zgłosilibyśmy się do kogoś innego, gdyby tylko zespół sobie tego życzył, ale w ciągu kilku dni od naszego pierwszego spotkania muzycy zdecydowali, że chcą podpisać kontrakt z DGC.</p>
      <figure>
        <img src="https://www.wprost.pl/_thumb/f9/6f/e743b13f029c69508fae7a477c21.png"/>
      </figure>
      <p>
        <b>Fragment rozdziału „Równia pochyła”</b>
      </p>
      <p>Dwa tygodnie później, w piątek 8 kwietnia, byłem w Nowym Jorku na spotkaniu z dyrektorem generalnym Atlantic Valem Azzolim i Stevie Nicks. Rozmawialiśmy o jej planowanej nowej płycie, kiedy moja asystentka dała mi znać, że Rosemary czeka przy telefonie i mówi, że to pilne. Dzwoniła do mnie z samochodu, bo właśnie jechała do Courtney, która ciągle przebywała na odwyku. Tłumaczyła, że musi jej powiedzieć, co się stało. Ponieważ nie miałem pojęcia, o czym mówi, odparła: „O mój Boże. Oczywiście, ty też jeszcze nic nie wiesz. Kurt się zabił”. Już nigdy nie otrząsnę się do końca z bólu i smutku, które przeszyły mnie w tamtej sekundzie.</p>
      <p>Cierpienie wkrótce zastąpił szok oraz świadomość, że trzeba jakoś dalej „funkcjonować”. Wsiadłem w samolot powrotny do Los Angeles i nazajutrz razem z Rosemary, Katie i czteroipółmiesięcznym Maxem polecieliśmy do Seattle, gdzie czekała na nas limuzyna z kobietą za kierownicą. Szybko domyśliła się, że jesteśmy w mieście z powodu pogrzebu Kurta. „Wiecie, woziłam go kilka miesięcy temu. Był naprawdę miły. Powiedziałam mu, że mój czternastoletni syn jest jego wielkim fanem, a on zapytał, gdzie mieszkamy. Okazało się, że to po drodze do jego domu, więc zaproponował, żebyśmy się tam na chwilę zatrzymali, to pójdzie się z nim przywitać”. Potem dodała: „Kurt uścisnął rękę mojemu synowi, spojrzał mu w oczy i powiedział: »Wiesz co, twoja mama jest naprawdę świetnym kierowcą«”. Zanim dotarła do końca opowieści, była już cała we łzach, podobnie jak my. Kiedy ochłonęła, powiedziała jeszcze: „Mój syn bardzo się złości na tych, którzy teraz krytykują Kurta. Mówi, że po prosu nie rozumieją, co on przeżywał”.</p>
      <p>Janet musiała ustalić, gdzie odbędzie się pogrzeb. Ponieważ Kurt popełnił samobójstwo, większość kościołów nie chciała go przyjąć. „Siedziałam w Four Seasons i wydzwaniałam na ślepo pod numery z książki telefonicznej. W końcu [menedżerka Soundgarden] Susan Silver zasugerowała, żebym spróbowała u unitarian”.</p>
      <p>Jakiś czas później wszyscy byliśmy w domu Courtney. Po różnych pomieszczeniach kręciły się dziesiątki ludzi, ale kilkoro z nas usiadło razem z Courtney i matką Kurta, Wendy, w jednej z sypialni. Pojawiła się Kat Bjelland z Babes in Toyland – Courtney często ścinała się z nią na łamach prasy, ale obie nadal dużo dla siebie znaczyły.</p>
      <p>Courtney powiedziała nam nagle, że znalazła list pożegnalny Kurta. Nie wiem, czy wcześniej nie chciała o tym wspominać, czy dopiero co się na niego natknęła. W kolejnych latach ten list był publikowany dziesiątki razy w różnych miejscach i poddawany rozmaitym interpretacjom, ale gdy czytała go wtedy na głos, była to naprawdę rozdzierająca serce chwila. Zaczęła: „Do Boddy: Mówię do was językiem doświadczonego prostaka, który zdecydowanie wolałby być zniewieściałym, infantylnym, wiecznie niezadowolonym typem…”. W tym momencie przerwała: „Kurwa, Kurt, nawet nie umiałeś dobrze napisać imienia Buddy”. Wtedy Wendy głośno westchnęła i wyjaśniła nam, że Bodda to imię wyimaginowanego przyjaciela Kurta z czasów, gdy był małym dzieckiem. Przez chwilę wszyscy siedzieliśmy jak oniemiali.</p>
      <p>Później tego samego wieczoru Courtney wzięła mnie na stronę i powiedziała przez łzy: „Kurt i ja chcieliśmy być jak Danny i Rosemary, ale problem w tym, że oboje chcieliśmy być Rosemary”.</p>
      <p>Spytała, czy wygłosiłbym mowę podczas nabożeństwa, a ja zacząłem się rozglądać po domu w poszukiwaniu Biblii. Ostatnio byłem na pogrzebie, na którym rabin odczytał poruszający fragment Księgi Koheleta: „Wszystko ma swój czas, (…) Jest czas rodzenia i czas umierania”. Chciała też, żeby po zakończeniu uroczystości poleciała jakaś piosenka, a ja zaproponowałem <i>In My Life</i> Johna Lennona.</p>
      <p>W miejscu, które zaklepała Janet, Unitariańskim Kościele Prawdy, najpierw zabierali głos różni ludzie, którzy znali Kurta, kiedy dorastał, a później przyszła moja kolej. Nie zrobiłem sobie wcześniej żadnych notatek i o ile wiem, nie istnieje żadne nagranie z pogrzebu, więc nie pamiętam zbyt szczegółowo swojego wystąpienia. Wiem, że zacytowałem Koheleta i stwierdziłem, że Kurt był kimś szczególnym, świetlistą istotą, która zstąpiła na ziemię, bo później krytykował to w swojej książce Everett True. Ale tak uważałem wtedy i w dalszym ciągu tak uważam.</p>
      <p>Nie chciałem, aby ludzie, którzy poznali go w ciągu ostatnich kilku lat, poczuli się wykluczeni. Eddie Rosenblatt powiedział, że na pogrzeb powinni przyjść tylko ci pracownicy Geffena, który znali Kurta osobiście, ale to i tak oznaczało, że w kościele tamtego dnia znaleźli się Gary Gersh, Mark Kates, John Rosenfelder, Ray Farrell i Robin Sloane. To oni głównie zaprzątali moje myśli, a także John Silva i inne osoby z Gold Mountain. Opowiadałem o naszej współpracy, gdy mieszkał w Los Angeles, o tym, jak walczył o zachowanie swojej tożsamości artystycznej, a jednocześnie starał się dotrzeć do jak największej liczby odbiorców. Myślałem też o Rosemary, więc przytoczyłem rozmowę, którą oboje z nim odbyliśmy, kiedy próbował zdecydować, czy wystąpić na rozdaniu nagród VMA, czy nie. I wreszcie, myślałem o żonie Kurta. „Rolling Stone” wydrukował jedno zdanie z mojej przemowy, które dzięki temu przetrwało: „Myślę, że gdyby nie poznał Courtney, opuściłby ten świat już dawno temu”.</p>
      <p>Mam jedynie strzępki wspomnień na temat tego, co się działo później, kiedy z głośników leciała piosenka Lennona. Wiem, że gdy zobaczyłem Eddiego Rosenblatta, objąłem go i zacząłem szlochać w jego ramionach. Kilka minut później podszedł do mnie jakiś mężczyzna. Podał mi rękę i przedstawił się jako Don Cobain, ojciec Kurta. Powiedziałem potem Kristowi, że nigdy wcześniej go nie spotkałem, a on odparł: „No tak. Kurt nigdy nie umiał mu wybaczyć”. A po chwili dodał smutno: „Ja wolę wybaczać”.</p>
      <p>Medialne zainteresowanie śmiercią Kurta było ogromne. Mówiono o tym we wszystkich serwisach informacyjnych, a od Judy McGrath z MTV usłyszałem: „Kazałam swoim ludziom wyszukać wszystkie nagrania, jakie z nim mamy, każdą minutę, i puszczać wszystko na antenę”. „New York Times” zamieścił na pierwszej stronie nekrolog z nagłówkiem, w którym nazwano go „niechętnym poetą grunge rocka”. Oczywiście Kurt nie był specjalnie niechętny, nie uważał się za poetę i bardzo rzadko używał słowa „grunge”, lecz mimo to tekst miał w sobie jakieś dostojeństwo, które wydało mi się jak najbardziej na miejscu.</p>
      <p>Nie każdy się z tym zgadzał. W programie CBS <i>60 Minutes</i> publicysta Andy Rooney wyraził oburzenie tą ogromną falą emocji, którą wywołało samobójstwo narkomana. Zastanawiał się, czy tacy artyści „w ogóle dają coś w zamian światu, z którego tak wiele biorą”.</p>
      <related>
        <h4>Czytaj także:</h4>
        <a href="https://www.wprost.pl/kultura/10266351/fantazjowanie-i-rozmowy-o-smierci-przy-kolacji-kontrowersyjna-filozofia.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>