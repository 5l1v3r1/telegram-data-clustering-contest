<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779980/%D9%85%D8%AD%D9%85%D9%88%D9%84%D9%87-%D8%A8%D8%B2%D8%B1%DA%AF-%D9%85%D9%88%D8%A7%D8%AF-%D9%85%D8%AE%D8%AF%D8%B1-%DA%A9%D8%B4%D9%81-%D8%B4%D8%AF-%D8%AC%D8%A7%D8%B3%D8%A7%D8%B2%DB%8C-%D8%AA%D8%B1%DB%8C%D8%A7%DA%A9-%D9%88-%D9%87%D8%B1%D9%88%D8%A6%DB%8C%D9%86-%D8%B2%DB%8C%D8%B1-%DB%8C%D8%AE%DA%86%D8%A7%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T17:16:56+00:00"/>
    <meta property="og:title" content="فرمانده انتظامی استان بوشهر: محموله بزرگ مواد مخدر کشف شد/جاسازی تریاک و هروئین زیر یخچال میگو"/>
    <meta property="og:description" content="بوشهر - فرمانده انتظامی استان بوشهر گفت: محموله ۹۸ کیلوگرمی مواد مخدر از سوداگران در استان بوشهر کشف شد."/>
  </head>
  <body>
    <article>
      <h1>فرمانده انتظامی استان بوشهر: محموله بزرگ مواد مخدر کشف شد/جاسازی تریاک و هروئین زیر یخچال میگو</h1>
      <address>
        <time datetime="2019-11-24T17:16:56+00:00">24 Nov 2019, 17:16</time>
      </address>
      <p>سردار خلیل واعظی در گفت‌وگو با <a href="https://www.mehrnews.com/">خبرنگار مهر</a> اظهار داشت: تلاش‌های گسترده‌ای در راستای مقابله با فعالیت‌های سوداگران مرگ در استان بوشهر صورت گرفته است و شاهد کشف محموله‌های متعدد در نقاط مختلف استان هستیم.</p>
      <p>وی با اشاره به رصد فعالیت یک باند تهیه و توزیع مواد مخدر خاطرنشان کرد: این باند علاوه بر استان بوشهر در استان‌های بوشهر نیز فعالیت داشت که در تور ماموران پلیس مبارزه با مواد مخدر استان گرفتار شدند.</p>
      <p>فرمانده انتظامی استان بوشهر به بررسی اطلاعاتی عوامل باند و نحوه فعالیت آنان در تحقیقات شبانه‌روزی پلیس، اضافه کرد: سرکرده باند با همکاری دیگر مرتبطین خود می‌خواست مواد مخدر را از هرمزگان تهیه و به یکی از استان همجوار  منتقل کند.</p>
      <p>وی با اشاره به اعزام سه تیم مجرب از پلیس مبارزه با مواد مخدر به مسیرهای احتمالی تردد سوژه ادامه داد: مسیر تحت کنترل قرار گرفت و وانت حمل مواد مخدر در جاده کمربندی چغادک شناسایی و با هماهنگی مقام قضایی متوقف شد.</p>
      <p>سردار واعظی از کشف یک کیلوگرم هروئین و ۹۷ کیلوگرم تریاک از این خودرو خبر داد و افزود: این محموله به صورت حرفه‌ای زیر یخچال میگو جاسازی شده بود.</p>
      <p>فرمانده انتظامی استان بوشهر با اشاره به دستگیری سرکرده این باند، گفت: تلاش داریم تا دیگر اعضای باند نیز دستگیر شوند.</p>
    </article>
  </body>
</html>