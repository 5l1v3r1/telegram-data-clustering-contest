<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/miliardar-bloomberg-se-postavi-trumpovi-v-boji-o-bily-dum-1364491"/>
    <meta property="og:site_name" content="E15.cz"/>
    <meta property="article:published_time" content="2019-11-24T17:30:00+00:00"/>
    <meta property="og:title" content="Miliardář Bloomberg se postaví Trumpovi v boji o Bílý dům"/>
    <meta property="og:description" content="Miliardář a bývalý starosta New Yorku Michael Bloomberg oficiálně potvrdil kandidaturu na prezidentské křeslo. Sedmasedmdesátiletý mediální magnát prohlásil, že Spojené státy si nemohou dovolit mít další čtyři roky v čele republikána Donalda Trumpa."/>
  </head>
  <body>
    <article>
      <h1>Miliardář Bloomberg se postaví Trumpovi v boji o Bílý dům</h1>
      <address><time datetime="2019-11-24T17:30:00+00:00">24 Nov 2019, 17:30</time> by <a rel="author">ČTK</a></address>
      <p>
        <b>Miliardář a bývalý starosta New Yorku Michael Bloomberg oficiálně potvrdil kandidaturu na prezidentské křeslo. Sedmasedmdesátiletý mediální magnát prohlásil, že Spojené státy si nemohou dovolit mít další čtyři roky v čele republikána Donalda Trumpa.</b>
      </p>
      <p>Bloomberg podle agentury Reuters představuje další umírněný hlas v přelidněném poli demokratických uchazečů o nominaci pro volby, které se uskuteční přibližně za rok.</p>
      <p>Bloomberg ještě letos v březnu tvrdil, že na prezidenta kandidovat nehodlá, ale v posledních týdnech udělal kroky, které k nominaci směřovaly. „Kandiduji na prezidenta s cílem porazit Donalda Trumpa a obnovit Ameriku. Nemůžeme si dovolit další čtyři roky lehkomyslného a neetického počínání prezidenta Trumpa,“ řekl zakladatel finančního, softwareového a mediálního impéria Bloomberg LP.</p>
      <related>
        <a href="https://www.e15.cz/zahranicni/michael-bloomberg-se-zbavi-medialniho-byznysu-bude-li-kandidovat-na-prezidenta-usa-1354357"/>
      </related>
      <p>Blombergova kandidatura na prezidenta podle pozorovatelů znamená vážnou výzvu pro dosavadní favority demokratických primárek v čele s bývalým viceprezidentem Joem Bidenem. V průzkumech jsou v popředí také senátoři Elizabeth Warrenová a Bernie Sanders a nově i Pete Buttigieg, sedmatřicetiletý starosta města South Bend ve státě Indiana.</p>
      <p>Bloomberg je mimo jiné proti plánu Warrenové na vyšší zdanění velmi bohatých Američanů ve prospěch zdravotnictví či školství. Podle časopisu Forbes je Bloomberg osmým nejbohatším Američanem s odhadovaným majetkem 53,4 miliardy dolarů (více než 12 bilionů korun).</p>
      <p>Sedmasedmdesátiletý Bloomberg zvažoval kandidaturu už v roce 2016, ale svůj záměr nakonec odvolal.</p>
      <related>
        <a href="https://www.e15.cz/zahranicni/michael-bloomberg-vyrazi-do-boje-o-bily-dum-1364025"/>
      </related>
      <related>
        <a href="https://www.e15.cz/byznys/burzy-a-trhy/slavny-investor-ktery-vydelal-na-minule-krizi-uz-vidi-mozny-spoustec-te-dalsi-1362096"/>
      </related>
      <related>
        <h4>Související články</h4>
        <a href="https://www.e15.cz/zahranicni/pretahovana-o-syrske-ropne-zdroje-zacina-asad-je-chce-zpet-usa-odmitaji-stahnout-vojaky-1364461"/>
        <a href="https://www.e15.cz/zahranicni/stopka-pro-moralese-bolivijsky-parlament-odhlasoval-usporadani-novych-prezidentskych-voleb-1364482"/>
        <a href="https://www.e15.cz/zahranicni/americky-rozvojovy-fond-pro-blizky-vychod-bude-investovat-50-miliard-dolaru-1360057"/>
        <a href="https://www.e15.cz/zahranicni/podpis-obchodni-dohody-usa-a-ciny-se-zrejme-pozdrzi-1363972"/>
        <a href="https://www.e15.cz/nazory/komentar-lukase-kovandy-digitalni-dan-na-vlastni-pest-1360809"/>
      </related>
    </article>
  </body>
</html>