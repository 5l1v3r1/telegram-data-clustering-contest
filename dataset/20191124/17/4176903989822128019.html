<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/zaev-necemo-dozvoliti-vracanje-svadja-i-problema-sa-susedima/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:45:04+00:00"/>
    <meta property="og:title" content="Zaev: Nećemo dozvoliti vraćanje svadja i problema sa susedima"/>
    <meta property="og:description" content="Premijer Severne Makedonije Zoran Zaev izjavio je da Skoplje neće dozvoliti da se u odnose sa susednim zemljama ponovo vrate svadje i problemi. &quot;Nećemo"/>
  </head>
  <body>
    <article>
      <h1>Zaev: Nećemo dozvoliti vraćanje svadja i problema sa susedima</h1>
      <address><time datetime="2019-11-24T17:45:04+00:00">24 Nov 2019, 17:45</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-k62bxh65a8.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Premijer Severne Makedonije Zoran Zaev izjavio je da Skoplje neće dozvoliti da se u odnose sa susednim zemljama ponovo vrate svadje i problemi.</p>
      <p>„Nećemo dozvoliti da ponovo vratimo svadje, probleme i slično. Mi smo mala zemlja i imaćemo koristi ako gradimo prijateljstvo, ali svakako ne na štetu našeg identiteta, našeg naroda i naše budućnosti“, rekao je Zaev u intervjuu za Radio Slobodna Evropa (RSE).</p>
      <p>Na konstataciju RSE kako često izjavljuje da su Grčka i Bugarska promoteri makedonskih evroatlantskih integracija, a da neki njihovi nedavni potezi to ne pokazuju, Zaev je rekao da je za njega najvažnije kako se te dve zemlje ponašaju tamo gde se odlučuje o Severnoj Makedoniji.</p>
      <p>Naveo je da je na Ministarskom savetu i u Savetu EU, gde se odlučivalo o datumu za početak pristupnih pregovora Severne Makedonije s Unijom, Bugarska bila medju najglasnijim podržavaocima Skoplja, a da je grčki premijer bio veoma pozitivan, tražeći odredjivanje datuma i za Severnu Makedoniju i za Albaniju.</p>
      <p>RSE, medjutim, navodi da je nova, konzervativna vlada u Atini promovisala novu trgovačku oznaku „Macedonia the GReat“, u vreme kada je Zaev boravio u Grčkoj, a da se u deklaraciji bugarskog parlamenta uslovljava severnomakedonski put ka EU, izmedju ostalog i time da se u udžbenicima ne pominje da je Bugarska bila okupator Makedonije u Drugom svetskom ratu.</p>
      <p>„Tačno, oni (Grčka) su odlučili da promovišu region sa tom oznakom. To apsolutno nije deo rešenja u Prespanskom dogovoru. Tamo je jasno napisano da postoji Medjunarodna ekspertska grupa koja treba da nadje rešenje tog pitanja. Ali, to je njihova stvar, oni su odlučili tako. Definitivno, rešenje koje će biti konačno treba da nadjemo zajednički“, rekao je Zaev.</p>
      <p>On je kazao i da je pravo Bugarske „svakako da se pozicionira kao što misli da treba u delu zatvaranja odredjenih pitanja kroz Multidisciplinarnu komisiju“.</p>
      <p>„Mi smo druga strana, kroz razgovor ćemo rešiti i ova pitanja. Do sada smo rešili četiri istorijska poglavlja“, naveo je Zaev.</p>
      <p>Na optužbe severnomakedonske opozicije da je on glava operacije „Reket“, Zaev odgovara podsećanjem da je upravo on i prijavio taj slučaj.</p>
      <p>„Takva stvar verovatno ne bi izašla na površinu da se dešavala u vreme (bivšeg premijera i lidera stranke VMRO-DPMNE) Nikole Gruevskog. U takvim slučajevima vrhuška vlasti bi obično pokupila pare. Ali sada, premijer prijavljuje slučaj. Ja sam prijavio taj slučaj i to su jasno rekli i Tužilaštvo i svi“, naveo je Zaev.</p>
      <p>On je kazao da je na kraju ispalo da je biznismen koji je bio žrtva reketa Jordan Kamčev u stvari jedan od najvećih donatora opozicione stranke VMRO-DPMNE.</p>
      <p>Troje ljudi, medju kojima je bivša specijalna javna tužiteljka Katica Janeva, optuženo je u aferi „Reket“ za uzimanje novca od nekoliko biznismena za navodnu izgradnju domova za odrasle.</p>
      <p>(Beta)</p>
    </article>
  </body>
</html>