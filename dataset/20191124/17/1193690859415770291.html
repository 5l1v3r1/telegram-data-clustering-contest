<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/divchata-probuiemo-vse-u-kharkovi-vlashtuvaly-defile-dlia-zhinok-iaki-boriatsia-z-rakom-molochnoi-zalozy-203388.html"/>
    <meta property="og:site_name" content="5 канал"/>
    <meta property="article:published_time" content="2019-11-24T17:39:00+00:00"/>
    <meta property="og:title" content="&quot;Дівчата, пробуємо все!&quot;: у Харкові влаштували дефіле для жінок, які боряться з раком молочної залози"/>
    <meta property="og:description" content="Три роки тому Наталя покривала шаликами голову, бо втратила волосся внаслідок лікування, нині ж має модельну зачіску"/>
  </head>
  <body>
    <article>
      <h1>"Дівчата, пробуємо все!": у Харкові влаштували дефіле для жінок, які боряться з раком молочної залози</h1>
      <address>
        <time datetime="2019-11-24T17:39:00+00:00">24 Nov 2019, 17:39</time>
      </address>
      <p>Благодійне дефіле відбулося у Харкові. Усі його учасниці - жінки, які подолали або борються з раком молочної залози. Показ влаштували волонтери - майстри індустрії краси. Професійні стилісти та візажисти створили образи для тридцятьох жінок. Із учасницями спілкувалась Оксана Нечепоренко.</p>
      <figure>
        <iframe src="https://www.youtube.com/embed/_mz4zG3lXUw" width="745" height="451" data-service="Youtube" scrolling="no"/>
      </figure>
      <p>"Я завжди казала - жінка, яка одягає капелюх окуляри, шарфик і сарафан в підлогу, не визначиш ні вік, ні діагноз, нічого", - у Наталі Назаренко - понад два десятки шаликів. Легкі - на літню пору, теплі - на холоди. Три роки тому жінка покривала ними голову, бо втратила волосся внаслідок лікування. Нині ж має модельну зачіску.</p>
      <blockquote>"Єдине, що вже не хочеться ні фарбуватися, нічого, тому що задоволення від волосся, яке відросло, набагато приємніше зміни їх кольору", - ділиться жінка.</blockquote>
      <p>Рак молочної залози 4 стадії з метастазами - такий діагноз Наталі озвучили після звичайного обстеження. Після перенесеного шоку, була операція та важка боротьба із хворобою.</p>
      <p>"8 місяців - це довго, це важко, але це варто того, щоб продовжити життя далі. Тому що ще народжуються онуки, ще є подорожі, та все, що завгодно. Просто вийти пройтися - це приємно", - пояснює Наталя.</p>
      <p>Тепер Наталія - пробує себе у ролі моделі на благодійній акції "Жити заново".</p>
      <blockquote>"Я прекрасно розумію, що я не пройдуся так, як ходять моделі, які роблять це 15 років. З іншого боку, я чітко розумію, що я абсолютно спокійно зможу зробити 50 кроків і не впасти. А це вже добре", - зазначає учасниця дефіле.</blockquote>
      <p>Ідея модного показу за участі жінок, які подолали чи борються із раком молочної залози, у волонтерів виникла рік тому. Моделей шукали серед знайомих та у соціальних мережах. Погодилися близько тридцятьох жінок із Харківщини та інших регіонів України.</p>
      <p>"Жінка, коли втратила груди, вона так думає, що вона втрачає свою жіночність. Іде чоловік, замикається в собі. А тут ми хочемо показати, що все насправді у нас в голові. Що жінка насправді може бути без грудей. Може бути без чого завгодно, бути красивою і щасливою", - пояснює Наталія Луценко, організаторка дефіле "Жити заново".</p>
      <blockquote>"Хочеться жити. І ніякий, вибачте за грубість, шматок м'яса не вартий життя, я ні секунді не плакала і не шкодувала про те, що зі мною сталося, потрібно було продовжувати боротися", - ділиться Наталя Кліменко.</blockquote>
      <p>На показ Наталя Кліменко прийшла підтримати жінок, які борються із хворобою. Два роки тому вона дізналася про діагноз і згодом пережила мастектомію - операцію з видалення молочної залози. Для свого виступу обрала жіночний та водночас зухвалий стиль - глем-рок. У програмі також - популярній у п'ятдесяті нью-лук та класика. Із учасницями працюють професійні стилісти.</p>
      <p>Чарівне перетворення відбувається на очах у глядачів. Наталя Назаренко обрала для себе класичний стиль. Жінка ніколи не фарбувалася, однак до перетворення готова. За пів години -  новий образ готовий.</p>
      <blockquote>"Прикольно! Тому, дівчата, пробуємо все! Навіть якщо моделлю мені не бути, то в конкурсі найкраща бабуся я вже можу брати участь. Я можу ходити по подіуму", - ділиться Наталя.</blockquote>
      <p>Такий показ у Харкові відбувся вперше. Та організатори впевнені - такі акції потрібні, адже є частиною психологічної реабілітації жінок, які пережили тяжкі операції.</p>
      <p>Оксана Нечепоренко, В'ячеслав Кузьменко, "5 канал"</p>
    </article>
  </body>
</html>