<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/carcere-di-barcellona-detenuti-aggressivi-6-agenti-feriti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T17:25:35+00:00"/>
    <meta property="og:title" content="Carcere di Barcellona, detenuti aggressivi. 6 agenti feriti"/>
    <meta property="og:description" content="Nuova denuncia del Sindacato Nazionale Autonomo Polizia Penitenziaria"/>
  </head>
  <body>
    <article>
      <h1>Carcere di Barcellona, detenuti aggressivi. 6 agenti feriti</h1>
      <address><time datetime="2019-11-24T17:25:35+00:00">24 Nov 2019, 17:25</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Nuova denuncia del Sindacato Nazionale Autonomo Polizia Penitenziaria</i>
      </p>
      <p>BARCELLONA – Ha divelto una porta, con un’asta di ferro ha distrutto il posto di guardia e si è scagliato contro i poliziotti. Stessa scena con un altro detenuto, che ha distrutto l’infermeria.</p>
      <p>E’ successo stamani al carcere di Barcellona, dove sei agenti sono rimasti feriti nel tentativo di fermare le violenze.</p>
      <p>Il Sindacato Nazionale Autonomo Polizia Penitenziaria già due mesi fa aveva chiesto “l’immediata chiusura dell’Articolazione per la Tutela della Salute Mentale e la conversione in reparto ordinario, per assenza di strutture e organici”.</p>
      <p>“I detenuti con problemi psichici sotto diretto controllo della Sanità Pubblica – dice il coordinatore regionale sindacale Rosario Di Prima -, in assenza di precisi protocolli di gestione e assenza di azione sanitaria concreta, impegnano quotidianamente il personale di Polizia Penitenziaria a sopperire alle carenze d’intervento e di gestione”.</p>
      <p>Il Sinappe torna a chiedere al provveditore regionale “di farsi promotore per una rivisitazione dei protocolli sulla Sanità Pubblica, ritenendo necessario dare immediata priorità alla sicurezza e l’organizzazione del lavoro, attraverso un serio potenziamento degli organici e un’azione strutturale puntuale e urgente”.</p>
    </article>
  </body>
</html>