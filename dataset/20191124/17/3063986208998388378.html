<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843024"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T17:55:00+00:00"/>
    <meta property="og:title" content="শিশুদের হৃদরোগ চিকিৎসায় সহায়তা দেবে বসুন্ধরা গ্রুপ"/>
    <meta property="og:description" content="দেশের শীর্ষস্থানীয় শিল্পগোষ্ঠী বসুন্ধরা গ্রুপের চেয়ারম্যান আহমেদ আকবর সোবহানের সঙ্গে সৌজন্য সাক্ষাৎ করেছেন ইব্রাহিম কার্ডিয়াক হসপিটাল অ্যান্ড রিসার্চ ইনস্টিটিউটের একদল বিশেষজ্ঞ চিকিৎসক। আজ রবিবার সকালে রাজধানীর বসুন্ধরা আবাসিক এলাকায় আহমেদ আকবর সোবহানের কার্যালয়ে এ সাক্ষাৎ অনুষ্ঠিত হয়। এ সময় বিশেষজ্ঞ চিকিৎসকরা বাংলাদেশে জন্মগত হৃদরোগ-আক্রান্ত শিশুদের চলমান চিকিৎসাসেবা নিয়ে বসুন্ধরা গ্রুপ চেয়ারম্যানের সঙ্গে মতবিনিময় করেন। তারা জানান, দেশে প্রতি বছর হৃদরোগ-আক্রান্ত শিশুর সংখ্যা বাড়লেও সরকারি ও বেসরকারি পর্যায়ে তাদের চিকিৎসাসেবা সম্প্রসারিত হচ্ছে না। ফলে প্রতিবছর হৃদরোগে আক্রান্ত শিশুদের একটি উল্লেখযোগ্য সংখ্যক রোগী মারা যায়। শিশু হৃদরোগীদের চিকিৎসার জন্য আধুনিক চিকিৎসা সরঞ্জাম, যন্ত্রপাতি, অপর্যাপ্ত অবকাঠামো এবং এই বিশেষায়িত চিকিৎসার জন্য দক্ষ লোকবলের অভাব রয়েছে বলেও তারা উল্লেখ করেন। এক্ষেত্রে তারা বসুন্ধরা গ্রুপের চেয়ারম্যানের আরও সহযোগিতা প্রত্যাশা করেন। আহমেদ আকবর সোবহান চিকিৎসকদের এসব অভিমত মনোযোগ দিয়ে শোনেন এবং ইব্রাহিম কার্ডিয়াক হসপিটালের শিশু হৃদরোগ বিভাগের আধুনিকায়ন ও সম্প্রসারণে সব ধরনের সহায়তার আশ্বাস…"/>
  </head>
  <body>
    <article>
      <h1>শিশুদের হৃদরোগ চিকিৎসায় সহায়তা দেবে বসুন্ধরা গ্রুপ</h1>
      <address><time datetime="2019-11-24T17:55:00+00:00">24 Nov 2019, 17:55</time> by <a rel="author">কালের কণ্ঠ অনলাইন</a></address>
      <p>দেশের শীর্ষস্থানীয় শিল্পগোষ্ঠী বসুন্ধরা গ্রুপের চেয়ারম্যান আহমেদ আকবর সোবহানের সঙ্গে সৌজন্য সাক্ষাৎ করেছেন ইব্রাহিম কার্ডিয়াক হসপিটাল অ্যান্ড রিসার্চ ইনস্টিটিউটের একদল বিশেষজ্ঞ চিকিৎসক। আজ রবিবার সকালে রাজধানীর বসুন্ধরা আবাসিক এলাকায় আহমেদ আকবর সোবহানের কার্যালয়ে এ সাক্ষাৎ অনুষ্ঠিত হয়।</p>
      <p>এ সময় বিশেষজ্ঞ চিকিৎসকরা বাংলাদেশে জন্মগত হৃদরোগ-আক্রান্ত শিশুদের চলমান চিকিৎসাসেবা নিয়ে বসুন্ধরা গ্রুপ চেয়ারম্যানের সঙ্গে মতবিনিময় করেন। তারা জানান, দেশে প্রতি বছর হৃদরোগ-আক্রান্ত শিশুর সংখ্যা বাড়লেও সরকারি ও বেসরকারি পর্যায়ে তাদের চিকিৎসাসেবা সম্প্রসারিত হচ্ছে না। ফলে প্রতিবছর হৃদরোগে আক্রান্ত শিশুদের একটি উল্লেখযোগ্য সংখ্যক রোগী মারা যায়।</p>
      <p>শিশু হৃদরোগীদের চিকিৎসার জন্য আধুনিক চিকিৎসা সরঞ্জাম, যন্ত্রপাতি, অপর্যাপ্ত অবকাঠামো এবং এই বিশেষায়িত চিকিৎসার জন্য দক্ষ লোকবলের অভাব রয়েছে বলেও তারা উল্লেখ করেন। এক্ষেত্রে তারা বসুন্ধরা গ্রুপের চেয়ারম্যানের আরও সহযোগিতা প্রত্যাশা করেন।</p>
      <p>আহমেদ আকবর সোবহান চিকিৎসকদের এসব অভিমত মনোযোগ দিয়ে শোনেন এবং ইব্রাহিম কার্ডিয়াক হসপিটালের শিশু হৃদরোগ বিভাগের আধুনিকায়ন ও সম্প্রসারণে সব ধরনের সহায়তার আশ্বাস দেন।</p>
      <p>বসুন্ধরা গ্রুপই দেশের একমাত্র বৃহদায়তন শিল্প প্রতিষ্ঠান, যারা দেশের প্রান্তিক পর্যায়ে ছড়িয়ে-ছিটিয়ে থাকা হৃদরোগ-আক্রান্ত দরিদ্র শিশুদের চিকিৎসা সহায়তা দিয়ে আসছে।</p>
      <p>প্রতিনিধি দলের সদস্যরা আহমেদ আকবর সোবহানকে সাক্ষাতের সময় দেওয়ার জন্য ধন্যবাদ জানান এবং তার প্রতি কৃতজ্ঞতা জ্ঞাপন করেন।</p>
      <p>সাক্ষাৎ অনুষ্ঠানে ইব্রাহিম কার্ডিয়াক হসপিটাল অ্যান্ড রিসার্চ ইনস্টিটিউটের শিশুরোগ বিভাগের প্রধান কার্ডিওলজিস্ট ডা. এস এম শহীদুল ইসলাম, কার্ডিয়াক সার্জন ডা. মো. রোকনুজ্জামান (সেলিম) এবং প্রশাসনিক বিভাগের প্রধান মঞ্জুরুল ইসলাম উপস্থিত ছিলেন।</p>
    </article>
  </body>
</html>