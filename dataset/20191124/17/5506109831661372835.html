<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2146086/%D9%81%D8%B1%D8%B5%D8%AA-%D8%B7%D9%84%D8%A8%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T17:14:00+00:00"/>
    <meta property="og:title" content="فرصت طلبی نتانیاهو از اغتشاشات اخیر در ایران"/>
    <meta property="og:description" content="به گزارش گروه بین‌الملل خبرگزاری تسنیم به نقل از اسپوتنیک، بنیامین نتانیاهو نخست‌وزیر رژیم صهیونیستی که این روزها درگیر پرونده سنگین در ارتباط با فساد و کلاهبرداری گسترده مالی است بدون اشاره به اتهامات مطرح شده علیه خود در طی هفته گذشته، ضمن بیان موضوعات تکراری ضد ایران، حمایت خود را از اغتشاشات اخیر در کشورمان در طول نشست هفتگی کابینه در قدس اعلام کرد و خواستار فشار بیشتر بین‌المللی علیه جمهوری اسلامی ایران شد."/>
  </head>
  <body>
    <article>
      <h1>فرصت طلبی نتانیاهو از اغتشاشات اخیر در ایران</h1>
      <h2>نخست‌وزیر رژیم صهیونیستی ضمن تکرار دروغ‌های رژیم متبوعش بر ضد کشورمان خواستار فشار بیشتر علیه ایران شد.</h2>
      <address>
        <time datetime="2019-11-24T17:14:00+00:00">24 Nov 2019, 17:14</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/07/19/1398071923521028818634814.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a> به نقل از اسپوتنیک، بنیامین نتانیاهو نخست‌وزیر رژیم صهیونیستی که این روزها درگیر پرونده سنگین در ارتباط با فساد و کلاهبرداری گسترده مالی است بدون اشاره به اتهامات مطرح شده علیه خود در طی هفته گذشته، ضمن بیان موضوعات تکراری ضد ایران، حمایت خود را از اغتشاشات اخیر در کشورمان در طول نشست هفتگی کابینه در قدس اعلام کرد و خواستار فشار بیشتر بین‌المللی علیه جمهوری اسلامی ایران شد.</p>
      <p>‎نتانیاهو با سه پرونده فساد موسوم به پرونده های 1000 و 2000 و 4000 دست و پنجه نرم می کند.</p>
      <p>براساس اعلام رسانه های رژیم اسرائیل، دادستان کل این هفته نتانیاهو را به رشوه خواری در پرونده 4000 و خیانت در امانت و کلاهبرداری در پرونده های 1000 و 3000 متهم کرده است.</p>
      <p>پرونده 4000 مربوط به تلاش نتانیاهو برای پوشش تبلیغاتی مثبت خود در سایت خبری "والا" در مقابل ارایه تسهیلات دولتی به مالک این سایت است که شاوول ایلوویچ است. ایلوویچ رئیس شرکت مخابرات بیزک است. او با گرفتن این تسهیلات صدها میلیون دولار بدست آورده است. این پرونده مربوط به زمانی است که نتانیاهو وزارت ارتباطات را تا سال 2017 در کنار پست نخست وزیری در دست داشت.</p>
      <p>براساس پرونده "1000"، نتانیاهو هدایایی به ارزش میلیون ها شیکل (واحد پول رژیم صهیونیستی) از جمله سیگارهای کوبایی گرانقیمت از یک بازرگان ثروتمند به نام ارنون میلتشین دریافت کرده است.</p>
      <p>اگر اتهام دریافت رشوه نتانیاهو ثابت شود، به موجب قانون رژیم صهیونیستی، او باید 10 سال زندانی شود.</p>
      <p>پرونده "2000"درخصوص تلاش نتانیاهو برای امضای قراردادی با روزنامه صهیونیستی یدیعوت آحرونوت به منظور دستیابی به یک پوشش ویژه خبری در جریان انتخابات سال 2014 میلادی است.</p>
      <p>انتهای پیام/</p>
    </article>
  </body>
</html>