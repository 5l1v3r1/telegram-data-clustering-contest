<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77687-Poistovna-jej-nechcela-preplatit-liecbu-rakoviny-vyzbierali-sa-na-nu-ludia-33rocna-Katka-v-nedelu-zomrela"/>
    <meta property="og:site_name" content="REFRESHER"/>
    <meta property="article:published_time" content="2019-11-24T17:18:00+00:00"/>
    <meta property="og:title" content="Poisťovňa jej nechcela preplatiť liečbu rakoviny, vyzbierali sa na ňu ľudia. 33-ročná Katka v nedeľu zomrela"/>
    <meta property="og:description" content="Katka, bohužiaľ, boj s rakovinou v priebehu dnešného dňa prehrala."/>
  </head>
  <body>
    <article>
      <h1>Poisťovňa jej nechcela preplatiť liečbu rakoviny, vyzbierali sa na ňu ľudia. 33-ročná Katka v nedeľu zomrela</h1>
      <address><time datetime="2019-11-24T17:18:00+00:00">24 Nov 2019, 17:18</time> by <a rel="author">Jakub Paulík</a></address>
      <p>
        <b>Katka, bohužiaľ, boj s rakovinou v priebehu dnešného dňa prehrala.</b>
      </p>
      <p>Začiatkom októbra sme <a href="https://refresher.sk/69990-33rocnej-Slovenke-poistovna-odmietla-preplatit-liecbu-Nevzdava-sa-spustila-verejnu-zbierku-ktora-jej-moze-zachranit-zivot"><b>ťa informovali</b></a> o prípade <b>33-ročnej Kataríny</b>, ktorá na sociálnej sieti napísala, že jej poisťovňa odmietla preplatiť liečbu rakoviny. Postupom času sa jej na lieky preto začali skladať ľudia z celého Slovenska.</p>
      <p>„<i>Stále bojujem, robím čo môžem, som stále v nemocnici,</i>“ napísala Katarína pred štyrmi dňami na svojom <a href="https://www.instagram.com/p/B5DYmjpHuq6/"><b>Instagrame</b></a>. <b>V priebehu víkendu však mladá Slovenka zákernej chorobe podľahla.</b> Jej poslednú fotografiu na sociálnej sieti za posledné hodiny zaplavili mnohé komentáre vyjadrujúce úprimnú sústrasť.</p>
      <figure>
        <embed-post data-src="https://www.instagram.com/p/B5DYmjpHuq6" data-service="Instagram"/>
      </figure>
      <p>S prvou chemoterapiou začala Katarína v auguste 2018, choroba sa jej však vrátila, a tak si musela prejsť tým istým procesom znova. Tretia chemoterapia ju ale podľa vlastných slov položila už na kolená. </p>
      <p>S chemoterapiou nakoniec prestala, no podľa testov jej mohla pomôcť imunoterapia. Tú jej však poisťovňa neschválila. Odvolala sa, no čas hral proti nej. Jedna <b>dávka jej lieku stála 4-tisíc eur</b>, a preto jej v danej dobe <b>veľmi pomohli príspevky od cudzích ľudí</b>.</p>
      <p><b>25. októbra jej žiadosť nakoniec schválila aj poisťovňa. </b>„<i>Všeobecná zdravotná poisťovňa (VšZP) schválila žiadosť o úhradu lieku Keytruda pre svoju vážne chorú poistenku. V tomto medializovanom prípade sa dali veci do pohybu po tom, keď zdravotná poisťovňa dostala od ošetrujúceho lekára kompletnú žiadosť o úhradu lieku,</i>“ napísali vo vyjadrení. Ani táto pomoc však nestačila na to, aby Katka svoj boj s rakovinou vyhrala.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/70604-Vedci-tvrdia-ze-cigarety-s-filtrami-by-sa-mali-uplne-zakazat-Fajciarom-nepomahaju-a-nicia-zivotne-prostredie"/>
        <a href="https://refresher.sk/70683-Na-ceste-na-jeho-poslednu-chemoterapiu-si-povedal-ze-si-este-kupi-zreb-Po-jeho-zotreti-nechcel-verit-vlastnym-ociam"/>
        <a href="https://refresher.sk/70685-Babatko-sa-prebralo-z-komy-a-usmialo-sa-na-otca-Rodina-teraz-robi-vsetko-preto-aby-zachranili-jeho-zivot"/>
        <a href="https://refresher.sk/76327-Navstivili-sme-4-tetovacie-studia-na-vychodnom-Slovensku-Frajerku-pretetovavali-na-lebku-ked-sa-klient-isiel-ozenit-s-inou"/>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
      </related>
    </article>
  </body>
</html>