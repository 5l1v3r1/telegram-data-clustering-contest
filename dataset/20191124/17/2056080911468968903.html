<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3996554_kristofersen_specheli_purviia_slalom_za_sezona_v/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T17:08:00+00:00"/>
    <meta property="og:title" content="Кристоферсен спечели първия слалом за сезона в Световната купа"/>
    <meta property="og:description" content="Българите Алберт Попов и Камен Златков не се класираха за втория манш в Леви."/>
  </head>
  <body>
    <article>
      <h1>Кристоферсен спечели първия слалом за сезона в Световната купа</h1>
      <address><time datetime="2019-11-24T17:08:00+00:00">24 Nov 2019, 17:08</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Норвежецът Хенрик Кристоферсен спечели първия слалом при мъжете, валиден за <a href="https://www.dnevnik.bg/sport/2019/10/26/3981874_noviiat_sezon_v_alpiiskite_ski_koi_shte_nasledi_trona/">Световната купа по ски</a> алпийски дисциплини. Той триумфира в старта в Леви, изпреварвайки с едва девет стотни Клеман Ноел от Франция.<br/>Стартът беше първи слалом след <a href="https://www.dnevnik.bg/sport/2019/09/05/3959447_marsel_hirsher_obiavi_otkazvaneto_si_ot_alpiiskite_ski/">отказването на Марсел Хиршер</a>, който доминираше в дисциплината в последното десетилетие. В негово отсъствие надпреварата беше много оспорвана и предложи изненади.</p>
      <p>Победата е 19-а в кариерата на Принца на викингите. Последният слалом, който Кристоферсен беше спечелил беше в Кицбюел.</p>
      <p>След първия манш норвежецът беше едва четвърти зад Ноел, Дейв Райдинг и Рамон Ценхойзерн. При второто спускане Райдинг падна, а Ноел нямаше отговор на темпото на Кристоферсен и остана втори.</p>
      <p>Трети на подиума се качи Даниел Юл от Швейцария. В топ 10 влязоха още Ценхойзерн, Андре Мюре, Кристофер Якобсен, който беше с 51-и номер, Кристиан Хиршбюл, Линус Щрасер (47-и номер), Себастиан Фс-Солеваг и Манфред Мьолг.</p>
      <figure>
        <img src="https://www.dnevnik.bg/shimg/zx780_3996553.jpg"/>
        <figcaption>© Reuters</figcaption>
      </figure>
      <p>Българите Алберт Попов и Камен Златков не успяха да се класират за втория манш. Попов караше с 21-ви стартов номер, но не се възползва от него. Условията бяха много тежки и Попов изостана с повече от две секунди, което му отреди 34-то място. Златков падна.</p>
      <p>Освен Попов за втория манш не се класираха големи имена като Джулиано Рацоли, Жан-Батист Гранж и изненадващо Алекси Пинтюро. Французинът, който спечели гигантския слалом в Зьолден, не караше във втори манш за пръв път от миналогодишния слалом в Леви, когато падна.</p>
      <p>За пръв път от 2014 г. Пинтюро, който е фаворит за Големия кристален глобус, не успява да запише достатъчно добро време, след като е завършил първия манш. Преди пет години това отново се случи в Леви, което е най-неуспешното състезание за французина.</p>
    </article>
  </body>
</html>