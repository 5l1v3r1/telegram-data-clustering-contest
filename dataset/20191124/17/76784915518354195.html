<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/kezilabda/2019/11/24/kezilabda_bajnokok_ligaja_celje-pick_szeged/"/>
    <meta property="og:site_name" content="Index.hu"/>
    <meta property="article:published_time" content="2019-11-24T17:47:00+00:00"/>
    <meta property="og:title" content="Kézilabda-BL: a Szeged 11 góllal lépte le a Celjét"/>
    <meta property="og:description" content="Az ötödik percben vezettek utoljára a szlovénok."/>
  </head>
  <body>
    <article>
      <h1>Kézilabda-BL: a Szeged 11 góllal lépte le a Celjét</h1>
      <address><time datetime="2019-11-24T17:47:00+00:00">24 Nov 2019, 17:47</time> by <a rel="author" href="https://index.hu/szerzo/feher_janos" target="_blank">fj</a></address>
      <p>A Mol-Pick Szeged 11 góllal nyert a szlovén RK Celje PL otthonában a férfi kézilabda Bajnokok Ligája csoportkörének kilencedik fordulójában, írja az MTI.</p>
      <p>A hazaiak az ötödik percben vezettek utoljára (3-2), ezután Jonas Källman és Bodó Richárd vezérletével fordított, majd ellépett a Szeged. A szlovénok sokat hibáztak, ezt a vendégcsapat rendre gyors ellenakciókkal használta ki, és a 15. percben, amikor 11-4 volt az állás, a Celje vezetőedzője már másodszor kért időt.</p>
      <p>A Szeged ezzel a 9-1-es sorozattal eldöntötte a meccset, amelynek azonban a háromnegyede még hátra volt. A szünetben 19-11-re vezettek a vendégek, és a nagy különbség miatt a második félidő eleje jóval alacsonyabb színvonalat, sok hibát hozott. A negyvenedik percben volt először tíz gól a csapatok között (23-13), a Szeged újra lendületbe jött, és Bánhidi Bence góljaival tovább növelte a különbséget.</p>
      <p>A hajrá ismét kihagyott helyzeteket hozott, de a szegediek fölényes sikerét nem fenyegette veszély.</p>
      <p>A mezőny legeredményesebb játékosa Bánhidi volt hét góllal, szerb csapattársa, Bogdan Radivojevic hatszor talált kapuba.</p>
      <p>A hét győzelemmel, egy döntetlennel és egy vereséggel álló Mol-Pick Szeged jövő szombaton a horvát PPD Zagrebet fogadja, a hat győzelemmel és három vereséggel rendelkező Veszprém pedig vasárnap a címvédő macedón Vardar Szkopje otthonában folytatja szereplését a BL csoportkörében.</p>
      <p>
        <b>Férfi BL, csoportkör, 9. forduló, A csoport:</b>
      </p>
      <ul>
        <li>RK Celje PL (szlovén) - Mol-Pick Szeged 23-34 (11-19)</li>
      </ul>
      <p>szombaton játszották:</p>
      <p>B csoport:</p>
      <ul>
        <li>Telekom Veszprém-PGE Vive Kielce (lengyel) 28-24 (13-15)</li>
      </ul>
      <p>Az állás: 1. THW Kiel (német) 14 pont, 2. Veszprém 12, 3. Montpellier HB (francia) 11, 4. Vive Kielce 10 (272-259), 5. FC Porto Sofarma (portugál) 10 (257-262), 6. Vardar Szkopje (északmacedón) 9, 7. Meskov Breszt (fehérorosz) 4, 8. Motor Zaporizzsja (ukrán) 2</p>
      <related>
        <h4>Kapcsolódók (4)</h4>
        <a href="https://index.hu/sport/kezilabda/2019/11/23/ehf-kupa_harombol_egy_magyar_csapat_jutott_tovabb_tatabanya_balatonfured_csurgo/"/>
        <a href="https://index.hu/sport/kezilabda/2019/11/23/kezi-bl_visszavagott_a_kielcenek_a_veszprem_kozel_a_csoportelsoseg/"/>
        <a href="https://index.hu/sport/kezilabda/2019/11/17/ferfi_bl_szeged_elverum_szuk_gyozelem_ehf-kupa_3_gol/"/>
        <a href="https://index.hu/sport/kezilabda/2019/11/17/ehf_kupa_csurgo_nimes_hadziomerovic/"/>
      </related>
    </article>
  </body>
</html>