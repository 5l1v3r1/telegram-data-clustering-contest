<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tecnoandroid.it/2019/11/24/samsung-galaxy-s11e-ecco-le-nuove-informazioni-sul-device-629525"/>
    <meta property="og:site_name" content="tecnoandroid"/>
    <meta property="article:published_time" content="2019-11-24T17:45:56+00:00"/>
    <meta property="og:title" content="Samsung Galaxy S11e, ecco le nuove informazioni sul device"/>
    <meta property="og:description" content="Samsung Galaxy S11e non sarà solo il &quot;fratello minore&quot; della famiglia Galaxy S11 ma vuole impressionare gli utenti grazie al design e all'hardware"/>
  </head>
  <body>
    <article>
      <h1>Samsung Galaxy S11e, ecco le nuove informazioni sul device</h1>
      <h2>Samsung Galaxy S11e non sarà solo il "fratello minore" della famiglia Galaxy S11 ma vuole impressionare gli utenti grazie al design e all'hardware</h2>
      <address><time datetime="2019-11-24T17:45:56+00:00">24 Nov 2019, 17:45</time> by <a rel="author">Alessio Amoruso</a></address>
      <figure>
        <img src="https://t4m7p5j6.stackpathcdn.com/wp-content/uploads/2019/11/Samsung-Galaxy-S11e-Galaxy-S10e-render-Galaxy-S11.png"/>
      </figure>
      <p>I rumor riguardanti la <a href="https://www.tecnoandroid.it/2019/11/07/galaxy-s11-samsung-potrebbe-montare-una-batteria-maggiorata-621069">nuova famiglia Galaxy S11</a> si susseguono incessanti. Nonostante manchino ancora parecchi mesi al lancio ufficiale da parte di Samsung, già <b>si conoscono alcune caratteristiche dei nuovi device</b>.</p>
      <p>In particolare, le scorse ore sono state preziose per<a href="https://www.gizmochina.com/2019/11/23/samsung-galaxy-s11e-renders-leak-too-same-s11-design-but-with-triple-rear-cameras/"> scoprire qualche dettaglio</a> sul nuovo Galaxy S11e. Grazie all’incessante operato del noto leaker @OnLeaks e del partner Pricebaba <b>è possibile ammirare un render del device</b>. L’immagine in apertura di articolo mostra il successore del Galaxy S10e e, come per il modello precedente, <b>dovrebbe essere il device più “economico” della famiglia</b>.</p>
      <p>Il <b>render mostra il design generale dello smartphone</b>. Secondo le indiscrezioni trapelate, Samsung adotterà <b>specifiche molto simili sia per il Galaxy S11 che per il Galaxy S11e</b>. In questo modo si va a creare un cambiamento importante rispetto alla precedente generazione pur mantenendo un filo che unisce <a href="https://www.tecnoandroid.it/2019/11/22/galaxy-fold-2-samsung-apportera-dei-cambiamenti-sostanziali-628823">tutti i modelli appartenenti alla stessa famiglia</a>.</p>
      <p>La prima differenza rispetto al Galaxy S10e sarà prevalentemente estetica e<b> si tratta della posizione della fotocamera anterior</b>e. Nel Galaxy S11e sarà posizionata al centro del display <a href="https://www.tecnoandroid.it/2019/11/20/samsung-galaxy-note-10-arriva-ledizione-speciale-a-tema-star-wars-626750">come per il Galaxy Note10</a>. Questa soluzione permette di raggiungere una<b> diagonale del display di circa 6.2 o 6.3 pollici</b>. Un secondo elemento di differenza rispetto alla generazione precedente sarà il display stesso. Samsung potrebbe adottare sul Galaxy S11e <a href="https://www.tecnoandroid.it/2019/11/21/samsung-deposita-il-brevetto-per-un-nuovo-device-con-display-waterfall-627484">uno schermo curvo invece dello schermo flat</a> del Galaxy S10e.</p>
      <p>Samsung dovrebbe <b>mantenere invariato il design delle fotocamere</b>, la cui <a href="https://www.tecnoandroid.it/2019/11/17/samsung-galaxy-s11-il-comparto-fotografico-sara-incredibile-625830">disposizione sarà simile a quella del Galaxy S11</a>. Possiamo aspettarci una tripla fotocamera posteriore con un flash LED e forse altri sensori secondari. Non mancherà il sensore per rilevare le impronte digitali che sarà integrato all’interno del display.</p>
      <p>Il SoC scelto da Samsung sarà lo <b>Snapdragon 865 accompagnato da 6GB di RAM e 128GB o 256GB di storage</b>. La batteria attesa sarà da 4000mAh mentre il sistema operativo sarà basato su Android 10 e sull’interfaccia proprietaria OneUI 2.0.</p>
      <p>Nella parte inferiore della scocca sarà presente una porta USB Type-C affiancata dal microfono principale. Sul fianco destro del device ci sarà il bilanciere del volume e il tasto di accensione e spegnimento.</p>
    </article>
  </body>
</html>