<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/24/stefano-sensi-chi-e-eta-vita-privata-carriera-del-calciatore/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-24T17:51:05+00:00"/>
    <meta property="og:title" content="Stefano Sensi, chi è: età, vita privata, carriera del calciatore"/>
    <meta property="og:description" content="Stefano Sensi, classe '95., centrocampista, è una delle giovani promesse del calcio italiano. Ecco tutto quel che c'è da sapere su di lui. "/>
  </head>
  <body>
    <article>
      <h1>Stefano Sensi, chi è: età, vita privata, carriera del calciatore</h1>
      <address><time datetime="2019-11-24T17:51:05+00:00">24 Nov 2019, 17:51</time> by <a rel="author">Enrico</a></address>
      <figure>
        <img src="https://www.viagginews.com/wp-content/uploads/2019/11/Stefano-Sensi-Inter-Lecce-1024x644.jpeg"/>
      </figure>
      <p>
        <b>Stefano Sensi, classe ’95, centrocampista, è una delle giovani promesse del calcio italiano. Ecco tutto quel che c’è da sapere su di lui. </b>
      </p>
      <p>Stefano Sensi è un giovane e brillante calciatore italiano, centrocampista dell’Inter, in prestito dal Sassuolo e della nazionale italiana, nonché <a href="https://www.viagginews.com/2019/10/05/stefano-sensi-chi-e-fidanzata-giulia-amodio/">fidanzatissimo di Giulia Amodio</a>. “Stefano è unico, in due secondi sa già cosa voglio. Lui vede il calcio prima di tutti”, ha detto di lui <a href="https://www.viagginews.com/2019/11/05/antonio-conte-furioso-con-societa-dirigenti/">Antonio Conte</a>. Conosciamo più da vicino questa giovane promessa del pallone.</p>
      <h3>L’identikit di Stefano Sensi</h3>
      <p>Stefano Sensi è nato a Urbino il 5 agosto 1995 e ha iniziato a giocare a calcio a 6 anni, nel 2001, nelle giovanili dell’Urbania, squadra della città in cui è cresciuto. Nel 2007 è passato alle giovanili del Rimini, dove è rimasto fino alla mancata iscrizione della società al successivo campionato, avvenuta nel 2010. Poi si è trasferito al Cesena, con il quale arriva a giocare in Primavera nelle stagioni 2011-2012 e 2012-2013.</p>
      <p>A luglio 2013 Stefano Sensi è andato a giocare in prestito al San Marino, in Lega Pro Prima Divisione, con cui ha fatto il suo esordio nel calcio professionistico l’8 settembre 2013, a 18 anni. Il 15 settembre dello stesso anno ha realizzato la prima rete in carriera, quella del 2-0 definitivo al 94° in casa contro il Como. Il prestito è stato confermato anche per la stagione successiva, in cui ha giocato 33 volte segnando 8 reti, risultando il miglior marcatore della squadra in stagione.</p>
      <p>Nell’estate 2016 Stefano Sensi è approdato al Sassuolo, esordendo in Serie A il 21 agosto e realizzando la prima rete il 16 ottobre. Nel novembre 2018 ha ricevuto la sua prima convocazione in Nazionale maggiore ad opera del CT Roberto Mancini e ha fatto il suo esordio il 20 novembre 2018, a 23 anni, giocando titolare nella partita amichevole contro gli Stati Uniti vinta 1-0 a Genk. Il 26 marzo 2019 ha giocato titolare nella partita contro il Liechtenstein valida per le qualificazioni all’Europeo 2020, realizzando il suo primo gol in Nazionale al 17′ minuto.</p>
      <p>Il 2 luglio 2019 Stefano Sensi è stato ceduto in prestito oneroso da 5 milioni con opzione di riscatto da 20 milioni all’Inter, facendosi subito apprezzare dai tifosi. Il 17 settembre ha esordito in Champions League e alla sesta presenza in campionato con la maglia neroazzurra ha stabilito il suo record personale di gol siglati in una singola stagione in Serie A.</p>
      <p>Stefano Sensi ricopre il ruolo di mediano o di regista davanti alla difesa, ma può giocare anche come mezzala o trequartista. Le sue principali doti sono il controllo del pallone, la visione di gioco, l’intelligenza tattica e la precisione nei lanci lunghi, e spesso riesce anche a fare gol. Non a caso è stato spesso paragonato a Marco Verratti, Xavi e Andrés Iniesta.</p>
      <p>EDS</p>
      <p> </p>
      <p> </p>
      <p> </p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/25/alessia-marcuzzi-figlia-identica-a-lei-foto/"/>
        <a href="https://www.viagginews.com/2019/11/24/maurizio-battista-figlia-anna-ospedale/"/>
        <a href="https://www.viagginews.com/2019/11/24/milan-napoli-kessie-biglia-rebic-telefonino-spogliatoi/"/>
      </related>
    </article>
  </body>
</html>