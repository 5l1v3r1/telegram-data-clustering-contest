<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824451-u-egipti-vperse-pokazali-mumii-tvarin-zi-starodavnogo-nekropola.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T17:06:00+00:00"/>
    <meta property="og:title" content="У Єгипті вперше показали мумії тварин зі стародавнього некрополя"/>
    <meta property="og:description" content="Велику експозицію муміфікованих тварин, знайдених у давньоєгипетському некрополі, вперше представили публіці неподалік від Каїра."/>
  </head>
  <body>
    <article>
      <h1>У Єгипті вперше показали мумії тварин зі стародавнього некрополя</h1>
      <h2>Велику експозицію муміфікованих тварин, знайдених у давньоєгипетському некрополі, вперше представили публіці неподалік від Каїра.</h2>
      <address>
        <time datetime="2019-11-24T17:06:00+00:00">24 Nov 2019, 17:06</time>
      </address>
      <p>Про це повідомляє <a href="https://www.bbc.com/ukrainian/news-50536020">ВВС Україна</a>.</p>
      <p>"У суботу влада Єгипту вперше представила артефакти на виставці біля некрополя Саккара", - йдеться у повідомленні.</p>
      <p>Як зазначається, йдеться про знайдені під товщею піску сотні артефактів, зокрема маски, статуетки, а також муміфікованих котів, крокодилів, кобр і птахів.</p>
      <figure>
        <img src="https://static.ukrinform.com/photos/2019_11/1574611687-247.jpg"/>
      </figure>
      <p>Серед знайдених мумій, за попередніми оцінками експертів, є двоє левенят — нині міністерство у справах старожитностей <a href="https://www.ukrinform.ua/tag-egipet">Єгипту</a> проводить аналізи, щоб у цьому впевнитися.</p>
      <figure>
        <img src="https://static.ukrinform.com/photos/2019_11/1574611957-748.jpg"/>
      </figure>
      <p>На відміну від муміфікованих котів, яких археологи знаходять доволі регулярно, виявлення неушкоджених левів, і особливо їхніх дитинчат, трапляється рідко.</p>
      <figure>
        <img src="https://static.ukrinform.com/photos/2019_11/1574611957-776.jpg"/>
      </figure>
      <p>Однією з найзначніших знахідок некрополя єгипетський чиновник Мостафа Вазирі назвав велику статую жука-скарабея. "Найпрекрасніше відкриття з цих сотень знахідок — цей скарабей. Це найбільший скарабей у світі", - сказав він.</p>
      <figure>
        <img src="https://static.ukrinform.com/photos/2019_11/1574611956-853.jpg"/>
      </figure>
      <p>Велику гробницю з муміфікованими тваринами виявили торік біля ступінчастої піраміди Джосера у Саккарі, на південь від столиці Єгипту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2802268-arheologi-viavili-v-egipti-30-sarkofagiv-z-mumiami.html">Археологи виявили в Єгипті 30 саркофагів з муміями</a>
      </blockquote>
      <p>Саккара - це стародавній могильник, який був некрополем Мемфіса, столиці Давнього Єгипту. Розташований приблизно за 30 км на південь від Каїра, некрополь Саккара був місцем поховання понад 3 тис. років і нині є частиною Світової спадщини ЮНЕСКО.</p>
      <p>
        <i>Фото: KHALED DESOUKI, GETTY IMAGES</i>
      </p>
    </article>
  </body>
</html>