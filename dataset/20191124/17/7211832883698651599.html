<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/607317"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T17:15:00+00:00"/>
    <meta property="og:title" content="กระซู่ตัวสุดท้ายตายแล้ว สูญพันธุ์ในมาเลเซียอย่างเป็นทางการ"/>
    <meta property="og:description" content="กระซู่ หรือแรดสุมาตรา (Sumatran Rhinoceros) ตัวสุดท้ายในมาเลเซียตายแล้ว ทำให้ในเวลานี้แรดสุมาตรา หรือ กระซู่ได้สูญพันธุ์ไปจากมาเลเซียอย่างเป็นทางการแล้ว"/>
  </head>
  <body>
    <article>
      <h1>กระซู่ตัวสุดท้ายตายแล้ว สูญพันธุ์ในมาเลเซียอย่างเป็นทางการ</h1>
      <address><time datetime="2019-11-24T17:15:00+00:00">24 Nov 2019, 17:15</time> by <a rel="author">PostToday</a></address>
      <p>กระซู่ หรือแรดสุมาตรา (Sumatran Rhinoceros) ตัวสุดท้ายในมาเลเซียตายแล้ว ทำให้ในเวลานี้แรดสุมาตรา หรือ กระซู่ได้สูญพันธุ์ไปจากมาเลเซียอย่างเป็นทางการแล้ว</p>
      <p>กระซู่ตัวนี้เป็นเพศเมีย มีชื่อว่า อิมาน (Iman) วัย 25 ปี อยู่ที่ศูนย์รักษาพันธุ์สัตว์ป่ารัฐซาบาห์ บนเกาะบอร์เนียว สาเหตุของการตายมาจากโรคมะเร็ง ส่วนกระซู่ตัวผู้ตัวสุดท้ายของมาเลเซียเพิ่งจะตายไปในเดือนพฤษภาคมปีนี้ ทั้งคู่เป็นแรกที่เลี้ยงไว้ในศูนย์และเหลือคู่สุดท้ายในประเทศ จนกระทั่งตายไปจนหมดเมื่อวันที่ 23 พฤศจิกายน 2019</p>
      <p>ส่วนกระซู่ที่มีถิ่นอาศัยในป่าตามธรรมชาติสูญพันธุ์ไปจากมาเลเซียตั้งแต่ปี 2015 ปัจจุบันยังมีกระซู่เหลืออยู่ในประเทศอินโดนีเซีย โดยเฉพาะบนเกาะสุมาตราและเกาะบอร์เนียวส่วนของอินโดนีเซียประมาณ 30 - 80 ตัว</p>
      <p>แม้จะมีความพยายามเพื่อผสมเทียมโดยมาเลเซียแต่ไม่ประสบความสำเร็จ</p>
      <p>จอห์น เพน ผู้อำนวยการบริหารขององค์การ "บอร์เนียว ไรโน อัลไลแอนซ์" กล่าวว่า กระซู่ได้รับผลกระทบอย่างหนักจากปัจจัยต่างๆ รวมถึงการเปลี่ยนแปลงของสภาพภูมิอากาศ การถางป่าทำการเกษตร และการล่าพวกมันเพื่อเอานอ ซึ่งเป็นเครื่องเข้ายาจีนเพราะเชื่อว่ามีสรรพคุณทางยา ทั้งๆ ที่นอของมันมีส่วนผสมของเคราตินเหมือนเส้นผมทั่วไป</p>
      <p>ทั้งนี้ ลักษณะเด่นของกระซู่หรือแรดสุมาตรา คือมี นอ 2 นอ เหมือนแรดแอฟริกา เคยมีถิ่นฐานครอบคลุมประเทศอินเดีย ภูฏาน บังกลาเทศ พม่า ลาว ไทย มาเลเซีย อินโดนีเซีย และจีน โดยเฉพาะอย่างยิ่งในมณฑลเสฉวน</p>
      <p>ภาพประกอบ - กระซู่ที่ Way Kambas National Park ประเทศอินโดนีเซีย </p>
    </article>
  </body>
</html>