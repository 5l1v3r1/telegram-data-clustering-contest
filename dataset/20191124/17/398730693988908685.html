<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/postkonflikt-i-finland-stoppar-farjor-och-flyg-till-sverige/"/>
    <meta property="og:site_name" content="DN.SE"/>
    <meta property="article:published_time" content="2019-11-24T17:50:13+00:00"/>
    <meta property="og:title" content="Postkonflikt stoppar färjor och flyg mellan Sverige och Finland"/>
    <meta property="og:description" content="Förhandlingarna i den finländska poststrejken har brutit samman och nu drabbas också Sverige när flyg- och färjetrafiken ställs in."/>
  </head>
  <body>
    <article>
      <h1>Postkonflikt stoppar färjor och flyg mellan Sverige och Finland</h1>
      <address><time datetime="2019-11-24T17:50:13+00:00">24 Nov 2019, 17:50</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Förhandlingarna i den finländska poststrejken har brutit samman och nu drabbas också Sverige när flyg- och färjetrafiken ställs in.</b>
      </p>
      <p>Från måndag morgon utvidgas strejken bland de postanställda i Finland till att omfatta 10.000 personer. Strejken inleddes den 11 november. Nu drar flera sympatistrejker igång, några av dem kommer också att påverka Sverige.</p>
      <p><b>Bland annat stöder</b> luftfartsunionen IAU postfacket vilket enligt <a href="https://www.hbl.fi/artikel/sa-har-kan-poststrejken-utvidgas/">Hufvudstadsbladet</a> kan drabba catering, markservice och kundtjänst på Helsingfors-Vanda flygplatsen där även teknik- och säkerhetspersonal kan komma att sympatistrejka. Här berörs bland annat Finnair. Strejken är planerad att vara 24 timmar.</p>
      <p>Finnair hade redan på söndagen valt att ställa in åtta avgångar och ytterligare 16 på måndagen men fler är planerade. Omkring 1.000 passagerare berörs av de inställda avgångarna, bland andra två flygningar från Helsingfors till Hongkong respektive Peking samt Stockholm-Helsingfors, skriver <a href="https://www.di.se/nyheter/strejk-lamslar-finland/">Dagens Industri</a>.</p>
      <p><b>Också Sjömansunionen</b> kommer att ta ut sina medlemmar i en sympatiåtgärd som påverkar de passagerarfärjor och fraktfartyg som seglar under finsk flagg. Detta betyder, enligt tidningen, att en del av <a href="https://www.tallinksilja.se/aktuell-information">Tallink Siljas</a> och <a href="https://www.vikingline.se/hitta-resa/tidtabeller-anslutningar/planerade-uppehall-och-trafikavvikelser/">Viking Lines</a> passagerarfärjor inte kommer att lämna hamn.</p>
      <p>Baltic Princess, med 300 passagerare, som avgår från Stockholm till Åbo på måndagen kommer att bli kvar i Åbo och Silja Serenade, med omkring 600 passagerare, som går från Stockholm till Helsingfors på måndag blir kvar i Helsingfors vid framkomsten på tisdag om konflikten inte lösts till dess.</p>
      <p>– Vi håller just nu på att informera våra passagerare om detta och försöker hitta alternativa lösningar, säger kommunikationsdirektör Katri Link till DN vid 18.30-tiden på söndagen.</p>
      <p><b>För Viking Lines del innebär </b>det att samtliga avgångar under måndagen från Kapellskär till Mariehamn samt kvällsavgången från Stockholm till Åbo stoppas.</p>
      <p>– Vi tar inte med några kryssningsresenärer från Stockholm till Helsingfors eftersom vi inte kan garantera att de kan komma tillbaka, säger Eleonora Hansi, informationschef på Viking Line Skandinavien.</p>
      <p>– Däremot går Cinderella, som är svensktflaggat, som vanligt liksom rutten Helsingfors till Tallinn, som körs av ett estnisktflaggat fartyg.</p>
      <p><b>Flera andra delar av det </b>finska samhället kommer också att påverkas av sympatistrejkerna och bland annat stoppas de flesta bussar i och runt Helsingfors.</p>
      <p>Strejken har sin grund i att den finländska postens förde över 700 pakethanterare till ett nytt, och för de anställda sämre, kollektivavtal inom ett dotterbolag. En medlingslösning som tagits fram under lördagen förkastades av postfacket Pau.</p>
      <p>Enligt riksförlikare Vuokko Piekkala skulle arbetsgivarsidan Palta ha godkänt förslaget, skriver <a href="https://svenska.yle.fi/artikel/2019/11/24/ingen-enighet-i-postkonflikten-i-morgon-bryter-strejkerna-ut">svenska Yle</a>. Någon ny tid för förhandlingar har inte satts, skriver <a href="https://www.hs.fi/politiikka/art-2000006318760.html">Helsingin Sanomat</a>.</p>
    </article>
  </body>
</html>