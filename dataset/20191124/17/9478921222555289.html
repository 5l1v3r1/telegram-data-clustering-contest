<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotinip-rigas-o-kosmos-olos-prepei-na-einai-stin-proti-grammi-tis-machis/"/>
    <meta property="og:site_name" content="ert.gr"/>
    <meta property="article:published_time" content="2019-11-24T17:21:16+00:00"/>
    <meta property="og:title" content="Κομοτηνή:Π. Ρήγας: Ο κόσμος όλος πρέπει να είναι στην πρώτη γραμμή της μάχης"/>
    <meta property="og:description" content="Στην τακτική της ΝΔ να επιλέγει τη χρήση της αστυνομικής βίας αναφέρθηκε από την Κομοτηνή όπου βρέθηκε χθες ο Πάνος Ρήγας, πρώην Αναπληρωτής Υπουργός Άμυνας και μέλος της Κεντρικής Πολιτικής Επιτροπής του ΣΥΡΙΖΑ τονίζοντας σε εκδήλωση που διοργάνωσε η Ν.Ε. του ΣΥΡΙΖΑ Ροδόπης πως το δόγμα «νόμος και τάξη» θα της γυρίσει μπούμερανγκ. Ο κος Ρήγας άσκησε σκληρή κριτική στον πρόεδρο της ΝΔ για την αλλαγή στάσης στο θέμα της Βόρειας Μακεδονίας κατηγορώντας τον για υποκρισία."/>
  </head>
  <body>
    <article>
      <h1>Κομοτηνή:Π. Ρήγας: Ο κόσμος όλος πρέπει να είναι στην πρώτη γραμμή της μάχης</h1>
      <address><time datetime="2019-11-24T17:21:16+00:00">24 Nov 2019, 17:21</time> by <a rel="author">Μαρία Νικολάου</a></address>
      <p>Στην τακτική της ΝΔ να επιλέγει τη χρήση της αστυνομικής βίας αναφέρθηκε από την Κομοτηνή όπου βρέθηκε χθες ο <b>Πάνος Ρήγας, πρώην Αναπληρωτής Υπουργός Άμυνας και μέλος της Κεντρικής Πολιτικής Επιτροπής του ΣΥΡΙΖΑ </b>τονίζοντας σε εκδήλωση που διοργάνωσε η Ν.Ε. του ΣΥΡΙΖΑ Ροδόπης πως το δόγμα «νόμος και τάξη» θα της γυρίσει μπούμερανγκ. Ο κος Ρήγας άσκησε σκληρή κριτική στον πρόεδρο της ΝΔ για την αλλαγή στάσης στο θέμα της Βόρειας Μακεδονίας κατηγορώντας τον για υποκρισία.</p>
      <figure>
        <img src="https://www.ert.gr/wp-content/uploads/2019/11/IMG_9075.jpg"/>
      </figure>
      <p>Σε δήλωσή του αναφέρθηκε στις Γενικές Συνελεύσεις, που γίνονται σε όλη την Ελλάδα και έχουν δύο στόχους, ο ένας στόχος είναι η συμμετοχή του κόσμου. <i>«Η διεύρυνση του κόμματος και η συσπείρωση της μεγάλης προοδευτικής δημοκρατικής παράταξης στην επόμενη περίοδο και εν όψει του Συνεδρίου που ο ΣΥΡΙΖΑ θα κάνει το Πάσχα.»</i></p>
      <p>Δεύτερος στόχος, όπως είπε ο κος <b>Ρήγας</b>, είναι  η συσπείρωση.<i> «Αυτή η συσπείρωση είναι αναγκαία όσο ποτέ άλλοτε, γιατί έχει να αντιμετωπίσει αυτή τη στιγμή η Ελληνική κοινωνία μια επίθεση που γίνεται από πλευράς ΝΔ, μια παλινόρθωση όχι ενός κόμματος της Δεξιάς, αλλά ενός κόμματος το οποίο θυμίζει εποχές τις οποίες οι νεότεροι, ίσως δεν τις γνωρίζουν»</i>. Όπως είπε ο πρώην Υπουργός ο αυταρχισμός δεν έχει να κάνει μόνο με το δόγμα Νόμος και Τάξη, <i>«ο αυταρχισμός έχει να κάνει και με τις επιλογές που κάνει η ΝΔ απέναντι στα εργασιακά, απέναντι στην οικονομία και κυρίως έχει να κάνει με το ότι η ανομία είναι δικό της προνόμιο. Με την Νομοθέτηση που έχει κάνει αυτή την περίοδο απαλλάσσοντας τραπεζίτες οι οποίοι ενέχονται σε απιστία για δάνεια που είχαν δώσει και βεβαίως απαλλάσσοντας ανθρώπους οι οποίοι ήταν με κατηγορίες εγκληματικής υφής και με δεσμευμένες περιουσίες τους.»</i></p>
      <p><b>«Ο κόσμος πρέπει να είναι στην πρώτη γραμμή της μάχης»</b><br/>Σύμφωνα με τον πρώην Υπουργό του ΣΥΡΙΖΑ είναι αναγκαίο αυτή τη στιγμή και γρήγορα μάλιστα η Ελληνική Κοινωνία, ο κόσμος όλος να<i> «αντιληφθεί ότι πρέπει να είναι στην πρώτη γραμμή της μάχης και δεν θα πρέπει να επιστρέψει όλα όσα κατακτήθηκαν με κόπο, ανεξάρτητα αν ο ΣΥΡΙΖΑ δεν είναι κυβέρνηση και βρέθηκε στην Αξιωματική Αντιπολίτευση. Για να καταλάβουμε όλοι ότι αυτές οι διεκδικήσεις δεν θα πρέπει να πάνε πίσω και ότι θα είναι ακόμη χειρότερη η επόμενη μέρα.»</i></p>
      <p><b>«Ο ΣΥΡΙΖΑ είναι ιδιοκτησία του κόσμου»</b><br/>Μιλώντας για την διεύρυνση του κόμματος κάλεσε τον κόσμο να πάρει στα χέρια του τον ΣΥΡΙΖΑ, <i>«ο ΣΥΡΙΖΑ δεν είναι ούτε δική μου ιδιοκτησία, ούτε του Αλέξη Τσίπρα, ούτε κανενός.»</i> είπε χαρακτηριστικά και πρόσθεσε <i>« Είναι ιδιοκτησία του κόσμου, των ανθρώπων που έδωσαν τον αγώνα όλη την προηγούμενη περίοδο και μάλιστα σε μια δύσκολη περίοδο κατάφεραν να βγάλει ο ΣΥΡΙΖΑ τη χώρα από την κρίση και την έβγαλε. Ό,τι και να πούμε , την έβγαλε με 37 δις αυτή την στιγμή και με μεγάλο δημοσιονομικό περιθώριο. Ήταν μια μεγάλη επιτυχία, όταν οι υπόλοιπες δυνάμεις που κυβέρνησαν βύθισαν τη χώρα σε καταστροφή.»</i><br/>Φώτο: Πάνος Ρήγας ρεπορτάζ-κείμενο-φωτογραφία:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-d-charitoy-tha-mas-kalesei-poly-grigora-o-ellinikos-laos/"/>
        <a href="https://www.ert.gr/perifereiakoi-stathmoi/komotini/komotinim-xenogiannakopoyloy-antipoliteysi-programmatikos-logos-kai-synantisi-me-tis-koinonikes-proodeytikes-dynameis/"/>
        <a href="https://www.ert.gr/perifereiakoi-stathmoi/komotini/komotini-24-11-2019-ert-eidiseis/"/>
        <a href="https://www.ert.gr/perifereiakoi-stathmoi/komotini/komotini-23-11-2019-ert-eidiseis/"/>
        <a href="https://www.ert.gr/perifereiakoi-stathmoi/florina/i-peti-perka-sti-diarki-epitropi-paragogis-kai-emporioy-video/"/>
        <a href="https://www.ert.gr/perifereiakoi-stathmoi/komotini/komotini-amesi-paremvasi-e-stylianidi-gia-ta-themata-dikaiosynis-sto-nomo-rodopis/"/>
      </related>
    </article>
  </body>
</html>