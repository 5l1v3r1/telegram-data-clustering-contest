<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260455/staikoyras-entos-tis-evdomadas-i-apofasi-gia-to-koinoniko-merisma"/>
    <meta property="og:site_name" content="LiFO"/>
    <meta property="article:published_time" content="2019-11-24T17:07:00+00:00"/>
    <meta property="og:title" content="Σταϊκούρας: Εντός της εβδομάδας η απόφαση για το κοινωνικό μέρισμα"/>
    <meta property="og:description" content="Μέσα στην εβδομάδα ανακοινωθούν οι αποφάσεις για το κοινωνικό μέρισμα"/>
  </head>
  <body>
    <article>
      <h1>Σταϊκούρας: Εντός της εβδομάδας η απόφαση για το κοινωνικό μέρισμα</h1>
      <h2>Μέσα στην εβδομάδα ανακοινωθούν οι αποφάσεις για το κοινωνικό μέρισμα</h2>
      <address><time datetime="2019-11-24T17:07:00+00:00">24 Nov 2019, 17:07</time> by <a rel="author">NEWSROOM</a></address>
      <p>
        <b>Αυτήν την εβδομάδα θα ληφθεί η απόφαση για τη διανομή του <a href="https://www.lifo.gr/tags/%CE%9A%CE%BF%CE%B9%CE%BD%CF%89%CE%BD%CE%B9%CE%BA%CF%8C+%CE%BC%CE%AD%CF%81%CE%B9%CF%83%CE%BC%CE%B1">κοινωνικού μερίσματος</a> από το υπερπλεόνασμα, δήλωσε ο υπουργός Οικονομικών, <a href="https://www.lifo.gr/tags/%CE%A7%CF%81%CE%AE%CF%83%CF%84%CE%BF%CF%82+%CE%A3%CF%84%CE%B1%CF%8A%CE%BA%CE%BF%CF%8D%CF%81%CE%B1%CF%82">Χρήστος Σταϊκούρας</a></b>
      </p>
      <p>Ειδικότερα, η διανομή θα αφορά σε συγκεκριμένες ευαίσθητες κοινωνικές ομάδες και θα είναι άπαξ και όχι μόνιμου χαρακτήρα μέτρο, και ουσιαστικά θα είναι με χρήματα στο χέρι ανέφερε ο υπουργός Οικονομικών μιλώντας στον τηλεοπτικό σταθμό OPEN. Παράλληλα, ο υπουργός άφησε ανοικτό το ενδεχόμενο να διατεθεί τον Ιανουάριο ένα επιπλέον ποσό για το επίδομα θέρμανσης. «Η καταληκτική ημερομηνία είναι στο τέλος του έτους, αλλά θα δούμε τον Ιανουάριο πώς θα είναι η κατάσταση των νοικοκυριών και θα επαναξιολογήσουμε», δήλωσε χαρακτηριστικά.</p>
      <p>Ο κ. Σταϊκούρας ανέφερε ότι στο φορολογικό νομοσχέδιο, που κατατίθεται αυτήν την εβδομάδα στη Βουλή, θα υπάρχουν και πρόσθετες διατάξεις για τις παροχές σε είδος (αυτοκίνητα, κάρτες απεριορίστων διαδρομών, δικαιώματα προείσπραξης μετοχών), για το 30% των δαπανών με ηλεκτρονικές συναλλαγές (π.χ. πληρωμή διατροφής), για εκπτώσεις στις δωρεές ιδρυμάτων προς το Δημόσιο, για την απαλλαγή από την εισφορά αλληλεγγύης για όλους τους ΑμεΑ με αναπηρία άνω του 80%, για τη μείωση του φόρου στο 10% και για το μητρώο οργανώσεων παραγωγών και ομάδων (εκτός από τους αγροτικούς συνεταιρισμούς), για τη διαγραφή των οφειλών έως 10 ευρώ προς την εφορία (αφορά σε περίπου 536.000 φορολογούμενους), καθώς και για τα ηλεκτρονικά βιβλία και την ηλεκτρονική τιμολόγηση. Ενώ, ερωτηθείς εάν στη φορολοταρία που διενεργεί η ΑΑΔΕ θα κληρώνονται και σπίτια, είπε πως «η φορολοταρία έτσι όπως γίνεται σήμερα δεν αποδίδει τα προσδοκώμενα. Θα αλλάξουμε τον σχεδιασμό».</p>
      <p>Ο υπουργός Οικονομικών δήλωσε παράλληλα, ότι «η 13η σύνταξη θα διατηρηθεί. Τα 800 εκατ. ευρώ που δόθηκαν από τον ΣΥΡΙΖΑ θα παραμείνουν». Ενώ σε ερώτηση τι θα πράξει εάν το ΣτΕ κρίνει τελεσίδικα υπέρ των συνταξιούχων για τα αναδρομικά, απάντησε ότι «θα τα πληρώσουμε, λαμβάνοντας υπόψη τους δημοσιονομικούς περιορισμούς και τις δημοσιονομικές προτεραιότητες. Η κατεύθυνση μείωσης των φόρων σε νοικοκυριά και επιχειρήσεις δεν θα αλλάξει».</p>
      <p>Τέλος, ανέφερε ότι τον ερχόμενο Μάιο που θα είναι έτοιμη η άσκηση για τις αντικειμενικές αξίες των ακινήτων και τις ζώνες, θα υπάρξει καθαρή εικόνα για τον πρόσθετο δημοσιονομικό χώρο που θα προκύψει, για την περαιτέρω μείωση του ΕΝΦΙΑ.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>