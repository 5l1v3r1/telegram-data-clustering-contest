<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824453-ukrainci-uperedzeno-stavlatsa-do-svoei-literaturi-andruhovic.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T17:03:00+00:00"/>
    <meta property="og:title" content="Українці упереджено ставляться до своєї літератури — Андрухович"/>
    <meta property="og:description" content="В українців присутній доволі високий ступінь упередженого скепсису щодо своїх письменників. При тому, що є історії успіху, а українська сучасна література ще не раз здивує іноземних читачів"/>
  </head>
  <body>
    <article>
      <h1>Українці упереджено ставляться до своєї літератури — Андрухович</h1>
      <h2>В українців присутній доволі високий ступінь упередженого скепсису щодо своїх письменників. При тому, що є історії успіху, а українська сучасна література ще не раз здивує іноземних читачів</h2>
      <address>
        <time datetime="2019-11-24T17:03:00+00:00">24 Nov 2019, 17:03</time>
      </address>
      <p>Про це письменник Юрій Андрухович заявив в <a href="https://www.ukrinform.ua/rubric-culture/2823520-urij-andruhovic-pismennik.html">інтерв’ю</a> Укрінформу.</p>
      <p>"Я пов’язую з нашою літературою великі сподівання та надії. Вона ще не раз здивує іноземних читачів", - наголосив Андрухович.</p>
      <p>За його словами, Україна перебуває протягом останніх 6 років, починаючи з Майдану, у дуже особливій політичний ситуації.</p>
      <p>"І це не може не накладати відбиток на творчість нині живих письменників, які значною мірою займають активну позицію та проявляють її. Окремі з них бувають на Донбасі, спілкуються з цивільними та військовими. І кожна така поїздка багато додає їхньому власному письменницькому досвіду. Для письменника це страшенно важлива річ – знати не від когось, а дізнаватися та відчути самому", - сказав він.</p>
      <p>Андрухович покладає велику надію на появу нових творів, присвячених цій темі. "І вони вже з’являються. Але, думаю, це все ще далеко не вичерпано і триватиме роками. Бо цей досвід включає в себе і травми, й якісь одкровення, і просто екзистенційно важливі речі, які ми досі не знали, перебуваючи у такому напівдитячому стані", - заявив він.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2823520-urij-andruhovic-pismennik.html">Юрій Андрухович, письменник</a>
      </blockquote>
      <p>При цьому, письменник відзначив "певне недооцінювання української сучасної <a href="https://www.ukrinform.ua/tag-literatura">літератури</a> всередині самої країни". "У нас читають книги занадто мало людей. Приблизно стільки ж, скільки угорців читають угорську сучасну літературу чи скільки словаків словацьку. Але ж це набагато менші за Україну країни", - додав він.</p>
      <p>За його словами, в українців присутній "такий доволі високий ступінь упередженого скепсису щодо своєї власної літератури, своїх письменників": "Їм, мабуть, щоразу треба подавати одразу Нобелівського лауреата".</p>
    </article>
  </body>
</html>