<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/dzonson-konzervativci-ce-jedini-okoncati-proces-bregzita/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T17:24:33+00:00"/>
    <meta property="og:title" content="Džonson: Konzervativci će jedini okončati proces Bregzita"/>
    <meta property="og:description" content="Britanski premijer Boris Džonson izjavio je danas u Telfordu, na predstavljanju predizbornog manifesta njegove Konzervativne stranke, da je ona jedini učesnik predstojećih parlamentarnih izbora koji će okonati proces izlaska Velike Britanije iz Evropske unije (Bregzit)."/>
  </head>
  <body>
    <article>
      <h1>Džonson: Konzervativci će jedini okončati proces Bregzita</h1>
      <address><time datetime="2019-11-24T17:24:33+00:00">24 Nov 2019, 17:24</time> by <a rel="author">Beta</a></address>
      <p>
        <b>Britanski premijer Boris Džonson izjavio je danas u Telfordu, na predstavljanju predizbornog manifesta njegove Konzervativne stranke, da je ona jedini učesnik predstojećih parlamentarnih izbora koji će okonati proces izlaska Velike Britanije iz Evropske unije (Bregzit).</b>
      </p>
      <p>„Za razliku od svih drugih partija, učesnica na ovim izborima, mi ćemo da sprovedemo Bregzit“, rekao je Džonson pristalicama, mašući manifestom.</p>
      <p>On je kazao da bi protivničke stranke – Laburistička partija, Liberalne demokrate i druge, donele jedino dodatno odlaganje Bregzita i da bi na kraju izdale volju birača izraženu na referendumu o Bregzitu 2016. godine.</p>
      <p>Džonson je više vremena posvetio lideru laburista Džeremiju Korbinu nego iznošenju detalja o planovima navedenim u manifestu, ismevajući njegov stav da će biti neutralan ako sledeće godine bude održan drugi referendum o Bregzitu.</p>
      <p>Konzervativci u manifestu obećavaju da će pre 25. decembra staviti na glasanje u parlamentu sporazum o Bregitu koji je Džonson postigao s EU, čije je usvajanje verovatno ako konzervativci osvoje većinu na izborima 12. decembra.</p>
      <p>Međutim, ako ne osvoje apsolutnu većinu na izborima, Džonsonu će biti znatno teže da ispuni više puta ponovljeno obećanje o sprovodjenju Bregzita, pošto druge stranke žele ili da uspore izlazak iz EU ili da odustanu od tog procesa.</p>
      <p>Britanci će 12. decembra birati svih 650 poslanika donjeg doma parlamenta, pošto se Džonson odlučio za izbore više od dve godine pre vremena, sa namerom da osvoji apsolutnu većinu, koja bi mu omogućila da sporazum o Bregzitu bude usvojen pre 31. januara, kada ističe rok za izlazak zemlje iz EU.</p>
      <h3>Povezani tekstovi:</h3>
    </article>
  </body>
</html>