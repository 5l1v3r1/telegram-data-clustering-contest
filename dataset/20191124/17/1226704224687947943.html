<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/import/spolupatricnost-schvalila-spolocny/431988-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T17:44:00+00:00"/>
    <meta property="og:title" content="Spolupatričnosť schválila spojenie s maďarskými stranami"/>
    <meta property="og:description" content="Spájame sa, aby sme zabezpečili zastúpenie maďarskej menšiny v parlamente a prispeli k zmene vlády a odstaveniu strany Smer-SD od moci, povedal predseda hnutia Szabolcs Mózes."/>
  </head>
  <body>
    <article>
      <h1>Spolupatričnosť schválila spojenie s maďarskými stranami</h1>
      <h2>Spájame sa, aby sme zabezpečili zastúpenie maďarskej menšiny v parlamente a prispeli k zmene vlády a odstaveniu strany Smer-SD od moci, povedal predseda hnutia Szabolcs Mózes.</h2>
      <address><time datetime="2019-11-24T17:44:00+00:00">24 Nov 2019, 17:44</time> by <a rel="author">TASR</a></address>
      <p>Bratislava 24. novembra (TASR) – Nedeľný snem hnutia Összefogás-Spolupatričnosť rozhodol o spoločnom postupe a pristúpení kandidátov SMK a Maďarského fóra (MF) na kandidátku hnutia. Delegáti súhlasili, aby sa lídrom spoločnej kandidátky Maďarskej komunitnej spolupatričnosti stal Gyula Bárdos. TASR o tom informovalo hnutie Összefogás-Spolupatričnosť.</p>
      <p>Druhé miesto na kandidátke obsadí predseda hnutia Szabolcs Mózes, šieste podpredseda Örs Orosz, na deviatom mieste kandidátnej listiny bude bývalý europoslanec József Nagy a na 17. mieste Pál Zachar.</p>
      <p>"<i>Spájame sa, aby sme zabezpečili zastúpenie maďarskej menšiny v parlamente a prispeli k zmene vlády a odstaveniu strany Smer-SD od moci,</i>" povedal o spojení strán SMK, MF a hnutia Összefogás-Spolupatričnosť predseda hnutia Szabolcs Mózes.</p>
      <p>Predvolebnú spoluprácu i podmienky spoločnej kandidátky už v sobotu (23. 11.) odsúhlasila Republiková rada SMK, v nedeľu taktiež Republiková rada MF. V 150-člennej kandidátke má SMK 90, ďalšie dve strany po 30 miest. Lídrom kandidátky je bývalý prezidentský kandidát a predseda Maďarského spoločenského a kultúrneho zväzu na Slovensku Csemadok Gyula Bárdos.</p>
      <p>Voľby do Národnej rady budú 29. februára 2020. Kampaň sa už začala. Politické strany a hnutia musia podať kandidačnú listinu do 1. decembra 2019.</p>
    </article>
  </body>
</html>