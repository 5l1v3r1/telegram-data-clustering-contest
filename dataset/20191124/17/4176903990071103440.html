<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/dzonson-predstavio-manifest-konzervativaca-pred-izbore/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:42:00+00:00"/>
    <meta property="og:title" content="Džonson predstavio manifest Konzervativaca pred izbore"/>
    <meta property="og:description" content="LONDON - Britanski premijer Boris Džonson objavio je danas izborni manifest svoje Konzervativne stranke obećavši, između ostalog, da će sprećiti povećanje"/>
  </head>
  <body>
    <article>
      <h1>Džonson predstavio manifest Konzervativaca pred izbore</h1>
      <address><time datetime="2019-11-24T17:42:00+00:00">24 Nov 2019, 17:42</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521267-750x430.jpg"/>
        <figcaption>Foto: Tanjug</figcaption>
      </figure>
      <p>LONDON – Britanski premijer Boris Džonson objavio je danas izborni manifest svoje Konzervativne stranke obećavši, između ostalog, da će sprećiti povećanje poreza, okončati izlazak Britanije iz Evropske unije i ukinuti slobodu kretanja za rad u EU.</p>
      <p>On je obećao smanjenje poreza i javne potrošnje u iznosu od 23,5 milijardi funti između 2020. i 2024. godine, rekavši da će uticaj na svakodnevni budžet vlade biti blizu nuli, prenosi Rojters.</p>
      <p>U manifestu se navodi i obezbeđivanje 22 milijarde funti odvojene kapitalne potrošnje za istraživanje i razvoj, odbranu od poplava, železnicu i unapređenja puta. To ostavlja gotovo 80 milijardi funti dodatnih ulaganja pod ranijim planovima koje je odredilo odeljenje za finansije.</p>
      <p>Biće uveden i porez na digitalne usluge, kako bi se osiguralo da velike multinacionalne kompanije plaćaju svoj fer deo poreza.</p>
      <p>Što se Bregzita tiče, period implementacije neće trajati duže od decembra 2020. godine. Džonsonov sporazum o izlasku iz EU biće predstavljen Parlamentu pre Božića, kako bi Velika Britanija mogla da napusti Evropsku uniju do kraja januara i krene u period implementacije.</p>
      <p>Cilj će biti da 80 odsto trgovine u Velikoj Britaniji bude pokriveno sporazumima o slobodnoj trgovini u naredne tri godine, počev od Sjedinjenih Država, Australije, Novog Zelanda i Japana. O njima će se pregovarati paralelno sa sporazumom sa EU.</p>
      <p>Uspostaviće se i imigracijska kontrola i ukinuti sloboda kretanja za rad u EU. U manifestu je rečeno da će biti manje migranata sa nižim kvalifikacijama i da će se ukupan broj smanjiti. Kvalifikovanim lekarima, medicinskim sestrama i zdravstvenim radnicima biće ponuđene brze vize.</p>
      <p>Takođe, ljudi koji uđu u zemlju iz EU moći će da pristupe pomoći za nezaposlene, socijalnom smeštaju i dečijem dodatku tek nakon pet godina.</p>
      <p>(Tanjug)</p>
    </article>
  </body>
</html>