<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_posol-ssa-hotila-zrobiti-sitnika-prezidentom-lucenko/939652"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T17:16:00+00:00"/>
    <meta property="og:title" content="Посол США хотіла зробити Ситника президентом - Луценко"/>
    <meta property="og:description" content="Колишній генпрокурор України Юрій Луценко скаржився адвокату президента США Руді Джуліані на те, що тодішній посол США Марі Йованович витрачає забагато грошей на піар НАБУ та хоче зробити його директора Артема Ситника наступним Президентом України. Про це свідчать документи, оприлюднені на ..."/>
  </head>
  <body>
    <article>
      <h1>Посол США хотіла зробити Ситника президентом - Луценко</h1>
      <address><time datetime="2019-11-24T17:16:00+00:00">24 Nov 2019, 17:16</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939652_w_300.jpg?v=0"/>
        <figcaption>За словами Луценка, Ситник заявляв, що підтримує президентську кампанію Гілларі Клінтон Фото: Вікипедія</figcaption>
      </figure>
      <p>Колишній генпрокурор України <b>Юрій Луценко</b> скаржився адвокату президента США <b>Руді Джуліані</b> на те, що тодішній посол США <b>Марі Йованович</b> витрачає забагато грошей на піар НАБУ та хоче зробити його директора <b>Артема Ситника</b> наступним Президентом України.</p>
      <p>Про це свідчать документи, оприлюднені на сайті American Oversight, пише <a href="https://www.ukrinform.ua/rubric-polytics/2824340-lucenko-skarzivsa-dzuliani-so-posol-ssa-hoce-zrobiti-sitnika-prezidentom-zmi.html">Укрінформ.</a></p>
      <p>Ексгенпрокурор висловлював невдоволення щодо керівництва новостворених антикорупційних органів, їхню некерованість та неефективність, а також говорив про конфлікт між Ситником та керівником Спеціалізованої антикорупційної прокуратури <b>Назаром Холодницьким.</b></p>
      <p>За словами Луценка, Ситник заявляв, що підтримує президентську кампанію <b>Гілларі Клінтон</b>.</p>
      <p>Йованович була відкликана з Києва у травні – на 2 місяці раніше від запланованого терміну. На слуханнях у Палаті представників вона заявила, що президент США <b>Дональд Трамп</b> особисто вимагав від Держдепу її звільнення та "розгорнув кампанію" проти неї.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_oprilyudnili-sotnyu-storinok-dokumentiv-pro-vidnosini-mizh-ssa-ta-ukrayinoyu/939600"/>
      </related>
      <p>На початку березня генпрокурор Юрій Луценко заявив, що під час першої зустрічі після призначення на посаду з послом США Марі Йованович вона нібито передала йому список осіб, проти яких не можна проводити розслідування. У Держдепартаменті США назвали його заяви неправдивими.</p>
      <blockquote>Колишній генеральний прокурор України <a href="https://gazeta.ua/articles/politics/_lucenko-kazhe-scho-jovanovich-breshe-versiya-kolishnogo-genprokurora/938604">Юрій Луценко заявив, що колишній посол США в Україні Марі Йованович збрехала під час виступу у Конгресі</a> у справі імпічменту президента США Дональда Трампа. За його словами, він звертався до посольства США в Україні із проханням організувати зустріч з генеральним прокурором США. Луценко хотів обговорити з американським колегою питання повернення 7 мільярдів доларів, які оточення Віктора Януковича вивело з України до США, передає pravda.com.ua.</blockquote>
    </article>
  </body>
</html>