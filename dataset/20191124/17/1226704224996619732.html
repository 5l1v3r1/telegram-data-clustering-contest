<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/v-ziari-nad-hronom-uz-zacali-s-presta/431989-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T17:54:00+00:00"/>
    <meta property="og:title" content="Na bývalej žiarskej škole už začali s prestavbou na domov seniorov"/>
    <meta property="og:description" content="Mestský domov pre seniorov bude mať kapacitu 40 lôžok. Podľa samosprávy je v meste táto služba dlhodobo nedostatková a očakáva, že bude o ňu veľký záujem."/>
  </head>
  <body>
    <article>
      <h1>Na bývalej žiarskej škole už začali s prestavbou na domov seniorov</h1>
      <h2>Mestský domov pre seniorov bude mať kapacitu 40 lôžok. Podľa samosprávy je v meste táto služba dlhodobo nedostatková a očakáva, že bude o ňu veľký záujem.</h2>
      <address><time datetime="2019-11-24T17:54:00+00:00">24 Nov 2019, 17:54</time> by <a rel="author">TASR</a></address>
      <p>Žiar nad Hronom 24. novembra (TASR) - V Žiari nad Hronom už prebiehajú práce na prestavbe bývalej školy v prístavbe biskupského kaštieľa na zariadenie pre seniorov. V objekte aktuálne prebiehajú búracie práce, celá rekonštrukcia by mala byť podľa primátora Petra Antala hotová v priebehu budúceho roka.</p>
      <p>Za rekonštrukciu objektu zaplatí mesto podľa zverejnenej zmluvy takmer 1,183 milióna eur. Víťazom verejnej súťaže a realizátorom zákazky je spoločnosť ZUS servis. Výstavbu zariadenia chce mesto financovať prostredníctvom úveru zo Štátneho fondu rozvoja bývania (ŠFRB) a z vlastných prostriedkov.</p>
      <p>Ako sa uvádza v zmluvných podmienkach, predmetom úprav sú všetky stavebné časti, hlavne všetky fasádne steny, strecha, ako aj vnútorné deliace konštrukcie a celková dispozícia. Zásadný tvar a veľkosť objektu sa nezmení. Prístavby budú tvoriť hlavne zimná záhrada s terasou a vstupom v prednej časti, ako aj mohutná bezbariérová rampa v zadnej časti budovy. Ide aj o zateplenie všetkých exteriérových stien, zateplenie strechy, ako aj výmenu všetkých vonkajších aj vnútorných okenných a dverných výplní.</p>
      <p>Mestský domov pre seniorov bude mať kapacitu 40 lôžok. Podľa samosprávy je v meste táto služba dlhodobo nedostatková a očakáva, že bude o ňu veľký záujem. Antal avizuje, že žiadosti budú prijímať približne pol roka pred otvorením zariadenia, o čom bude samospráva vopred informovať.</p>
    </article>
  </body>
</html>