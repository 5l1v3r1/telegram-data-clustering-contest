<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/kineziki-epi8esi-gia-tous-eleones-tis-peloponisou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T17:01:48+00:00"/>
    <meta property="og:title" content="Κινεζική «επίθεση» για τους ελαιώνες της Πελοποννήσου"/>
    <meta property="og:description" content="Όπως φαίνεται από αναφορές και δημοσιεύματα, τον τελευταίο καιρό έχουν κάνει την εμφάνισή τους κινεζικές εταιρείες, οι οποίες μέσω δικηγορικών γραφείων προσπαθούν να αγοράσουν μεγάλες εκτάσεις με ελαιόδεντρα, προκειμένου να προχωρήσουν σε παραγωγή ελαιόλαδου και στη συνέχεια σε εξαγωγές προς την Κίνα ή άλλες ασιατικές χώρες."/>
  </head>
  <body>
    <article>
      <h1>Κινεζική «επίθεση» για τους ελαιώνες της Πελοποννήσου</h1>
      <address>
        <time datetime="2019-11-24T17:01:48+00:00">24 Nov 2019, 17:01</time>
      </address>
      <p>Όπως φαίνεται από αναφορές και δημοσιεύματα, τον τελευταίο καιρό έχουν κάνει την εμφάνισή τους κινεζικές εταιρείες, οι οποίες μέσω δικηγορικών γραφείων προσπαθούν να αγοράσουν μεγάλες εκτάσεις με ελαιόδεντρα, προκειμένου να προχωρήσουν σε παραγωγή ελαιόλαδου και στη συνέχεια σε εξαγωγές προς την Κίνα ή άλλες ασιατικές χώρες.</p>
      <p>Οι εκτάσεις που έχουν μπει στο στόχαστρο των κινεζικών εταιρειών, είναι από 200 έως 350 στρέμματα και ενιαίας έκτασης. Παρά το γεγονός ότι τέτοιου είδους εκτάσεις είναι αρκετά ακριβές, καθώς θεωρούνται «φιλέτα», το ενδιαφέρον των ξένων εταιρειών είναι αμετάβλητο.</p>
      <p>Ενδεικτικά στη Λακωνία, από όπου προέρχεται το κορυφαίας ποιότητας κορωνέικο λάδι, οι τιμές για τέτοιες εκτάσεις με δέντρα, ξεκινούν από 3.000 ευρώ το στρέμμα.</p>
      <p>Σύμφωνα με πληροφορίες, οι κινεζικές εταιρείες έχουν ακόμα σκοπό να προχωρήσουν σε πιστοποιήσεις του ελαιολάδου που θα παράγουν με σκοπό την καλύτερη διάθεσή του στην αγορά.</p>
      <p>Οι εκτάσεις που αναζητούνται θα πρέπει να ικανοποιούν συγκεκριμένα κριτήρια, όπως να είναι ενιαίες με παραγωγικά δέντρα άνω των 20 ετών, αποκλειστικής παραγωγής συγκεκριμένων ποικιλιών μεγάλης αξίας (π.χ. κορωνέικη), να μην περιλαμβάνονται δασικά κομμάτια στην έκταση και να είναι αρδεύσιμο (ή να έχει τις προϋποθέσεις να γίνει)</p>
      <p>Πηγή: emea.gr</p>
    </article>
  </body>
</html>