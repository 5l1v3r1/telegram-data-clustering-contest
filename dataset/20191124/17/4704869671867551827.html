<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/gniezno-bp-wetkowski-przewodniczyl-mszy-sw-z-udzialem-czlonkow-akcji-katolickiej-d577472/"/>
    <meta property="og:site_name" content="eKAI"/>
    <meta property="article:published_time" content="2019-11-24T17:09:00+00:00"/>
    <meta property="og:title" content="Gniezno: bp Wętkowski przewodniczył Mszy św. z udziałem członków Akcji Katolickiej"/>
    <meta property="og:description" content="Członkowie Akcji Katolickiej spotkali się w niedzielę 24 listopada w kościele pw. bł. Radzyma Gaudentego na dorocznym zjeździe z okazji święta patronalnego – Chrystusa Króla Wszechświata. Mszy św. prz"/>
  </head>
  <body>
    <article>
      <h1>Gniezno: bp Wętkowski przewodniczył Mszy św. z udziałem członków Akcji Katolickiej</h1>
      <address><time datetime="2019-11-24T17:09:00+00:00">24 Nov 2019, 17:09</time> by <a rel="author">bgk</a></address>
      <p>
        <b>Członkowie Akcji Katolickiej spotkali się w niedzielę 24 listopada w kościele pw. bł. Radzyma Gaudentego na dorocznym zjeździe z okazji święta patronalnego – Chrystusa Króla Wszechświata. Mszy św. przewodniczył biskup pomocniczy gnieźnieński Krzysztof Wętkowski.</b>
      </p>
      <p>Do Gniezna przyjechali członkowie oddziałów AK z kilku parafii archidiecezji gnieźnieńskiej. Wraz z biskupem pomocniczym gnieźnieńskim Eucharystię celebrowali towarzyszący im kapłani z asystentem diecezjalnym organizacji ks. prał. Krzysztofem Redlakiem.</p>
      <p>Obecna była także prezes stowarzyszenia Krystyna Wojtczak-Nowak, która dziękując wszystkim za obecność zapowiedziała przyszłoroczne obchody 90. rocznicy istnienia Akcji Katolickiej mającej za cel statutowy pogłębianie formacji chrześcijańskiej swoich członków i organizowanie współpracy katolików świeckich z hierarchią kościelną w prowadzeniu misji apostolskiej Kościoła.</p>
      <p>Nawiązując do tego celu bp Wętkowski podkreślił w homilii, że członkowie Akcji Katolickiej, podobnie jak wszyscy wierni, są aktywnymi uczestnikami tej apostolskiej misji, która jest niczym innym jak przyczynianiem się do zbawienia ludzi. By to jednak realizować trzeba najpierw pogłębić i umocnić własny fundament duchowy. Trzeba zgodzić się na królowanie Boga w swoim życiu, a to oznacza nieustanne przezwyciężanie grzechu.</p>
      <p>„Jak to zrobić? Jak sprawić, by Królestwo Boże było w naszym życiu obecne?” – pytał biskup pomocniczy gnieźnieński. Pierwsze – mówił – to odpowiedzialnio budować swoje życie, swoją osobowość, dbając o rozwój duchowy, o bliskość z Jezusem i o duchowe wzrastanie.</p>
      <p>Drugie to nie wywyższać się pamiętając, że Chrystus przyszedł do wszystkich, a nie do wybranych. Przyszedł do każdego człowieka z przesłaniem miłości i miłosierdzia.</p>
      <p>Przydatne jest także – wyliczał dalej bp Wętkowski – zachowanie równowagi, zwłaszcza dziś, gdy człowiek tak łatwo ulega emocjom pobudzanym dodatkowo i umiejętnie przez media.</p>
      <p>Potrzeba też – wskazał – otwartości na nowe przy zachowaniu szacunku dla tego, co było. Nie można – tłumaczył bp Wętkowski – trzymać się kurczowo starych form w myśl powiedzenia „zawsze tak było”. Stare formy w swoim czasie spełniły swoje zadanie, a dzisiaj przychodzą inne wyzwania, nowe problemy i do nich trzeba dopasować obecne działanie.</p>
      <p>I wreszcie – podkreślił biskup pomocniczy – potrzeba odwagi rozumianej z jednej strony jako gotowość do przyjęcia niepowodzeń, z drugiej jako wytrwałość, by wbrew tym niepowodzeniom do celu dążyć.</p>
      <p>Patronalne święto Akcji Katolickiej jest doroczną okazją do spotkania jej członków i podziękowania za kolejny rok formacji i działania. W archidiecezji gnieźnieńskiej organizacja obecna jest w 12 parafiach i skupia łącznie około 170 osób. Jak przyznaje Krystyna Wojtczak-Nowak przyszłoroczna rocznica będzie okazją, by nie tylko podsumować dotychczasową działalność, ale przede wszystkim zastanowić się nad nową formułą działania, która byłaby adekwatna do aktualnych potrzeb katolików świeckich i wyzwań stojących współcześnie przed Kościołem.</p>
      <footer>Gniezno Ⓒ Ⓟ</footer>
    </article>
  </body>
</html>