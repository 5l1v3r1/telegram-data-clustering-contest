<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_A_vilag_14_leggazdagabb_embere_kiasta_a_csatabardot_Trump_ellen"/>
    <meta property="og:site_name" content="HVG.hu"/>
    <meta property="article:published_time" content="2019-11-24T17:52:00+00:00"/>
    <meta property="og:title" content="A világ 14. leggazdagabb embere kiásta a csatabárdot Trump ellen"/>
    <meta property="og:description" content="Michael Bloomberg amerikai milliárdos üzletember vasárnap közleményben erősítette meg, hogy a Demokrata Párt jelöltjeként indulni kíván a 2020-as amerikai elnökválasztáson."/>
  </head>
  <body>
    <article>
      <h1>A világ 14. leggazdagabb embere kiásta a csatabárdot Trump ellen</h1>
      <address><time datetime="2019-11-24T17:52:00+00:00">24 Nov 2019, 17:52</time> by <a rel="author">MTI</a></address>
      <p>
        <b>Michael Bloomberg amerikai milliárdos üzletember vasárnap közleményben erősítette meg, hogy a Demokrata Párt jelöltjeként indulni kíván a 2020-as amerikai elnökválasztáson.</b>
      </p>
      <p>A Twitteren közzétett közleményben a 77 éves vállalkozó kijelentette: azért indul a demokraták elnökjelöltségéért, hogy legyőzze Donald Trump jelenlegi és újrainduló elnököt, és "újraépítse Amerikát".</p>
      <blockquote>Hiszek abban, hogy egyedi üzleti, kormányzati és filantróp tapasztalataim lehetővé teszik számomra a győzelmet" </blockquote>
      <p>– fogalmazott Bloomberg, aki korábban New York polgármestere is volt. Leszögezte azt is, hogy "a tét nem lehetne magasabb, muszáj győzelmet aratnunk".</p>
      <blockquote><a href="https://twitter.com/MikeBloomberg/status/1198620233994526722">Mike Bloomberg on Twitter<br/></a>I'm running for president to defeat Donald Trump and rebuild America. I believe my unique set of experiences in business, government, and philanthropy will enable me to win and lead. Join our team: https://t.co/7ezlUeouqH https://t.co/IyOeS3aWaF</blockquote>
      <p>Bloomberg, aki márciusban még azt állította, hogy nem indul a Demokrata Párt elnökjelöltségéért, sőt, visszavonul a politikától, november elején az egyik  munkatársa révén már tudatta újságírókkal, hogy fontolgatja az indulást, november 21-én Alabamában be is nyújtotta azokat a dokumentumokat, amelyek szükségesek a jelöltségért folytatott küzdelemhez.</p>
      <p>Jelenleg 17 politikus verseng a demokraták elnökjelöltségéért. Bloomberg többször is hangoztatta, hogy egyiküket sem tartja olyan erős politikusnak, aki képes lenne legyőzni Trumpot. A belföldi és külföldi politikai ellenfeleire gúnyos jelzőket előszeretettel aggató elnök november elején, amikor Bloomberg benyújtotta az elnökjelöltséghez szükséges dokumentumokat, úgy fogalmazott, "semmire nem vágyom jobban, mint hogy a kicsi Michaellel megmérkőzzem".</p>
      <p>A massachusettsi születésű Bloomberg beruházási bankárként kezdte pályáját a Wall Streeten, majd felépítette a világ egyik legismertebb hírügynökségét, amely a nevét is viseli. 2001 és 2013 között New York város polgármestere volt, és az Egyesült Államok egyik legbőkezűbb adományozója: oktatási, orvosi, környezetvédelmi célokra adományozott jelentős összegeket. A Forbes magazin adatai szerint ő az Egyesült Államok kilencedik és a világ 14. leggazdagabb embere, jelenlegi vagyona mintegy 58 milliárd dollárra tehető.</p>
      <related>
        <a href="https://hvg.hu/gazdasag/20181017_A_milliardos_aki_kepes_lehet_megallitani_Donald_Trumpot__ha_akarja"/>
        <a href="https://hvg.hu/vilag/20191109_Michael_Bloomberg_hivatalosan_is_bejelentette_amerikai_elnok_lenne"/>
      </related>
    </article>
  </body>
</html>