<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/dunya/pakistan-norvecte-kurani-kerim-yakilmasi-olayini-ab-ve-iitye-tasiyacak/haber-1024670"/>
    <meta property="og:site_name" content="Akşam"/>
    <meta property="article:published_time" content="2019-11-24T17:35:00+00:00"/>
    <meta property="og:title" content="Pakistan, Norveç'te Kur'an-ı Kerim yakılması olayını AB ve İİT'ye taşıyacak"/>
    <meta property="og:description" content="Pakistan, Norveç'te Kur'an-ı Kerim yakılması olayını Avrupa Birliği (AB) ve İslam İşbirliği Teşkilatına (İİT) taşıma kararı aldı."/>
  </head>
  <body>
    <article>
      <h1>Pakistan, Norveç'te Kur'an-ı Kerim yakılması olayını AB ve İİT'ye taşıyacak</h1>
      <h2>Pakistan, Norveç'te Kur'an-ı Kerim yakılması olayını Avrupa Birliği (AB) ve İslam İşbirliği Teşkilatına (İİT) taşıma kararı aldı.</h2>
      <address>
        <time datetime="2019-11-24T17:35:00+00:00">24 Nov 2019, 17:35</time>
      </address>
      <p>Pakistan Enformasyon ve Yayıncılık Bakanı Firdevs Aşık Avan, konuyla ilgili iktidar partisi Pakistan Adalet Hareketi'nin (PTI) Başbakan İmran Han başkanlığında yaptığı toplantı ardından basına açıklamalarda bulundu.</p>
      <p>Toplantıda, Norveç'teki olayın kınandığını belirten Avan, "Pakistan, Müslümanların onurunu rencide eden benzeri eylemlerin engellenmesi ve tekrar yaşanmaması için konuyu AB ve İİT'ye taşıyacak." dedi.</p>
      <p>Pakistan, dün de Norveç'in İslamabad Büyükelçisini Dışişleri Bakanlığına çağırarak olaya ilişkin endişelerini dile getirmiş, Büyükelçiye İslamabad'ın protestosunun Norveç makamlarına iletilmesi isteğini iletmişti.</p>
      <p>
        <b>- Aşırı sağcı gruptan, İslam karşıtı gösteri</b>
      </p>
      <p>Norveç'te göçmenlerin yoğun yaşadığı Kristiansand kentinde, 16 Kasım'da aşırı sağcı Norveç'in İslamlaşmasını Durdurun grubunun lideri Lars Thorsen, Kur'an-ı Kerim'i yakma girişiminde bulunmuştu.</p>
      <p>Thorsen'e, müdahale eden Suriyeli genç Omar Dabaa, Norveç'in UTROP dergisine yaptığı açıklamada, polisin, gösteri öncesi Kur'an-ı Kerim'in yakılmasına engel olacağını belirtmesine rağmen bunu yapmadığını kaydetmişti.</p>
      <p>Dabaa, "Thorsen'e müdahale ederek engel olmaya çalıştım. Polis, 9 saniye sonra engel oldu." ifadesini kullanarak, haberlerde, grubun diğer lideri Arne Tumyr'in, Kur'an-ı Kerim'i çöp kutusuna attığına dair bilgilerin verildiğini ancak bunun doğru olmadığını belirtmişti.</p>
      <p>Thorsen, gösteride, Kur'an-ı Kerim'i 7 saniye boyunca 30-40 polisin gözü önünde yakmıştı.  (AA)</p>
    </article>
  </body>
</html>