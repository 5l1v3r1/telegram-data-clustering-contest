<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623189/%D8%A2%D9%82%D8%A7-%D9%85%D8%AD%D9%85%D9%88%D8%AF-%D8%AA%D8%BA%DB%8C%DB%8C%D8%B1-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T17:00:00+00:00"/>
    <meta property="og:title" content="آقا محمود تغییر کرده است"/>
    <meta property="og:description" content="برخی به او دکتر، برخی رئیس‌جمهور سابق، برخی مرد بهاری و برخی محمود می‌گویند."/>
  </head>
  <body>
    <article>
      <h1>آقا محمود تغییر کرده است</h1>
      <address>
        <time datetime="2019-11-24T17:00:00+00:00">24 Nov 2019, 17:00</time>
      </address>
      <p>
        <i>برخی به او دکتر، برخی رئیس‌جمهور سابق، برخی مرد بهاری و برخی محمود می‌گویند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا ساکی در خبرگزاری ایسنا نوشت: ما همان آقا محمود صدایش می‌کنیم.</p>
      <p>آقا محمود امروز درباره حوادث اخیر چند دقیقه‌ای سخنرانی کرده است.</p>
      <p>می‌دانید او به سخنرانی بسیار علاقه‌مند است. یعنی اگر روزی حتی در برابر آینه سخنرانی نکند حتما دچار اضطراب می‌شود.</p>
      <p>آقا محمود در سخنرانی‌اش از فقر و فساد گفته و تاکید کرده است: «به صراحت می‌گویم ملت کلا ناراضی است بخصوص از دولت.»</p>
      <p>شاید شما هم با شنیدن این سخنان آقا محمود خندیده و یا عصبانی شده و با مشت روی میز کوبیده باشید.</p>
      <p>البته در شرایط عادی باید مشت را بر صفحه مانیتور بکوبید و یا موبایل را به آسفالت بزنید اما چون قیمت لپ‌تاپ و موبایل بالاست و توانی برای خرید دوباره ندارید بهتر است مشت را بر میز بکوبید!</p>
      <p>حالا که خوب مشت زدید باید بگویم من طور دیگری به این حرف‌ها نگاه می‌کنم.</p>
      <p>من می‌گویم شاید آقا محمود تغییر کرده باشد.</p>
      <p>دیده‌اید در فیلم‌های خارجی وقتی کودکی کار بدی انجام می‌دهد به او می‌گویند برود در اتاقش را بندد و در تنهایی به آن‌چه کرده است فکر کند؟</p>
      <p>به نظرم آقا محمود در این سال‌های طولانی بعد از ریاست‌جمهوری فرصت کافی داشته است تا به رفتار خودش فکر کند و تاریخ را مطالعه کند.</p>
      <p>به نظرم او از سرگذشت سیاستمداران پیش از خود مانند چنگیز، هیلتر، خانواده بوش، گورباچف، مصدق، نادرشاه، گاندی، محمدرضا شاه، پینوشه، آقا محمود غزنوی و حتی سیاستمداران پس از خود مثل همین حسن آقای روحانی چیزهایی آموخته و حتی عبرت گرفته است.</p>
      <p>بله، بیایید این‌طوری فکر کنیم که او واقعا مرد بهاری است. او از گذشته درس گرفته است و می‌خواهد جبران کند.</p>
      <p>او البته الان یک شهروند است و می‌تواند با آزادی کامل ویدئو پر و منتشر کند و شب را در خانه بخوابد.<br/>بقیه شهروندان هم می‌توانند ویدئو پر کنند و بیرون بدهند. چه فکر کرده‌اید؟</p>
      <p>شما اگر همین الان به سایت‌ها سر بزنید می‌بینید مردم درباره فواید ورزش کردن و فواید پیاز ویدئو پر می‌کنند و بیرون می‌دهند و شب در خانه لایک‌های ویدئو را می‌شمرند.</p>
      <p>بله، آقا محمود تغییر کرده است.</p>
      <p>باقی بقای‌تان</p>
    </article>
  </body>
</html>