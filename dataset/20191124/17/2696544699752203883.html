<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_Hivatalos_a_brit_kormanypart_pontozni_akarja_a_bevandorlokat"/>
    <meta property="og:site_name" content="HVG.hu"/>
    <meta property="article:published_time" content="2019-11-24T17:40:00+00:00"/>
    <meta property="og:title" content="Hivatalos: a brit kormánypárt pontozni akarja a bevándorlókat"/>
    <meta property="og:description" content="Pontozásos elbírálási rendszerre alapuló, az Európai Unióból érkezőkre is érvényes bevándorlási szabályozás meghonosítását hirdette meg vasárnap ismertetett választási programjában a kormányzó brit Konzervatív Párt."/>
  </head>
  <body>
    <article>
      <h1>Hivatalos: a brit kormánypárt pontozni akarja a bevándorlókat</h1>
      <address><time datetime="2019-11-24T17:40:00+00:00">24 Nov 2019, 17:40</time> by <a rel="author">MTI</a></address>
      <p>
        <b>Pontozásos elbírálási rendszerre alapuló, az Európai Unióból érkezőkre is érvényes bevándorlási szabályozás meghonosítását hirdette meg vasárnap ismertetett választási programjában a kormányzó brit Konzervatív Párt.</b>
      </p>
      <p>Boris Johnson miniszterelnök az 59 oldalas dokumentum bemutatása alkalmából rendezett választási nagygyűlésen Telfordban kijelentette: ha a konzervatívok többséget szereznek a december 12-re kiírt előrehozott parlamenti választáson, "néhány nap vagy esetleg néhány hét alatt" végigviszik a brit EU-tagság megszűnésének feltételrendszerét rögzítő megállapodás ratifikációját, és az Egyesült Királyság a Brexit jelenleg érvényes határnapján, január 31-én kilép az Európai Unióból.</p>
      <blockquote><a href="https://hvg.hu/gazdasag/20191124_brexit_boris_johnson_elorehozott_valasztas_brexit_karacsony">A Brexitet adná Boris Johnson karácsonyra ajándékba a briteknek<br/></a>Boris Johnson konzervatív párti brit miniszterelnök szerint az Egyesült Királyság januárban kilép az Európai Unióból (EU). Jeremy Corbyn, a legnagyobb ellenzéki erő, a Munkáspárt vezetője szerint ugyanakkor új kilépési megállapodásra és népszavazásra van szükség.</blockquote>
      <p>A választási program egyik sarkalatos eleme megerősíti, hogy a Brexit után tervezett átmeneti időszak lejártával</p>
      <blockquote>az ausztráliai pontozásos elbíráláshoz hasonló, egységes – tehát az Európai Unióból és az unión kívüli országokból érkezőkre egyformán érvényes – bevándorlási szabályozás lép életbe az Egyesült Királyságban.</blockquote>
      <p>A program bemutatásával hivatalossá vált terv részleteit a minap Priti Patel belügyminiszter már ismertette. A tervezett új szabályozás értelmében a bevándorlási kérelmek elbírálása során előnyben részesülnek azok, akik tudnak annyira angolul, hogy nyelvtudásukat munkájukban és mindennapi életvitelükben hasznosítani tudják. Ugyancsak előnyös elbírálásra számíthatnak, akik a brit üzleti szektor számára elsődleges fontosságú munkát tudnak végezni, és azok is, akik maguk létesítenek olyan üzleti vállalkozásokat, amelyek brit munkavállalókat alkalmaznak és Nagy-Britanniában adóznak. Előnyben részesülnek majd azok is, akik hazájukban törvénytisztelő magatartást tanúsítottak.</p>
      <p>Boris Johnson miniszterelnök a BBC televízió minapi interjúműsorában az Európai Unióban érvényes szabad mozgásra utalva úgy fogalmazott, hogy jelenleg ellenőrizetlen bevándorlás zajlik egy több mint 500 millió lakosú térségből, és a szakképesítés nélküliek bevándorlása az elmúlt húsz évben a nagy-britanniai bérek emelkedését is akadályozta.</p>
      <p>A vasárnap ismertetett választási program a Brexit mellett kiemelt hangsúlyt helyez a szociális és az egészségügyi ellátórendszer fejlesztésére. A Konzervatív Párt ígéretet tesz arra, hogy ha kormányon marad, 50 ezerrel növeli a kórházi szakápolói személyzet létszámát, 20 ezerrel a rendőrség állományát, és 9500 fontra (3,7 millió forintra) emeli azt az éves kereseti küszöböt, amely alatt nem kell társadalombiztosítási hozzájárulást fizetni. Szerepel a programban, hogy a tanárok kezdő éves alapfizetése legalább 30 ezer font (csaknem 12 millió forint) lesz, az állami egészségügyi szolgálat (NHS) finanszírozása a 2023-2024-es pénzügyi évig 33,9 milliárd fonttal (több mint 13 ezer milliárd forinttal) emelkedik, és 40 új kórház épül. A konzervatív kormány emellett mentesítené a 75 éven felülieket a televíziós előfizetési díj alól, a nyugdíjakat pedig évente vagy az aktuális éves inflációval, vagy a bérnövekedés ütemével azonos mértékben, vagy 2,5 százalékkal emelné, attól függően, hogy a három közül melyik a legmagasabb.</p>
      <related>
        <a href="https://hvg.hu/gazdasag/20191120_boris_johnson_jeremy_corbyn_tevevita_brexit"/>
        <a href="https://hvg.hu/kkv/20191113_menekultek_calais_csatorna_fuvarozas_migransok_kamion"/>
      </related>
    </article>
  </body>
</html>