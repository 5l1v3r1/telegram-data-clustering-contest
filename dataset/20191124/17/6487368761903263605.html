<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/irodai-munka-egeszseg/"/>
    <meta property="og:site_name" content="FEMINA"/>
    <meta property="article:published_time" content="2019-11-24T17:16:03+00:00"/>
    <meta property="og:title" content="6 dolog, amivel nap mint nap ártasz magadnak, ha irodában dolgozol"/>
    <meta property="og:description" content="Az irodai munka egészségre gyakorolt hatásai nem túl pozitívak, de vannak bizonyos megelőző lépések, amivel javíthatsz a helyzeten."/>
  </head>
  <body>
    <article>
      <h1>6 dolog, amivel nap mint nap ártasz magadnak, ha irodában dolgozol</h1>
      <h2>Az irodai munka egészségre gyakorolt hatásai nem túl pozitívak, de vannak bizonyos megelőző lépések, amivel javíthatsz a helyzeten.</h2>
      <address><time datetime="2019-11-24T17:16:03+00:00">24 Nov 2019, 17:16</time> by <a rel="author">Femina</a></address>
      <p>Előfordult már, hogy a munkanap végére kínzó derékfájással tértél haza? Esetleg sajogtak a csuklóid? A szemeid is elfáradtak, miután letetted a lantot? Valószínűleg te is elköveted az alábbi hat hiba egyikét, amivel minden egyes munkanappal kockáztatod az egészséged.</p>
      <p>A sikeres karrier nem mehet az egészség rovására. Semmi sem fontosabb annál, mint hogy amit csak lehet, igyekezz megelőzni. Figyelj oda a testedre, vedd észre a jelzéseit, és kezdj el változtatni - a <a href="http://hrpwr.hu/"><b>Hrpwr</b></a> tippjei segítenek.</p>
      <h3>Túl alacsonyan van a laptop</h3>
      <p>Ez az egyik leggyakoribb oka a derékfájásnak. Amikor laptopozik, az ember hajlamos összegömbölyödni - nevezhetnénk T-rex pozíciónak is -, ez pedig plusz nyomást gyakorol a hát alsó részére, pontosabban a derékra. Mi a megoldás? Érdemes beruházni egy laptopállványra, amivel kényelmes magasságba emelhető a gép: már alig pár ezer forintért rájuk lehet akadni a boltokban.</p>
      <figure>
        <img src="https://kep.cdn.indexvas.hu/1/0/3045/30459/304595/30459541_2a8f48382dc30b36d8fe80e067f98c04_wm.jpg"/>
      </figure>
      <h3>A számítógép az asztal sarkában van</h3>
      <p>Vannak, akik szeretnek kifejezetten nyakatekert, furcsa pozíciókban dolgozni. Ezzel akkor van baj, ha mindezt azért teszik, mert egyszerűen rosszul rendezték el az asztalukat. Sokan hajlamosak az íróasztal egyik sarkába tenni a monitorjukat, így egy kicsavarodott pózban, körülbelül 45 fokban kénytelenek ülni, hogy lássák azt. Tedd a monitort az asztal közepére, hogy ha előtte ülsz, pontosan szembe légy vele. A hátad hálás lesz érte!</p>
      <h3>Egész álló nap ülve vagy állva</h3>
      <p>Azt mindenki tudja, hogy egész nap ülni kifejezetten káros az egészségre, de nincs ez másképp az egész napos állással sem. Akkor mi a legjobb a testednek? Iktass be a napodba mindkettőből elegendőt. Ülj egy kicsit, aztán állj fel, mozgasd meg magad, járj egyet az iroda körül!</p>
      <h3>Nem érinti a padlót a lábad</h3>
      <p>Az ideális ülőpóz az, amikor mindkét lábad a talajon van. Hölgyeknél gyakran előfordul, hogy keresztbe tett lábbal ülnek, de az sem ritka, hogy valaki törökülésben, vagy épp asztalra feltett lábakkal dolgozik. Rövid távon ezzel nincs nagy baj, hosszú távon azonban a már sokszor emlegetett hátfájás lesz a pillanatnyi kényelem ára. Ha a lábaid nem a talajon vannak, a két legbiztosabb bázisunktól esel el, így a pozíciód megtartásához a hátadat és a nyakadat kell igénybe venned.</p>
      <h3>Szünet nélkül bámulod a képernyőt</h3>
      <p>Az elmúlt ötven évben megsokszorozódott a rövidlátók száma. Hogy miért? Soha ilyen sokat nem bámulták a kijelzőket az emberek, mint ma. Ennek következtében a szemmozgató izmok ellustulnak, és ezt idővel csak szemüveggel vagy kontaktlencsékkel lehet korrigálni. A jó hír, hogy ezek nélkül is tudsz tenni annak érdekében, hogy megelőzd a bajt. Próbáld ki a húsz-húsz-húsz módszert: minden huszadik percben pislogj húsz alkalommal, és nézz valami tárgyra, amely húsz lábnyira, azaz hat méterre van.</p>
      <h3>Belülről feszít a feszültség</h3>
      <p>Mindenki stresszel és feszült olykor. Ez a feszültség - ha nem vezetjük le - a testbe ragad, és megbetegít. Bizonyos szervekre és területekre koncentrálódik, fájdalmat és gyulladást előidézve az adott területen. Találd meg azt a tevékenységet, amely által feloldódik a benned lakozó feszültség, ne hagyd, hogy belülről emésszen fel. Lazíts, legyen szó akár sportról, akár hobbiról vagy egy jó beszélgetésről.</p>
      <p>
        <i>Fotók: Getty Images</i>
      </p>
      <p>
        <b>Jógával a hátfájás ellen</b>
      </p>
      <p>A megfelelően kivitelezett jógapózok napi gyakorlása néhány hét alatt nagyon sokat javíthat a derék- vagy hátfájásban szenvedők állapotán: nem kell többé a padlón aludni az elviselhetetlen fájdalom miatt, és két bevásárlószatyrot is fel tudsz vinni kézben az emeletre.</p>
    </article>
  </body>
</html>