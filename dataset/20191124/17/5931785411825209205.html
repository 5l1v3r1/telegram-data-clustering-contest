<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/24/rimljani-upisali-po-trojku-viola-pala-u-veroni/"/>
    <meta property="og:site_name" content="Sportska centrala"/>
    <meta property="article:published_time" content="2019-11-24T17:32:51+00:00"/>
    <meta property="og:title" content="Rimljani upisali po trojku, „viola“ pala u Veroni"/>
    <meta property="og:description" content="Odigrane su još tri utakmice 13. kola italijanske Serije A. Derbi mečevi igrani su u subotu, ali je i nedeljno popodne bilo zanimljivo. Do pobeda su stigla oba kluba iz prestonice. Lacio je nastavio sjajan niz bez neuspeha u Seriji A i stigao do osmog meča bez poraza, a do pete uzastopne pobede. „Nebesko plavi“ […]"/>
  </head>
  <body>
    <article>
      <h1>Rimljani upisali po trojku, „viola“ pala u Veroni</h1>
      <address><time datetime="2019-11-24T17:32:51+00:00">24 Nov 2019, 17:32</time> by <a rel="author">Zile</a></address>
      <p>Odigrane su još tri utakmice 13. kola italijanske <a href="https://www.sportskacentrala.com/tag/serije-a/">Serije A</a>. Derbi mečevi igrani su u subotu, ali je i nedeljno popodne bilo zanimljivo.</p>
      <p>Do pobeda su stigla oba kluba iz prestonice. Lacio je nastavio sjajan niz bez neuspeha u Seriji A i stigao do osmog meča bez poraza, a do pete uzastopne pobede. „Nebesko plavi“ su slavili protiv Sasuola u gostima, a gol odluke postigao je Kaisedo u sudijskoj nadoknadi. Prethodno je najbolji strelac prvenstva, Ćiro Imobile, svojim 15. golom doneo prednost gostima, da bi spretni Kaputo u 45. minutu izjednačio. Za goste je igrao Sergej Milinković-Savić, a za domaće Filip Đuričić, doduše do 70. minuta.</p>
      <p>Lacio je prvi pratilac vodećeg dvojca, a njih prati gradski rival Roma. „Vučica“ je došla do pobede nad Brešom, mada su se gosti dobro držali u prvom poluvremenu. Štoperi Rome postigli su prva dva gola. Kris Smoling, pozajmljeni fudbaler Mančester Junajteda, bio je najviši u skoku posle kornera u 49. minutu, da bi isti fudbaler asistirao Manćiniju za 2:0, osam minuta kasnije. Posle skoro mesec dana gol je postigao i Edin Džeko, Bosanac je ugurao loptu u mrežu sa dva, tri metra u 66. minutu. Aleksandar Kolarov bio je u postavi rimskog kluba.</p>
      <p>Važnu pobedu ostvarila je Verona u meču sa Fiorentinom. Jedini strelac za povratnika u elitu bio je Semjuel Di Karmine u 66. minutu. Verona je sada na odličnom 9. mestu, dok je Fiorentina, za koju je nastupio Nikola MIlenković, mesto iza.</p>
      <p><b>Roma – Breša 3:0</b>(0:0)<br/><i>Smoling 49′, Manćini 57′, Džeko 66′</i></p>
      <p><b>Sasuolo – Lacio 1:2</b>(1:1)<br/><i>Kaputo 45′ – Imobile 34′, Kaisedo 90+1′</i></p>
      <p><b>Verona – Fiorentina 1:0</b>(0:0)<br/><i>Di Karmine 66′</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/24/marota-nista-ne-prepusta-slucaju-inter-pronasao-zamenu-za-barelu/"/>
        <a href="https://www.sportskacentrala.com/2019/11/24/bolonja-slavi-dzemailija-video/"/>
        <a href="https://www.sportskacentrala.com/2019/11/24/bomba-sa-apenina-masimilijano-alegri-preuzima-italijanskog-velikana/"/>
        <a href="https://www.sportskacentrala.com/2019/11/23/nastavlja-se-trka-udvoje-u-seriji-a-vredne-pobede-intera-i-juventusa-remi-u-milanu/"/>
        <a href="https://www.sportskacentrala.com/2019/11/22/posebni-doliva-so-na-ranu-vecitom-rivalu-murinjo-krade-milanu-vec-dogovoreno-pojacanje/"/>
        <a href="https://www.sportskacentrala.com/2019/11/21/nakon-otkaza-u-totenhemu-2-italijanska-giganta-u-ratu-za-potpis-poketina/"/>
        <a href="https://www.sportskacentrala.com/2019/11/21/apsolutna-senzacija-edin-dzeko-pojacava-redove-ljutog-rivala/"/>
        <a href="https://www.sportskacentrala.com/2019/11/20/nerazuri-na-nogama-inter-pronasao-dugorocnu-zamenu-za-handanovica/"/>
        <a href="https://www.sportskacentrala.com/2019/11/20/treca-sreca-hakim-zijeh-ponovo-u-pregovorima-s-italijanima/"/>
      </related>
    </article>
  </body>
</html>