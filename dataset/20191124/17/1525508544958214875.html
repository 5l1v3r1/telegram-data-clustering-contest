<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779999/%D8%A7%DB%8C%D9%84%D8%A7%D9%85-%D8%AC%D8%B2%D9%88-%DB%B7-%D8%A7%D8%B3%D8%AA%D8%A7%D9%86-%D8%A8%D8%B1%D8%AA%D8%B1-%DA%A9%D8%B4%D9%88%D8%B1-%D8%AF%D8%B1-%D8%B2%D9%85%DB%8C%D9%86%D9%87-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T17:54:13+00:00"/>
    <meta property="og:title" content="استاندار ایلام: ایلام جزو ۷ استان برتر کشور در زمینه سرمایه گذاری است"/>
    <meta property="og:description" content="ایلام - استاندار ایلام گفت: ایلام جزو ۷ استان برتر کشور در زمینه سرمایه گذاری است."/>
  </head>
  <body>
    <article>
      <h1>استاندار ایلام: ایلام جزو ۷ استان برتر کشور در زمینه سرمایه گذاری است</h1>
      <address>
        <time datetime="2019-11-24T17:54:13+00:00">24 Nov 2019, 17:54</time>
      </address>
      <p>به گزارش <a href="https://www.mehrnews.com/">خبرنگار مهر</a>، قاسم سلیمانی دشتکی عصر امروز یکشنبه در دیدار مدیر و اعضای حوزه علمیه استان توجه به امور فرهنگی را در اولویت کاری استان عنوان کرد و گفت: توجه به زیرساخت های فرهنگی در دستور کار جدی استان است.</p>
      <p>وی در ادامه به مجموعه اقدامات انجام شده در حوزه فرهنگی اشاره کرد و گفت: به محض ورود به استان تمرکز اصلی خود را بر امور فرهنگی گذاشته که در این میان مقوله اربعین از اهمیت ویژه ای برخوردار بود.</p>
      <p>وی افزود: ساخت زائر سرای ایلامیان در مشهد هدف مهم دیگری بود که خوشبختانه امروز جزو استان های پیش رو در این زمینه هستیم.</p>
      <p>سلیمانی دشتکی در ادامه به افتتاح فاز اول پروژه حفظ آثار و نشر ارزشهای دفاع مقدس اشاره کرد و گفت: به موازات شروع فاز دوم این پروژه، برج هنر بعنوان مجموعه کارهای فرهنگی و هنری سازمان تبلیغات اسلامی نیز در دستور کار قرار گرفت و الان پیشرفت بسیار خوبی دارد.</p>
      <p>وی در ادامه وحدت و همدلی را یک ضرورت در شرایط امروز کشور خواند و گفت: امروز لازم است تریبون داران نیز بر این مهم توجه داشته باشند و خارج از وحدت و برادری حرفی بر زبان نیاورند.</p>
      <p>وی افزود: در قضیه سهمیه بندی بنزین برخی در فکر سوء استفاده از وضعیت بوجود آمده بودند اما در استان ایلام با پادرمیانی مسئولان و با اقناع افکار عمومی تجمعات بصورت مسالمت آمیز پایان یافت و این یکی از  ثمرات وحدت و همدلی میان مردم و مسئولان است.</p>
      <p>استاندار ایلام در ادامه ایلام را در مسیر توسعه قلمداد کرد و گفت: امروز در حوزه سرمایه گذاری جزو ۷ استان برتر کشور هستیم که در چهار ماهه اول سال رشدی بیش از ۲۰۰ درصد داشته ایم.</p>
      <p>وی ادامه داد: در این زمینه ظرف یک سال گذشته وزارت نفت بیش از ۱۵ هزار میلیارد تومان در استان سرمایه گذاری کرده است.</p>
      <p>وی ضمن اشاره به این مهم که در اقتصاد مقاومتی با فاصله نسبت به دیگر استان های کشور اول هستیم، از بهبود وضعیت بیکاری در استان نیز گفت و تصریح نمود: در آغاز کارم در استان نرخ بیکاری استان ۱۲.۷ بود و امروز این عدد به ۷.۸ دارم رسیده است.</p>
    </article>
  </body>
</html>