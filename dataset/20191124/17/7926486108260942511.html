<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013162/%D8%A7%D9%84%D9%85%D9%BE%DB%8C%DA%A9%DB%8C-%D9%86%D8%B4%D8%AF%D9%86-%D9%88%D8%A7%D9%84%DB%8C%D8%A8%D8%A7%D9%84-%DB%8C%D8%B9%D9%86%DB%8C-%D9%81%D8%A7%D8%AC%D8%B9%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T17:31:07+00:00"/>
    <meta property="og:title" content="المپیکی نشدن والیبال یعنی فاجعه"/>
    <meta property="og:description" content="سرمربی تیم والیبال سایپا گفت: نتیجه را به پیکان واگذار کردیم، اما هنوز اتفاق خاصی رخ نداده است."/>
  </head>
  <body>
    <article>
      <h1>المپیکی نشدن والیبال یعنی فاجعه</h1>
      <h2>شهنازی:</h2>
      <address>
        <time datetime="2019-11-24T17:31:07+00:00">24 Nov 2019, 17:31</time>
      </address>
      <p>
        <i>سرمربی تیم والیبال سایپا گفت: نتیجه را به پیکان واگذار کردیم، اما هنوز اتفاق خاصی رخ نداده است.</i>
      </p>
      <p>به گزارش مشرق، <b>ناصر شهنازی </b>پس از شکست 3 بر 2 <b>سایپا </b>مقابل <b>پیکان </b>در هفته هشتم رقابت‌های<b> لیگ برتر والیبال</b> باشگاه‌های کشور اظهار داشت: با شناختی که از شرایط هر دو تیم داشتم پیش‌بینی می‌کردم بازی سنگینی باشد. برخی بازیکنان پیکان سابقه چندین سال حضور در لیگ برتر را دارند و از برخی بازیکنان ما هم باتجربه‌تر هستند. ضمن اینکه جواد کریمی، پوریا یلی و سلیم چپرلی‌ هم ملی‌پوشان پیکان هستند.</p>
      <blockquote>بیشتر بخوانید:<br/><a href="https://www.mashreghnews.ir/news/1012952/%D9%85%D9%84%DB%8C-%D9%BE%D9%88%D8%B4-%D9%88%D8%A7%D9%84%DB%8C%D8%A8%D8%A7%D9%84-%D8%A7%D9%86%D8%AA%D8%AE%D8%A7%D8%A8%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D8%A7%D8%B2-%D8%AF%D8%B3%D8%AA-%D8%AF%D8%A7%D8%AF">ملی‌پوش <i>والیبال</i> انتخابی المپیک را از دست داد</a></blockquote>
      <p>وی با بیان اینکه هر دو تیم عملکرد خوبی داشتند، خاطرنشان کرد: شاگردانم با تمام توان بازی کردند، اما در لحظاتی از بازی تمرکز خود را از دست دادند و به همین دلیل نتیجه را واگذار کردند. هنوز اتفاق خاصی رخ نداده و زمان زیادی تا پایان لیگ مانده است؛ شک ندارم تیم ما هفته به هفته بهتر می‌شود.</p>
      <p>سرمربی تیم والیبال سایپا با اشاره به داوری بازی امروز گفت: داوری خوبی را شاهد بودیم، اما متاسفانه خط نگه‌دارها اشتباهاتی داشتند. امیدوارم در هفته‌های آینده توجه بیشتری به عملکرد خط نگه‌دارها شود.</p>
      <p>شهنازی در مورد تعطیلی 50 روزه لیگ برتر تصریح کرد: عدم صعود تیم ملی به المپیک به معنی فاجعه است. باید به گونه‌ای برنامه‌ریزی شود که نه تیم ملی آسیب ببیند و نه باشگاه متضرر شوند. بالاخره باشگاه‌ها هزینه کرده‌اند و می‌خواهند مسابقات منظم باشد.</p>
      <p>منبع: فارس</p>
    </article>
  </body>
</html>