<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kultura/474463-aleja-freddiego-mercuryego-dobry-pomysl"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T17:07:17+00:00"/>
    <meta property="og:title" content="Freddie Mercury to nie moja bajka, ale aleja jego imienia w Warszawie? Zdecydowanie tak!"/>
    <meta property="og:description" content="Muszę wyrazić zdumienie, przeczytałem bowiem na portalu wPolityce.pl, że jest spore grono osób, które widzą niemały problem w nazwaniu jednej z mało istotnych alejek w Warszawie imieniem Fred..."/>
  </head>
  <body>
    <article>
      <h1>Freddie Mercury to nie moja bajka, ale aleja jego imienia w Warszawie? Zdecydowanie tak!</h1>
      <address><time datetime="2019-11-24T17:07:17+00:00">24 Nov 2019, 17:07</time> by <a rel="author" href="https://wpolityce.pl/autorzy/40-marcin-wiklo" target="_blank">Marcin Wikło</a></address>
      <p>Muszę wyrazić zdumienie, przeczytałem bowiem na portalu wPolityce.pl, że jest spore grono osób, które widzą niemały problem w nazwaniu jednej z mało istotnych alejek w Warszawie imieniem Freddiego Mercury’ego. Ten wokalista to nie moja bajka (być może placu im. Depeche Mode kiedyś w stolicy doczekam), ale kłopotu z nazwaniem ulicy nie mam.</p>
      <p>
        <b>CZYTAJ TAKŻE: <a href="https://wpolityce.pl/polityka/474330-aleja-freddiego-mercuryego-w-warszawie-a-gdzie-ul-inki">Z aleją Freddiego Mercury’ego w Warszawie nie ma problemu, ale z „Inki” czy Kaczmarskiego… Internauci: „Mamy swoich bohaterów”</a></b>
      </p>
      <p>
        <b>PIERWSZA SPRAWA</b>
      </p>
      <p>Jaki jest właściwie zarzut do tej obywatelskiej inicjatywy? Głośno wyrażane są następujące myśli:</p>
      <blockquote>ulicę &gt;&gt;Inki&lt;&lt; zlikwidowali, a Mercury’ego jest,<br/><br/>Ulicę Lecha Kaczyńskiego trzaskowskie zlikwidowały. Fanów Armii Ludowej zapraszamy do obowiązkowych fotek pod tablicą z nazwą ulicy</blockquote>
      <p>albo</p>
      <blockquote>Nie tylko. Zlikwidowały także ulicę Jacka Kaczmarskiego przywracając imię stalinisty, który instalował nad Wisłą rządy Moskwy, Zygmunta Modzelewskiego.</blockquote>
      <p>
        <b>I to jest wszystko prawda. Apeluję jednak o niemieszanie wątków. Wyraźnie zaznaczam swoje zdanie - skandalem jest rekomunizacja ulic w Warszawie, świadczy o złej woli radnych i prezydenta. Nigdy im tego nie zapomnę, czekam na przywrócenie właściwego porządku, czyli przywrócenia tych upamiętnień.</b>
      </p>
      <p>Ale co u licha jest winien Freddie Mercury, że neokomuna w stolicy Polski trzyma się świetnie?!</p>
      <p>
        <b>DRUGA SPRAWA</b>
      </p>
      <p>Niedaleko są już ulice Johna Lennona i George’a Harrisona. Ich obecność w przestrzeni publicznej utrąca argument w stylu: „a co takiego Mercury zrobił da Polski, że mamy jego ulice” oraz „fajnie się słucha, ale aleja to przesada”.</p>
      <p>Jak wspomniałem, nie jestem fanem ani Queen, ani solowych dokonań wokalisty. Ale patrząc obiektywnie, to był wieki artysta i również w Polsce (i w Warszawie) ma wielu fanów. Skoro wykazali oni na tyle determinacji, by inicjatywę przeprowadzić do końca, niech mają.</p>
      <p>
        <b>TRZECIA SPRAWA</b>
      </p>
      <p>Nikt tego nie wypowie głośno, ale czuć w powietrzu inny zarzut. On taki nie nasz. Gej, właściwie biseksualista, żyjący rozwiąźle i nijak nie da się go przyłatać do konserwatywnych poglądów. No i co z tego? Przecież jego twórczość przekroczyła granicę tak wąskiego jej postrzegania i Freddiego cenią i geje i nie-geje. Cenią za wielkie dzieło, które stworzył.</p>
      <p>Bardzo bym sobie życzył, by kandydatów na pomniki i uliczne tablice oceniać uczciwie. To też byli ludzie, mieli również swoje wady. Mimo tych wad, zapisali się na kartach historii świata wyraźniej niż inni. Przeciwnikom radzę odwrócenie sytuacji. „Inka” i Lech Kaczyński to postacie, o których należy pamiętać, bo uczynili świat lepszym, a nie dlatego, że bardziej byśmy ich dzisiaj zapisali do obozu konserwatywnego niż liberalnego.</p>
      <p>
        <b>OBEJRZYJ RELACJĘ telewizji wPolsce.pl:</b>
      </p>
      <figure>
        <iframe src="https://www.youtube.com/embed/8a-GE6FIWLg" width="650" height="350" data-service="Youtube" scrolling="no"/>
      </figure>
    </article>
  </body>
</html>