<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191616/activistes/femen/irrompen/acte/homenatge/franco"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T17:59:00+00:00"/>
    <meta property="og:title" content="Activistes de Femen irrompen en un acte d'homenatge a Franco"/>
    <meta property="og:description" content="&quot;Al feixisme, ni honor ni glòria&quot; exhibien les feministes"/>
  </head>
  <body>
    <article>
      <h1>Activistes de Femen irrompen en un acte d'homenatge a Franco</h1>
      <h2>"Al feixisme, ni honor ni glòria" exhibien les feministes</h2>
      <address>
        <time datetime="2019-11-24T17:59:00+00:00">24 Nov 2019, 17:59</time>
      </address>
      <p>Sis activistes de Femen han irromput aquest diumenge 24 de novembre en un acte de la Falange a la plaça d'Oriente a Madrid. Les joves han irromput al crit de "Al feixisme, ni honor ni glòria", consigna que també portaven pintada a la part davantera del tors descobert. A l'esquena s'hi podia llegir "Stop 20N-", en referència als actes de celebració de l'aniversari de la mort del dictador Francisco Franco.<br/><br/>Després de la seva irrupció en l'acte, han estat reduïdes per la Policia Nacional, que les ha escorcollat i retingut durant més de 10 minuts. Al seu voltant, mentre estaven retingudes, diverses persones els han adreçat insults. Tot seguit, els agents han conduït les noies a un furgó policial.<br/><br/>En l'acte d'aquest diumenge, desenes de persones es manifestaven per demanar la unitat d'Espanya i per protestar contra l'exhumació de Franco. Els manifestants portaven banderes falangistes i corejaven càntics a favor de Franco i de José Antonio Primo de Rivera.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>