<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/home/sport/hellas/juric-ottima-partita-il-gol-si-vede-la-qualit%C3%A0-1.7798265"/>
    <meta property="og:site_name" content="L'Arena"/>
    <meta property="article:published_time" content="2019-11-24T17:35:34+00:00"/>
    <meta property="og:title" content="Juric: «Ottima partita. Il gol? Si vede la qualità»"/>
    <meta property="og:description" content="."/>
  </head>
  <body>
    <article>
      <h1>Juric: «Ottima <br/>partita. Il gol? <br/>Si vede la qualità»</h1>
      <address>
        <time datetime="2019-11-24T17:35:34+00:00">24 Nov 2019, 17:35</time>
      </address>
      <p> «Ottima partita sotto tutti i profili e una prestazione positiva da parte di tutti», ha detto il tecnico del Verona<b> Ivan Juric</b> a commentare la <a href="https://www.larena.it/home/sport/hellas/verona-da-applausi-batte-la-fiorentina-gol-di-di-carmine-1.7797698">vittoria casalinga dell'Hellas sulla Fiorentina</a>. «La rete di Di Carmine? Bellissima, si è vista la qualità e il talento di questa squadra e Samuel ha grandi qualità. Abbiamo concesso davvero poco e siamo stati sempre in controllo per tutta la gara. Oggi bravissimi contro una squadra tecnicamente fortissima».</p>
      <p>Il tecnico degli scaligeri spiega così l’ottima tenuta della sua difesa, dietro solo alla Juventus per numero di gol subiti. «Fino ad adesso stiamo lavorando bene, c’è molta concentrazione. Questo non ha permesso finora alle squadre rivali di costruire tante occasioni da gol contro di noi».</p>
      <p>Juric ha espresso belle parole poi per <b>Di Carmine</b>, oggi match-winner contro i viola, alla prima rete in campionato. «È un ragazzo serio, doveva rivedere un po' le sue priorità. Prima ci sono state tante occasioni da gol in cui prendevamo il palo, adesso cominciamo a metterla dentro, che è una cosa molto importante». Sul mercato in uscita, infine, l’allenatore croato risponde netto circa l’eventuale addio di <b>Verre</b> nel prossimo mercato di gennaio. «Non c’è nessuna possibilità che vada via».</p>
      <p><b>Vincenzo Montella</b> invece festeggia amaramente la sua 350esima panchina in serie A con la sconfitta della Fiorentina al Bentegodi. «Non abbiamo fatto una buona gara, questo è evidente - ha ammesso il tecnico viola -. Nel nostro momento migliore abbiamo subito gol. Su questo campo hanno sofferto tutti. Mi aspettavo una partita di questo tipo, qualcosa c’è mancato a livello tecnico. Stiamo vivendo un periodo difficile».</p>
      <related>
        <a href="https://www.larena.it/home/sport/hellas/verona-da-applausi-batte-la-fiorentina-gol-di-di-carmine-1.7797698"/>
      </related>
    </article>
  </body>
</html>