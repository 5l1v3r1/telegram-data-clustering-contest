<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/916311.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T17:53:00+00:00"/>
    <meta property="og:title" content="Академик отново е под пара, грабна пета поредна победа"/>
    <meta property="og:description" content="Академик Пловдив грабна блестяща победа срещу гостуващия Берое с 91:63 /30:10, 16:17, 17:22, 28:14/...."/>
  </head>
  <body>
    <article>
      <h1>Академик отново е под пара, грабна пета поредна победа</h1>
      <address>
        <time datetime="2019-11-24T17:53:00+00:00">24 Nov 2019, 17:53</time>
      </address>
      <p>Академик Пловдив грабна блестяща победа срещу гостуващия Берое с 91:63 /30:10, 16:17, 17:22, 28:14/. Отборът на Асен Николов изигра отличен мач в зала СИЛА, отново показа точен мерник в далечната стрелба, вдигна разлика от 20 точки още след първата четвърт и напълно заслужено се поздрави с крайния успех. Това бе общо пета поредна победа на пловдивския баскетболен тим след трите успеха в Балканската лига и общо 4-та в НБЛ.</p>
      <p>Берое започна добре със силни изяви на Уокър в нападение, но до средата на първата четвърт Академик обърна до 15:8 с добра игра в защита, бързи атаки и две тройки на Пери и Тенчев. До края на частта домакините тотално надиграха тима от Стара Загора, продължиха с ефективните бързи атаки, Пери вкара още две тройки и авансът набъбна на 30:10.</p>
      <p>Във втората четвърт Берое се опита да повиши темпото, но отборът на Асен Николов продължи да контролира мача със защита и бързи атаки и успя да парира всякакви опити за стопяване на разликата. След почивката домакините отново успяваха да държат съперника на разстояние, благодарение на точна далечна стрелба на Тенчо Тенчев. Подобрени действия в защита и грешки на домакините обаче позволиха на Берое да стопи пасива си на 12 точки. 1.23 мин. преди края на третата четвърт, който дойде при аванс от 14 точки на студентите.</p>
      <p>В началото на последната четвърт Академик отново се откъсна с тройки на Томич и Бачев. Нови тройки на Бачев, Пери и Шакир Смит вдигнаха разликата до 23 за пловдивчани и в последните 3 минути мачът се доиграваше, а победата на пловдивчани стана още по-изразителна.</p>
      <p>Академик Пловдив записа много висок процент от тройката, като вкара 13 от 27 опита или 48 процента. Берое реализира само 6 тройки. Уилям Пери направи страхотен мач за победителите и бе най-резултатен с 19 точки. Гардът бе безпогрешен в далечната стрелба, като направи 5 тройки при 100-процентова успеваемост. Бачев и Томич вкараха по 17, Шакир Смит – 16 точки. Реджър Дауъл вкара 17 точки за Берое, Антъни Уокър добъви 16, Остин Прайс – 13 точки.</p>
    </article>
  </body>
</html>