<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/kristoffersnu-uvodni-slalom-v-leviju"/>
    <meta property="og:site_name" content="Primorske novice"/>
    <meta property="article:published_time" content="2019-11-24T17:19:54+00:00"/>
    <meta property="og:title" content="Kristoffersnu uvodni slalom v Leviju"/>
    <meta property="og:description" content="Norvežan Henrik Kristoffersen je zmagovalec uvodnega slaloma nove sezone svetovnega pokala alpskih smučarjev. V drugi vožnji je z napadalno vožnjo pridobil tri mesta in za 0,09 sekunde premagal vodilnega po prvi vožnji Francoza Clementa Noela. Slovenca Žan Kranjec in Štefan Hadalin sta v drugi vožnji izgubila nekaj mest ter končala 21. in 23."/>
  </head>
  <body>
    <article>
      <h1>Kristoffersnu uvodni slalom v Leviju</h1>
      <address><time datetime="2019-11-24T17:19:54+00:00">24 Nov 2019, 17:19</time> by <a rel="author">STA</a></address>
      <p>
        <b>Norvežan Henrik Kristoffersen je zmagovalec uvodnega slaloma nove sezone svetovnega pokala alpskih smučarjev. V drugi vožnji je z napadalno vožnjo pridobil tri mesta in za 0,09 sekunde premagal vodilnega po prvi vožnji Francoza Clementa Noela. Slovenca Žan Kranjec in Štefan Hadalin sta v drugi vožnji izgubila nekaj mest ter končala 21. in 23.</b>
      </p>
      <figure>
        <img src="https://static.primorske.si/foto/highres/gnweb/721020_smucanje.jpg"/>
        <figcaption>Henrik Kristoffersen Foto: Sta</figcaption>
      </figure>
      <p><b>LEVI</b> &gt; Po upokojitvi avstrijskega smučarskega asa <b>Marcela Hirscherja</b> so se na stežaj odprla vrata za zmago v slalomu. Najbolje se je na današnji tekmi znašel <b>Henrik Kristoffersen</b>, ki je do 19. zmage v svetovnem pokalu in 16. v slalomu prišel s šestim najhitrejšim časom druge vožnje. Ta je potekala v zahtevnih razmerah, saj se je zaradi močnega sneženja na progi sproti nabiral sneg.</p>
      <p>Levji delež dela je 25-letni Norvežan opravil na strmem delu, kjer je bil bistveno hitrejši od <b>Clementa Noela</b>, in končal s skupnim časom 1:48.55. Enaindvajsetletni Francoz je na tem delu zapravil prednost 0,74 sekunde.</p>
      <h3>Slovenca sta si zagotovila točke</h3>
      <p>Tretje mesto je pripadlo Švicarju <b>Danielu Yulu</b>, ki je skočil s sedmega mesta po prvi vožnji, s končnim zaostankom 0,18 sekunde.</p>
      <p>Kristoffersen je tudi drugič zmagal v Leviju, točno pet let po prvi zmagi na tem prizorišču. S tem pa je popravil vtis po slabšem uvodu v sezono pred skoraj mesecem dni na veleslalomu v Söldnu, kjer je po napaki v drugi vožnji osvojil 18. mesto. Zanj pa je to tudi prva zmaga v slalomu od januarja 2018.</p>
      <p>“Nisem prikazal popolni vožnji, ampak mislim, da napredujem v pravo smer,” je dejal Norvežan v prvi izjavi za uradnega televizijskega distributerja.</p>
      <p>Oba Slovenca <b>Žan Kranjec</b> in <b>Štefan Hadalin</b> sta si zagotovila točke, a v drugi vožnji nekoliko pokvarila svoji uvrstitvi kljub temu, da sta celo nekoliko zmanjšala zaostanek za vodilnim. Kranjec je osvojil 21. mesto (+1,56), Hadalin pa je bil 23. (+1,72).</p>
      <p>“Z uvrstitvijo Žana Kranjca sem zadovoljen, nenazadnje si je prismučal tretjo najboljšo slalomsko uvrstitev v karieri. Prvič tudi ni napadal iz ozadja, pač pa s solidne devetnajste pozicije, kar je povsem nova perspektiva, s katero se je dobro soočil,” je bil s predstavo Kranjca zadovoljen trener <b>Klemen Bergant</b>.</p>
      <h3>Napaka v strmini</h3>
      <p>“V prvi vožnji je naredil napako v strmini, kar se na tako specifični tekmi in ob tako zgoščeni konkurenci hitro pozna. Tudi v drugo je narobe ocenil strmino, načrtovanega skoka po lestvici navzgor tako seveda ni bilo,” je Hadalinov nastop ocenil Bergant.</p>
      <p>V Leviju so danes razočarali nekateri papirnati favoriti. Predvsem najuspešnejši francoski smučar v zgodovini <b>Alexis Pinturault</b>, ki je po zmagi v Söldnu in osvojenim drugim mestom v skupnem seštevku svetovnega pokala lani tokrat s prevelikim zaostankom dan zaključil že po prvi vožnji.</p>
      <p>Največje presenečenje po prvi vožnji je z drugim mestom bil Britanec <b>Dave Ryding</b>, ki pa v drugo ni zdržal pritiska, storil napako v spodnjem delu proge in odstopil.</p>
    </article>
  </body>
</html>