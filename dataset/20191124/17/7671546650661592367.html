<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914963"/>
    <meta property="og:site_name" content="Dnevnik"/>
    <meta property="article:published_time" content="2019-11-24T17:15:00+00:00"/>
    <meta property="og:title" content="Johnson pred volitvami obljublja oblikovanje nove Velike Britanije"/>
    <meta property="og:description" content="Britanski premier Boris Johnson je danes ob predstavitvi programa konservativcev pred predčasnimi parlamentarnimi volitvami obljubil oblikovanje nove Velike Britanije. Konservativci v programu obljubljajo še potrditev zakona o ločitvenem sporazumu z Evropsko unijo do božiča ter izvedbo brexita do konca januarja."/>
  </head>
  <body>
    <article>
      <h1>Johnson pred volitvami obljublja oblikovanje nove Velike Britanije</h1>
      <address><time datetime="2019-11-24T17:15:00+00:00">24 Nov 2019, 17:15</time> by <a rel="author">STA</a></address>
      <p>
        <b>Britanski premier Boris Johnson je danes ob predstavitvi programa konservativcev pred predčasnimi parlamentarnimi volitvami obljubil oblikovanje nove Velike Britanije. Konservativci v programu obljubljajo še potrditev zakona o ločitvenem sporazumu z Evropsko unijo do božiča ter izvedbo brexita do konca januarja.</b>
      </p>
      <p>»Izbira še nikoli ni bila tako očitna. Da izvedemo brexit ter da povrnemo zaupanje in varnost podjetjem in družinam. Da izvedemo brexit ter da lahko osredotočimo svoja srca in misli na prioritete Britancev. Čas je, da izkoristimo potencial celotne države in oblikujemo novo Britanijo,« je dejal Johnson ob predstavitvi programa v Telfordu v osrednji Angliji.</p>
      <p>V okviru tega bodo v britanskem parlamentu še pred 25. decembrom glasovali o zakonu o ločitvenem sporazumu, če bo konservativcem uspelo dobiti večino sedežev na volitvah 12. decembra. Cilj je namreč, da poslanci še pred brexitom 31. januarja ratificirajo dogovor premierja z Brusljem.</p>
      <p>Johnson je še obljubil strožji nadzor nad priseljevanjem ter da bo država do leta 2050 dosegla ničelni ogljični odtis.</p>
      <p>Konservativci v 59-stranskem programu tudi obljubljajo, da ne bodo zvišali davka na prihodek, prispevkov za zavarovanje ali davka na dodano vrednost. Za pomoč pri oskrbi otrok pa nameravajo nameniti dodatnih 250 milijonov funtov.</p>
      <p>V programu so še zapisali, da bodo prepovedali izvoz plastičnih odpadkov v države, ki niso članice Organizacije za gospodarsko sodelovanje in razvoj (OECD), za bolj okolju prijazne obnove domov bodo namenili 6,3 milijarde funtov, za obnovo cest pa pol milijarde na leto. Policijo nameravajo okrepiti z dodatnimi 20.000 uslužbenci.</p>
      <p>V Veliki Britaniji bodo 12. decembra predčasne parlamentarne volitve. Glede na ankete bodo na volitvah ponovno slavili konservativci, ki naj bi prejeli med 36 in 44 odstotkov glasov. Sledili naj bi laburisti z med 25 in 33 odstotkov glasov. Liberalni demokrati naj bi prejeli med 11 in 19 odstotkov podpore. Stranki Brexit pa ankete napovedujejo med tri in 11 odstotkov glasov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914527/svet/televizijski-spopad-johnsona-in-corbyna-v-znamenju-brexita"/>
        <a href="https://www.dnevnik.si/1042913899/svet/johnson-bi-z-vecino-izsilil-trdi-brexit"/>
      </related>
    </article>
  </body>
</html>