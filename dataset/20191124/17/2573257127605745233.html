<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tecnoandroid.it/2019/11/24/oneplus-hackerato-il-database-contenente-i-dati-sensibili-degli-utenti-629848"/>
    <meta property="og:site_name" content="tecnoandroid"/>
    <meta property="article:published_time" content="2019-11-24T17:00:22+00:00"/>
    <meta property="og:title" content="OnePlus, hackerato il database contenente i dati sensibili degli utenti"/>
    <meta property="og:description" content="Gli utenti OnePlus sono invitati a controllare il proprio account e modificare immediatamente la password a causa di un furto di dati subito dall'azienda"/>
  </head>
  <body>
    <article>
      <h1>OnePlus, hackerato il database contenente i dati sensibili degli utenti</h1>
      <h2>Gli utenti OnePlus sono invitati a controllare il proprio account e modificare immediatamente la password a causa di un furto di dati subito dall'azienda</h2>
      <address><time datetime="2019-11-24T17:00:22+00:00">24 Nov 2019, 17:00</time> by <a rel="author">Alessio Amoruso</a></address>
      <figure>
        <img src="https://t4m7p5j6.stackpathcdn.com/wp-content/uploads/2019/11/oneplus-smartwatch-oneplus-watch1-696x392.png"/>
      </figure>
      <p>Brutte notizie in arrivo per gli utenti OnePlus. <b>Gli hacker hanno violato un database contenente i dati sensibili dei clienti OnePlus</b>. La notizia è stata confermata direttamente dal produttore <a href="https://forums.oneplus.com/threads/security-notification.1144088/">attraverso un comunicato ufficiale</a>.</p>
      <p>Nel messaggio rilasciato sul proprio forum, OnePlus afferma che alcuni individui non autorizzati <b>hanno avuto accesso alle informazioni relative agli ordini effettuati dagli utenti</b>. Il brand conferma che dati sensibili come i numeri delle carte di credito, le password e gli account sono al sicuro. Tuttavia, quasi certamente gli hacker hanno <b>trafugato i nomi degli utenti, i numeri di telefono, le email e gli indirizzi</b>.</p>
      <p>Gli effetti diretti di questo furto di dati si <a href="https://www.tecnoandroid.it/2019/11/09/utenti-bnl-a-rischio-truffa-ecco-lemail-che-sta-ingannando-tutti-620587">potrebbero vedere nei prossimi giorni</a>. Infatti, gli <b>utenti potrebbero ricevere numerose email di spam e phishing</b> in seguito a questo incidente. OnePlus ha dichiarato di aver immediatamente rafforzato la sicurezza <b>ed è al lavoro per chiudere le potenziali falle</b>. Le autorità sono state informate così come tutti gli utenti coinvolti.</p>
      <p>Questa è la seconda volta che <a href="https://www.tecnoandroid.it/2018/01/20/oneplus-lazienda-conferma-che-a-40-mila-utenti-sono-stati-hackerati-dati-sensibili-291122">OnePlus finisce nel mirino degli hacker</a>. Lo scorso gennaio 2018, <b>gli hacker sono riusciti a rubare dati sensibili ad oltre 40 mila account</b>. In questo caso inoltre si sono registrate centinaia di frodi bancarie dopo che gli utenti hanno effettuato un pagamento sul sito OnePlus.</p>
      <p>Come sempre, dopo eventi simili <b>è consigliabile effettuare un immediato cambio di password</b>. Per rendere la nuova password più difficile da rintracciare è necessario scegliere una <b>lunga combinazione di caratteri maiuscoli, minuscoli, numeri e caratteri speciali</b>. Inoltre, conviene cambiare tutte le password simili utilizzate su altri account. Quando possibile è sempre meglio utilizzare l’autenticazione a due fattori per avere sempre il massimo controllo sui propri account.</p>
    </article>
  </body>
</html>