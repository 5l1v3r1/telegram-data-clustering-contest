<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/24/a-budapesti-bekelteto-testulet-kimondta-amit-rajta-kivul-szerinte-mas-nem-mer"/>
    <meta property="og:site_name" content="infostart"/>
    <meta property="article:published_time" content="2019-11-24T17:13:49+00:00"/>
    <meta property="og:title" content="A Budapesti Békéltető Testület kimondta, amit rajta kívül szerinte más nem mer"/>
    <meta property="og:description" content="A fogyasztóvédelmi panaszkezelés lassulásától tart a Budapesti Békéltető Testület (BBT), mivel egy szeptemberi jogszabályváltozás elvonta a költségvetése egy részét."/>
  </head>
  <body>
    <article>
      <h1>A Budapesti Békéltető Testület kimondta, amit rajta kívül szerinte más nem mer</h1>
      <address><time datetime="2019-11-24T17:13:49+00:00">24 Nov 2019, 17:13</time> by <a rel="author">InfoRádió</a></address>
      <h3>A fogyasztóvédelmi panaszkezelés lassulásától tart a Budapesti Békéltető Testület (BBT), mivel egy szeptemberi jogszabályváltozás elvonta a költségvetése egy részét. Sérelmezi azt is, hogy a csökkentett összeg második félévi kifizetésével is adós még a Magyar Kereskedelmi és Iparkamara.</h3>
      <p>A Budapesti Békéltető Testület a Pest megyei Békéltető Testülettel együtt az országos panaszok mintegy 60 százalékát kezeli, jelenleg is körülbelül négyezren várnak a vitarendezésre a fővárosban, amit a BTT alapesetben gyorsan és ingyenesen old meg – fogalmazott Baranovszky György, a fővárosi testület elnöke, de lassulástól tart, miután egyre több a fogyasztói panasz, miközben az is problémákat okoz, hogy a Magyar Kereskedelmi és Iparkamara még mindig nem biztosította a második félévre a testületek működéséhez szükséges forrásokat, miközben lassan december van.</p>
      <p>A szakember elmondása szerint a fogyasztóvédelmi törvény módosításától függetlenül egy olyan táblázatot használ a Magyar Kereskedelmi és Iparkamara a jogalkotóval közösen, amely helytelen. Eközben a jogalkotó csökkentette a Budapesti Békéltető Testület költségvetését, a felszabaduló forrásokat pedig a vidéki testületek, illetve a Magyar Kereskedelmi és Iparkamara kapta meg. Baranovszky György szerint ez sem indolja a kifizetések csúszását, ami rendszerszintű problémát okoz a békéltetőtestületek működésében, és nem tartható fenn hosszú távon.</p>
      <blockquote>"Csak senki sincs, aki ezt rajtunk kívül el meri mondani"</blockquote>
      <p>– tette hozzá a szakember.</p>
      <p>A probléma nemcsak a fővárosi, hanem valamennyi békéltető testület érinti, ennek tényét azonban Baranovszky György szerint a másik fél nem fogja elismerni és csak kifogásokat keres a csúszások okára.</p>
      <blockquote>A területi békéltető testületek esetében néhány millió forintról van szó évente, míg a budapesti és Pest megyei testület 220 millió forintból gazdálkodhatna.</blockquote>
      <p>Az pedig, hogy a jogalkotó mostanában végig "roadshow-zza" az országot azzal, hogy január 1-jétől a békéltető testületek hatékonyabbá válnak, mert a Magyar Kereskedelmi és Iparkamara elnökével lesznek jogviszonyban a területi elnökök, vagy mert országos szabályozást hoznak létre, a szakember szerint egyáltalán nem a hangoztatott hatékonyságot növeli. Szerinte hiba a fogyasztóvédelmi békéltetésben hatékonyságról beszélni. "Egészen más a hatékonyság egy iparágban, mint a vállalkozói vagy fogyasztói oldalról tekintve, amikor egy vitát kell megoldani. Egy kérdés lehet: megoldja-e a vitát, egyezségre jutnak-e a felek, vagy nem?" – tette hozzá.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Elszámolási vita a békéltető testületeknél – Baranovszky György, BBT</p>
      <figure>
        <audio src="https://infostart.hu/audio/00005/0000526eb.mp3"/>
      </figure>
      <p> </p>
    </article>
  </body>
</html>