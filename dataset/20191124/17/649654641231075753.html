<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/bbc-news-serbian/seks-i-kontracepcija-jesu-li-muskarci-spremni-da-uzimaju-anti-bebi-pilulu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T17:30:09+00:00"/>
    <meta property="og:title" content="Seks i kontracepcija: Jesu li muškarci spremni da uzimaju anti-bebi pilulu"/>
    <meta property="og:description" content="Getty Images Uprkos ohrabrujućim vestima i gotovo 50 godina istraživanja, na vidiku još nema verzije kontraceptivnih pilula za muškarce koja bi se slobodno"/>
  </head>
  <body>
    <article>
      <h1>Seks i kontracepcija: Jesu li muškarci spremni da uzimaju anti-bebi pilulu</h1>
      <address><time datetime="2019-11-24T17:30:09+00:00">24 Nov 2019, 17:30</time> by <a rel="author">BBC News na srpskom</a></address>
      <p>Uprkos ohrabrujućim vestima i gotovo 50 godina istraživanja, na vidiku još nema verzije kontraceptivnih pilula za muškarce koja bi se slobodno prodavala po apotekama.</p>
      <p>Nedostatak sredstava i pretpostavljena nezainteresovanost muškaraca znači da ovakva pilula do sada nije proizvedena za masovnu upotrebu. I dalje se uglavnom od žena očekuje da preuzmu odgovornost ukoliko ne žele da zatrudne.</p>
      <p>Međutim, istraživanje pokazuje da bi mnogi muškarci prihvatili pilulu kad bi bila dostupna.</p>
      <ul>
        <li>
          <a href="https://www.bbc.com/serbian/lat/svet-44277651?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Šta će se desiti s abortusom u Severnoj Irskoj?</a>
        </li>
        <li>
          <a href="https://www.bbc.com/serbian/lat/svet-47717652?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Kontraceptivna pilula za muškarce – zašto i dalje čekamo</a>
        </li>
        <li>
          <a href="https://www.bbc.com/serbian/lat/svet-49826047?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Carski rez može da bude najsigurnija opcija</a>
        </li>
      </ul>
      <p>Trećina seksualno aktivnih Britanaca kaže da bi <a href="https://d25d2506sfb94s.cloudfront.net/cumulus_uploads/document/s1bnnprbij/YG-Archive-MalePillInternal-170918.pdf">uzelo u obzir uzimanje hormonalne kontracepcije</a>, kao što je pilula ili implantat. To je isti procenat britanskih žena koji trenutno koristi jedan takav lek.</p>
      <p>Osam od 10 ljudi u anketi reklo je da bi kontracepcija trebalo da bude zajednička odgovornost.</p>
      <figure>
        <img src="https://www.danas.rs/wp-content/uploads/2019/11/109255513_condoms.jpg?x51692"/>
        <figcaption><b>Getty Images</b><br/>Trenutno prezervativi i vazektomiju su jedine kontraceptivne metode</figcaption>
      </figure>
      <p>Za to vreme, <a href="https://www.malecontraceptive.org/wp-content/uploads/2019/03/MCI_ConsumerResearchStudy.pdf">77 odsto anketiranih seksualno aktivnih američkih muškaraca uzrasta od 18 do 44 </a>godine su „veoma ili donekle“ zainteresovani da isprobaju mušku kontracepciju koja nisu kondomi ili vazektomija.</p>
      <p>Može li, dakle, prihvatanje javnosti, uz popuštanje strogih podela na rodne uloge, dovesti do toga da muška pilula postane realnost?</p>
      <h4>Koja kontracepcija je najrasprostranjenija u svetu?</h4>
      <p>Malo više od trećine parova u plodnim godinama u čitavom svetu ne koristi ništa od kontracepcije, <a href="https://www.un.org/en/development/desa/population/publications/pdf/family/trendsContraceptiveUse2015Report.pdf">kažu rezultati studije UN-a</a>.</p>
      <p>Ali kad je koriste, kontraceptivna sredstva namenjena ženama su daleko uobičajeniji izbor.</p>
      <p>Oko 19 odsto žena koje su udate ili u vezi oslanja se na sterilizaciju, 14 odsto na spiralu, 9 odsto na pilulu i 5 odsto na injekcije.</p>
      <p>Kontraceptivna sredstava za muškarce se značajno manje koriste: 8 odsto se oslanja na kondome, a 2 odsto na vazektomiju.</p>
      <figure>
        <img src="https://ichef.bbci.co.uk/news/amp/idt2/470/740d1175-0304-4bde-8840-898350ce634e"/>
      </figure>
      <p>To nije uvek bilo tako.</p>
      <p>Pre pilule, muškarci su morali da učestvuju u kontracepciji, na primer upotrebom kondoma.</p>
      <p>Kad je ženska pilula počela masovno da se proizvodi ranih šezdesetih, žene su prvi put mogle da kontrolišu plodnost bez učešća ili znanja seksualnog partnera.</p>
      <p>Danas je trenutno više od 100 miliona žena na piluli i to je najrasprostranjeniji oblik kontracepcije u Evropi, Australiji i na Novom Zelandu. Drugi je najpopularniji u Africi, Latinskoj Americi i Severnoj Americi, i treći najpopularniji u Aziji.</p>
      <p>Tokom decenija pilula je oslobodila mnoge žene, omogućivši im da odlože ili spreče majčinstvo zarad drugih prilika, kao što su više obrazovanje ili zaposlenje.</p>
      <p>To je razlog zašto se ona često doživljava kao glavna prekretnica u borbi za ženska prava i jednim od najvećih izuma 20. veka.</p>
      <p>Ali kako se društvo sve više kreće prema rodnoj ravnopravnosti, zapanjujuće je da žene ostaju i dalje one koje moraju da preuzmu na sebe emotivni, društveni, finansijski i vremenski teret kontracepcije, da ne pominjemo njene nuspojave.</p>
      <figure>
        <img src="https://www.danas.rs/wp-content/uploads/2019/11/109246442_thepill.jpg?x51692"/>
        <figcaption><b>Getty Images</b><br/>Više od 100 miliona žena na svetu koristi kontraceptivne pilule</figcaption>
      </figure>
      <h4>Zašto, dakle, još nemamo mušku pilulu?</h4>
      <p>Bilo je potrebno da prođe samo jedna decenija da bi ženska pilula postala naširoko dostupna nakon što je izumljena.</p>
      <p>Zašto je onda potrebno toliko vremena da na tržište stigne muška pilula, koja je prvi put testirana<a href="https://www.ncbi.nlm.nih.gov/pmc/articles/PMC4762912/"> još sedamdesetih?</a></p>
      <p>Neki naučnici tvrde da je naučni aspekt razvoja muških kontraceptivnih pilula komplikovaniji od razvoja ženskih.</p>
      <p>Muška pilula funkcioniše tako što zaustavlja proizvodnju spermatozoida, <a href="https://www.ncbi.nlm.nih.gov/pmc/articles/PMC6419257/">ali nivo hormona neophodan</a> da bi se to postiglo može da izazove nuspojave.</p>
      <p>U igri su i društveni i ekonomski faktori.</p>
      <p>Polje reproduktivne nauke i medicine uglavnom se usredsređivalo na žensko telo, zapostavljajući muško. Na primer, skoro svako zna šta radi ginekolog, a opet je vrlo malo njih čulo za androloga, doktora specijalizovanog za muški reproduktivni sistem.</p>
      <figure>
        <img src="https://www.danas.rs/wp-content/uploads/2019/11/109245608_pharmacyman1.jpg?x51692"/>
        <figcaption><b>Getty Images</b><br/>Uprkos istraživanjima, pilule za muškarce se i dalje ne nalaze na policama</figcaption>
      </figure>
      <p>Istraživanje muške pilule ne samo da je krenulo decenijama posle ženske pilule, već ga je kočio i nedostatak sredstava.</p>
      <p>To je tako delom zbog farmaceutskih kompanija, regulatora, a i sami muškarci deluju kao da su mnogo manje spremni <a href="https://www.vice.com/en_us/article/59mpgq/men-abandon-groundbreaking-study-on-male-birth-control-citing-mood-changes">da prihvate potencijalne nuspojave</a>.</p>
      <p>Iako se određeni simptomi smatraju prihvatljivim kod ženskih pilula, zato što se vagaju uz rizik trudnoće, često se doživljavaju kao „neprihvatljivi“ za muške kontraceptivne pilule, zato što su kontrolna grupa zdravi mladi muškarci.</p>
      <p>Uz to, česte nuspojave ženske pilule kao što su gojenje, promene raspoloženja i smanjena želja za seksom često se doživljavaju<a href="https://journals.sagepub.com/doi/abs/10.1177/1097184X17707990"> kao atak na muževnost</a>.</p>
      <p><a href="https://www.parsemus.org/projects/clean-sheets-pill/">Istraživanje pilule „čistih čaršava“</a>, kontraceptivnog sredstva za muškarce koje omogućava orgazam bez sperme, zaustavljeno je iz sličnih razloga, zato što se ejakulacija doživljava kao važna komponenta muške seksualnosti.</p>
      <p>Da li bi žene verovale muškarcima po pitanju kontracepcije često se pominje kao još jedan remetilački faktor.</p>
      <p>Ali istraživanje čak i od pre nekoliko decenija pokazuje da su žene u dugoročnim vezama spremne <a href="https://academic.oup.com/humrep/article/15/3/646/2915403/">da veruju muškim partnerima po pitanju kontracepcije</a>, dok nisu spremne da im veruju po pitanju kontracepcije kad je u pitanju neobavezan seks.</p>
      <figure>
        <img src="https://www.danas.rs/wp-content/uploads/2019/11/109246440_family1.jpg?x51692"/>
        <figcaption><b>Getty Images</b><br/>Muškarci i žene sve češće dele obaveze</figcaption>
      </figure>
      <h4>„Ženski posao?“</h4>
      <p>Budući da se kontracepcija uglavnom doživljava kao „ženski posao“, odmah se pretpostavlja da muškarci ne bi koristili kontracepciju.</p>
      <p>A opet se rodne uloge menjaju, a <a href="https://journals.sagepub.com/doi/10.1177/0192513X14522245">muškarci su danas mnogo spremniji da dele domaćinske i roditeljske odgovornosti</a>.</p>
      <p>Ovo pomeranje ravnoteže možda može da važi i za kontracepciju, uz studije koje pokazuju da su <a href="https://www.ncbi.nlm.nih.gov/pubmed/24997170">mlađi ljudi skloniji da je dožive kao zajedničku odgovornost</a>.</p>
      <p>Određene grupe muškaraca, <a href="https://www.researchgate.net/publication/8122107_Attitudes_toward_male_fertility_control_Results_of_a_multinational_survey_on_four_continents">posebno one koje su obrazovanije</a>, dobro stojeće ili <a href="https://repository.brynmawr.edu/psych_pubs/75/">kojima su manje važne tradicionalne rodne uloge</a>, sklonije su da podrže ili čak jedva dočekaju dolazak muške kontracepcije.</p>
      <p>Iako dobrodošla, masovna pristupačnost muške pilule neće garantovati njenu upotrebu, što je problem koji smo videli i sa stopom sterilizacije. Iako je muška vazektomija izmišljena pre skoro 200 godina, ženska sterilizacija je 10 puta uobičajenija širom sveta uprkos tome što je manje efikasna, skuplja i sklonija komplikacijama.</p>
      <p>Veća rodna ravnopravnost neophodni je prvi korak u otklanjanju društvenih i ekonomskih prepreka za razvijanje kontraceptivnih pilula namenjenih muškarcima.</p>
      <p>Čekali smo 50 godina na mušku pilulu, ajde da ne čekamo još 50.</p>
      <hr/>
      <figure>
        <img src="https://www.danas.rs/wp-content/uploads/2019/11/99889409_100women_uklogo.jpg?x51692"/>
        <figcaption>BBC</figcaption>
      </figure>
      <h4>Šta je 100 žena?</h4>
      <p>Ovu analizu je napisao ekspert koji radi za spoljnu organizaciju.</p>
      <p>Naručila ju je <a href="http://www.bbc.co.uk/news/topics/c779dqxlxv2t/100-women?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">BBC 100 žena sezona 2019.</a> Lisa Kampo-Engelstn, jedna od ovogodišnjih 100 žena, bioetičarka je specijalizovana za reproduktivnu etiku. Ona je vanredna profesorka na Institutu za bioetiku Olden Marč i katedri za akušerstvo i ginekologiju na Medicinskom koledžu u Olbaniju, u Njujorku.</p>
      <p>BBC 100 žena imenuje 100 uticajnih i uzornih žena iz svih krajeva sveta svake godine i deli njihove priče.</p>
      <p>Bila je ovo godina ogromnih globalnih promena, tako da 2019. godine BBC 100 žena postavlja pitanje: „Kako bi budućnost mogla da izgleda 2030. godine?“</p>
      <p>Od arhitektkinje koja planira ponovnu izgradnju Sirieu, do dizajnerke helikoptera za Mars, mnoge sa spiska su inovativne u svojim poljima delovanja, a tokom čitave sezone davaće nam predviđanja kako će život izgledati 2030. godine.</p>
      <p>Drugi, poput „sablasne“ političarke koja se opire mafiji i fudbalerke koja se bori protiv mizoginije, utiru put njihovim koleginicama u surovim uslovima delovanja.</p>
      <p>Pronađite nas na <a href="https://www.facebook.com/BBC100women/?hc_ref=PAGES_TIMELINE&amp;fref=nf">Fejsbuku</a>, <a href="https://www.instagram.com/bbc100women/?hl=en">Instagramu</a>, <a href="https://twitter.com/bbc100women">Tviteru</a> i koristite #100Women</p>
      <p>
        <i>Priredila: Elenor Lauri</i>
      </p>
      <hr/>
      <p><i>Pratite nas na </i><a href="https://www.facebook.com/BBCNewsnasrpskom/">Fejsbuku</a><i> i </i><a href="https://twitter.com/bbcnasrpskom">Tviteru</a><i>. Ako imate predlog teme za nas, javite se na </i>bbcnasrpskom@bbc.co.uk</p>
      <h3>Povezani tekstovi:</h3>
    </article>
  </body>
</html>