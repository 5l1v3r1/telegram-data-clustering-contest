<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112782"/>
    <meta property="og:site_name" content="MGR Online"/>
    <meta property="article:published_time" content="2019-11-24T17:41:00+00:00"/>
    <meta property="og:title" content="‘อีลอน มัสก์’ คุยโขมง รถกระบะไฟฟ้า‘ไซเบอร์ทรัก’ แค่ 2 วันมีออร์เดอร์เข้ามาแล้วเกือบ 150,000 คัน"/>
    <meta property="og:description" content="รถกระบะไฟฟ้ารุ่นแรกของบริษัทเทสลา ได้รับใบสั่งซื้อแล้วเกือบๆ 150,000 คัน อีลอน มัสก์ อภิมหาเศรษฐีผู้เป็นซีอีโอของบริษัทคุยลั่นผ่านทางทวิตเตอร์ เพียง 2 วันหลังจากการเปิดตัวที่จัดงานกันอย่างใหญ่โตทว่าเกิดความผิดพลาดอย่างน่าอับอาย"/>
  </head>
  <body>
    <article>
      <h1>‘อีลอน มัสก์’ คุยโขมง รถกระบะไฟฟ้า‘ไซเบอร์ทรัก’ แค่ 2 วันมีออร์เดอร์เข้ามาแล้วเกือบ 150,000 คัน</h1>
      <address><time datetime="2019-11-24T17:41:00+00:00">24 Nov 2019, 17:41</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011667501.JPEG"/>
        <figcaption>
          <i>อีลอน มัสก์ ซีอีโอและผู้ร่วมก่อตั้งบริษัทเทสลา ขณะเปิดตัวรถกระบะไฟฟ้า “ไซเบอร์ทรัก” เมื่อวันพฤหัสบดี (21 พ.ย.)</i>
        </figcaption>
      </figure>
      <p>
        <b>เอเอฟพี/เอเจนซีส์ – รถกระบะไฟฟ้ารุ่นแรกของบริษัทเทสลา ได้รับใบสั่งซื้อแล้วเกือบๆ 150,000 คัน อีลอน มัสก์ อภิมหาเศรษฐีผู้เป็นซีอีโอของบริษัทคุยลั่นผ่านทางทวิตเตอร์ เพียง 2 วันหลังจากการเปิดตัวที่จัดงานกันอย่างใหญ่โตทว่ากลับเกิดความผิดพลาดอย่างน่าอับอายขึ้นมา</b>
      </p>
      <figure>
        <iframe src="https://www.youtube.com/embed/6maUvgt3tCQ" width="560" height="315" data-service="Youtube" scrolling="no"/>
      </figure>
      <p>มัสก์ ซึ่งเป็นผู้ร่วมก่อตั้งเทสลาด้วย ต้องพูดแก้เนื้อแก้ตัวเป็นพัลวันบนเวทีงานเปิดตัวซึ่งจัดขึ้นที่เมืองฮอว์ธอร์น รัฐแคลิฟอร์เนียในวันพฤหัสบดี (21 พ.ย.) เมื่อปรากฏว่ากระจกหน้าต่างโลหะของรถกระบะ “ไซเบอร์ทรัก” (Cybertruck) คันนี้แตกร้าว ระหว่างการสาธิตซึ่งมุ่งจะแสดงให้เห็นว่ามันแข็งแกร่งขนาดไหน<br/><br/>หุ้นของเทสลายังหล่นฮวบถึง 6.1% ในวันศุกร์ (22) ภายหลังการเปิดตัวรถกระบะที่ไม่ราบรื่นเอาเลยคราวนี้ โดยจากการคำนวณของนิตยสารฟอร์บส์ นี่ทำให้มูลค่าทรัพย์สินสุทธิส่วนตัวของมัสก์หดหายไป 768 ล้านดอลลาร์ภายในเวลาเพียงวันเดียว <br/><br/>แต่ในวันเสาร์ (23) มัสก์ทวิตว่า เทสลาได้รับใบสั่งซื้อจากผู้ที่ต้องการเป็นเจ้าของรถกระบะไฟฟ้านี้แล้ว เป็นจำนวน 146,000 คัน<br/><br/>“มีออร์เดอร์ไซเบอร์ทรัก 146k แล้วจนถึงตอนนี้ โดย 42% เลือกแบบใช้เครื่องยนต์ได้ 2 อย่าง 41% เลือก 3 อย่าง และ 17% เลือกอย่างเดียว” เขาเขียนเอาไว้เช่นนี้ พร้อมกับย้ำว่า แรงซื้อเข้ามาขนาดนี้ทั้งๆ ที่ผลิตภัณฑ์ตัวนี้ “ไม่ได้ออกโฆษณาและไม่มีการจ่ายเงินเพื่อขอให้รับรองสนับสนุน”<br/><br/>ไซเบอร์ทรักซึ่งถูกออกแบบในสไตล์ “อินดัสเตรียล” ตัวรถคลุมด้วยเหล็กกล้าอัลลอยแบบเดียวกับที่มัสก์วางแผนจะใช้กับจรวด “สเปซเอ็กซ์ สตาร์ชิป” ของเขา และจะสามารถเร่งความเร็วจาก 0 ไปที่ 100 กิโลเมตรต่อชั่วโมงได้ภายในเวลาประมาณ 3 วินาที ซีอีโอและผู้ร่วมก่อตั้งบริษัทเทสลาผู้นิ้คุยเอาไว้ในงานเปิดตัวเมื่อวันพฤหัสบดี (21)<br/><br/>เขาบอกว่าโมเดลที่ถูกที่สุด จะเริ่มต้นด้วยราคาคันละ 39,900 ดอลลาร์ โดยสามารถวิ่งได้ไกล 400 กิโลเมตร ขณะที่โมเลดที่หรูที่สุดจะสามารถไปได้ไกลเป็น 2 เท่าตัว และจะขายในราคาคันละ 69,900 ดอลลาร์<br/><br/>ยังไม่มีกำหนดแน่นอนว่าเทสลาจะเริ่มจำหน่ายไซเบอร์ทรักเมื่อใด แต่พวกวิเคราะห์มองว่าบริษัทน่าจะยังไม่พร้อมก่อนสิ้นปี 2021 เป็นอย่างเร็วที่สุด<br/><br/>ขณะเดียวกัน มีนักวิเคราะห์หลายรายเตือนว่า ดีไซน์ของไซเบอร์ทรักซึ่งดูเหมือนยุคอวกาศ ไม่น่าจะสามารถท้าทายโมเดลขายดีที่สุดของฟอร์ด ตลอดจนบริษัทรถธรรมดาทั่วไปรายอื่นๆ ได้</p>
      <figure>
        <img src="https://mpics.mgronline.com/pics/Images/562000011667502.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112782"/>
      </related>
    </article>
  </body>
</html>