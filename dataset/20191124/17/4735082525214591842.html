<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Komentarze/311249972-Jerzy-Haszczynski-Wilenska-lekcja.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T17:48:00+00:00"/>
    <meta property="og:title" content="Jerzy Haszczyński: Wileńska lekcja"/>
    <meta property="og:description" content="Przez lata historia raczej dzieliła Litwinów i Polaków. Piątkowe uroczystości w Wilnie pokazują, że może łączyć."/>
  </head>
  <body>
    <article>
      <h1>Jerzy Haszczyński: Wileńska lekcja</h1>
      <address><time datetime="2019-11-24T17:48:00+00:00">24 Nov 2019, 17:48</time> by <a rel="author">Jerzy Haszczyński</a></address>
      <p>
        <b>Przez lata historia raczej dzieliła Litwinów i Polaków. Piątkowe uroczystości w Wilnie pokazują, że może łączyć.</b>
      </p>
      <p>Maszerujący razem żołnierze polscy i litewscy, morze białoruskich flag zdelegalizowanych przez Łukaszenkę, prezydenci Litwy i Polski Gitanas Nauseda i Andrzej Duda wciąż obok siebie, skupieni w katedrze – te obrazy robią wielkie wrażenie, przykuwają uwagę milionów.</p>
      <p>Tak było 22 listopada w litewskiej stolicy, gdzie odbyły się uroczystości pochowania szczątków powstańców styczniowych straconych przez Rosjan. <a href="https://www.rp.pl/Historia/311229939-Prezydent-i-premier-w-Wilnie-Uroczysty-pogrzeb-powstancow-styczniowych.html">Konstanty Kalinowski i Zygmunt Sierakowski są bohaterami kilku narodów, nie ma się co licytować, którego bardziej. </a>Było to święto litewsko-polsko-białoruskie, kolejność można zresztą dowolnie zmieniać i dodać jeszcze jakiś element.</p>
      <p>Wspólnotę Litwinów i Polaków, a także innych w tym trudnym regionie – Białorusinów, Ukraińców, Łotyszy – widać najlepiej, gdy spojrzy się na wiek XIX, gdy nie było nas na mapie. To, co utrudniało relacje, czy wręcz je zamroziło, wiązało się głównie z historią ubiegłego stulecia. Polityka historyczna zazwyczaj jest skierowana przeciw innym, a tym innym jest najczęściej sąsiad; karmi się ona męczeństwem, ale też konfliktem, sporem. Tym razem mieliśmy przykład polityki historycznej, która sąsiadów łączy.</p>
      <p>Uroczystości w Wilnie pokazały, że atmosfera w stosunkach między Litwą i Polską jest bardzo dobra. Poprawia się od kilku lat, od kiedy premierem został Saulius Skvernelis. PiS w swoim programie uznaje Litwę za jednego z trzech najważniejszych partnerów w Europie, a jest to przecież najmniejszy z naszych siedmiu sąsiadów. Zmieniają się też Polacy na Litwie, a to ich problemy wpływały na stan wzajemnych stosunków. Pojawiły się nowe prądy wśród polskich elit, a polska partia AWPL jest w rządzie litewskim, gdzie ma dwa ważne resorty.</p>
      <p>Doświadczenie podpowiada, by ostrożnie wychwalać stosunki polsko-litewskie. Piątkowe uroczystości napawają optymizmem. Nie zmarnujmy tego – i my, i Litwini.</p>
    </article>
  </body>
</html>