<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1166388-jablonec-remizoval-na-hristi-slovacka-na-treti-misto-neposkocil.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-24T17:27:00+00:00"/>
    <meta property="og:title" content="Slovácko - Jablonec 1:1, Jablonec remizoval na hřišti Slovácka, na třetí místo neposkočil"/>
    <meta property="og:description" content="Fotbalisté Slovácka remizovali v dohrávce 17. kola první ligy s Jabloncem 1:1. Hosty poslal ve 12. minutě do vedení Martin Doležal, ale v 32. minutě srovnal Petr Reinberk. Vzájemný duel v Uherském Hradišti skončil nerozhodně popáté za sebou. Jablonec, který venku v lize poslední čtyři zápasy neprohrál, nevyužil šanci poskočit na třetí místo v tabulce a zůstal čtvrtý. Slovácko tři kola čeká na vítězství a figuruje s tříbodovou ztrátou na sedmé pozici."/>
  </head>
  <body>
    <article>
      <h1>Slovácko - Jablonec 1:1, Jablonec remizoval na hřišti Slovácka, na třetí místo neposkočil</h1>
      <address><time datetime="2019-11-24T17:27:00+00:00">24 Nov 2019, 17:27</time> by <a rel="author">ČTK</a></address>
      <p><i>Min.</i> <i>Hráč</i> <i>Akce</i> <br/>12. Doležal 0:1 <br/>32. Reinberk 1:1</p>
      <p>
        <a href="https://online.sport.cz/detail/22615/">Záznam online reportáže »</a>
      </p>
      <p>Fotbalisté Slovácka remizovali v dohrávce 17. kola první ligy s Jabloncem 1:1. Hosty poslal ve 12. minutě do vedení Martin Doležal, ale v 32. minutě srovnal Petr Reinberk. Vzájemný duel v Uherském Hradišti skončil nerozhodně popáté za sebou. Jablonec, který venku v lize poslední čtyři zápasy neprohrál, nevyužil šanci poskočit na třetí místo v tabulce a zůstal čtvrtý. Slovácko tři kola čeká na vítězství a figuruje s tříbodovou ztrátou na sedmé pozici.</p>
      <slideshow>
        <figure>
          <img src="https://media.sport.cz/images/gallery/0000000009990645/arXwSg0u-tiZg2J_f-I0Bw/5ddc1adea51200ccb00f0100-289181.jpg?20191125192124"/>
          <figcaption>Zleva Rafael Acosta a Martin Doležal z Jablonce se radují z gólu.</figcaption>
        </figure>
        <figure>
          <img src="https://media.sport.cz/images/gallery/0000000009990638/aoYyS3IjrqH24HFcEQkpRw/5ddc1addb748ad8798480100-289180.jpg?20191125192220"/>
          <figcaption>Martin Doležal z Jablonce a Jan Navrátil ze Slovácka bojují o míč.</figcaption>
        </figure>
        <figure>
          <img src="https://media.sport.cz/images/gallery/0000000009990666/Rh2ndHvSiC4b0TroQOTC9w/5ddc1f1320b71a46026e0100-289183.jpg?20191125193808"/>
          <figcaption>Hráči Slovácka se radují z gólu.</figcaption>
        </figure>
      </slideshow>
      <p>Slovácko vstoupilo do zápasu velmi aktivně. Už ve druhé minutě Havlík z přímého kopu těsně minul a vzápětí mířil stejný hráč o kousek nad. Poté jablonecká obrana odvrátila míč před Daníčkem.</p>
      <p>Severočeši se v úvodu bránili, ale pak jim stačila jedna akce k vedoucímu gólu. Acosta přetáhl ve 12. minutě rohový kop, míč vrátil před bránu Plechatý a Doležal jej hlavou doklepl do sítě. Připsal si sedmý gól v ligové sezoně.</p>
      <figure>
        <img src="https://media.sport.cz/images/top_foto1/0000000809990564/DyKr8-PbpiheMEIOfp1nkA/5ddad154d3964cd3a53b0100-289128.jpg"/>
      </figure>
      <p>
        <a href="https://www.sport.cz/1165924-plzen-ze-ztraty-na-slavii-nic-nesmazala-nepremohla-karvinou-banik-nepreskocil-spartu.html">
          <b>Plzeň ze ztráty na Slavii nic nesmazala, nepřemohla Karvinou. Baník nepřeskočil Spartu</b>
        </a>
      </p>
      <p>Slovácko i nadále pokračovalo v nátlakové hře, dobrou kombinací se dostávalo k pokutovému území Jablonce, ale ve finální fázi mu chyběla přesnost. Po půlhodině hry zblízka ve velké šanci pálil Šašinka nad.</p>
      <figure>
        <img src="https://media.sport.cz/images/top_foto1/0000000009190519/tcHewmV5ypE6FZ2L0nlNDA/5dd967b1ce225f20b3f60000-289033.jpg"/>
      </figure>
      <p>
        <a href="https://www.sport.cz/1165486-olomouc-presilovku-nevyuzila-slavia-odvazi-bod-liberec-rozdrtil-zlin.html">
          <b>Olomouc přesilovku nevyužila, Slavia odváží bod. Liberec rozdrtil Zlín</b>
        </a>
      </p>
      <p>Ve 32. minutě už přišlo vyrovnání. K brankové čáře se v šestnáctce protáhl Hellebrand, vrátil míč na malé vápno a Reinberk bez problémů rozvlnil síť. Skóroval poprvé v ligové sezoně.</p>
      <p>Ani po přestávce se obraz hry dlouho příliš neměnil a Slovácko se dobrým pohybem dostávalo do tlaku. V 50. minutě dvakrát střílel nebezpečně Navrátil, ale bez efektu, podobně dopadly i pokusy Havlíka.</p>
      <p>Hosté se z defenzivního bloku zmohli jen na rychlé protiútoky. V 70. minutě se ve vyložené pozici ocitl jablonecký Chramosta, ale přestřelil Trmalovu branku. Severočeši poté přece jen přidali. V 80. minutě se znovu do palebné pozice dostal Chramosta, ale opět pálil nad.</p>
      <p>Ze závěrečného tlaku se už neprosadilo ani Slovácko, které sice Jablonci po čtyřech zápasech dalo gól, ale v lize ho neporazilo podvanácté za sebou.</p>
      <p>
        <b>17. kolo první fotbalové ligy:</b>
      </p>
      <p>
        <b>
          <u>1. FC Slovácko - FK Jablonec 1:1 (1:1)</u>
        </b>
      </p>
      <p><b>Branky:</b> 32. Reinberk - 12. Doležal. Rozhodčí: Pechanec - Blažej, Vaňkát - Julínek (video). ŽK: Kadlec, Petržela - Holík, Břečka. Diváci: 3874.</p>
      <p><b>Slovácko:</b> Trmal - Juroška, Krejčí, Kadlec, Reinberk - Daníček, Havlík - Petržela (64. Kalabiška), Hellebrand (60. Zajíc), Navrátil - Šašinka (80. Dvořák). Trenér: Svědík.</p>
      <p><b>Jablonec:</b> Hrubý - Holík, Jugas, Plechatý, Břečka - Acosta (58. Pleštil), Hübschman (26. Kubista), Považanec, Sýkora - Chramosta (90.+4 Pilík), Doležal. Trenér: Rada.</p>
    </article>
  </body>
</html>