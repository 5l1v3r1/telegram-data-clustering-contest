<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191124_Egy_szerzono_tortenelmet_ir_a_becsi_operaban"/>
    <meta property="og:site_name" content="HVG.hu"/>
    <meta property="article:published_time" content="2019-11-24T17:20:00+00:00"/>
    <meta property="og:title" content="Történelmet ír egy zeneszerzőnő a bécsi operában"/>
    <meta property="og:description" content="Arra még sosem volt példa, hogy nő művét mutassák be a patinás intézményben."/>
  </head>
  <body>
    <article>
      <h1>Történelmet ír egy zeneszerzőnő a bécsi operában</h1>
      <address><time datetime="2019-11-24T17:20:00+00:00">24 Nov 2019, 17:20</time> by <a rel="author">hvg.hu</a></address>
      <p>
        <b>Arra még sosem volt példa, hogy nő művét mutassák be a patinás intézményben.</b>
      </p>
      <p>A Bécsi Állami Operaház 150 éves története során most először állít színpadra nő által írt darabot – <a href="https://444.hu/2019/11/24/eloszor-mutatja-be-noi-szerzo-muvet-a-becsi-allami-operahaz?fbclid=IwAR1QcMuQsW7YL53FFjUAWWboT624Y7aFUBcaRLEQdZG2-qtyPM0WdPElYNc">írja a 444</a> a The Guardian cikke alapján. A bemutató decemberben lesz, a darab pedig Virgina Woolf Orlandójának operára továbbírt változata, amelyet Olga Neuwirth jegyez.</p>
      <p>Az 51 éves osztrák Neuwirth<a href="https://www.theguardian.com/world/2019/nov/24/vienna-opera-house-virginia-woolf-orlando-olga-neuwirth"> arról beszélt</a> a brit lap tudósítójának, hogy fel akarja rázni egy kicsit a bécsi operát, ezt az ódivatú, gyönyörű helyet, amihez remek lehetőséget kínál Woolf regénye, amelynek főhőse nemcsak a két nemet, de minden másfajta dualitást is megkérdőjelez, egy köztes létként létezik mind az életében, mind a művészetben.</p>
      <p>Az opera világa sokáig a leginkább zárt világ volt, ahova női szerzők csak elvétve tudtak bekerülni, de az elmúlt évek változást hoztak: mind zeneszerzők, mind igazgatók egyre inkább teret kapnak. Ugyanakkor a nagy operaházakban jóval lassabban zajlanak a változások. A New York-i Metropolitan Opera több mint száz év után, 2016-ban tűzte színpadra az első darabot, amit nő szerzett: a finn Kaija Saariaho L’amour de loin című művét. </p>
      <p>Neuwirth szerint sokat számít az is, hogy a legnagyobb operaházak ma már sokszor inkább múzeumként működnek, ezért egyre kevésbé bíznak meg kortárs szerzőket azzal, hogy alkossanak valami újszerűt és izgalmasat. A hetvenes években több példát lehetett erre látni, mint manapság – tette még hozzá.</p>
    </article>
  </body>
</html>