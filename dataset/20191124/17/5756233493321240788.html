<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623194/%D9%81%D8%B1%D9%85%D8%A7%D9%86%D8%AF%D9%87-%D8%AD%D8%B2%D8%A8-%D8%A7%D9%84%D9%84%D9%87-%D9%84%D8%A8%D9%86%D8%A7%D9%86-%D8%A8%D8%B1%D8%AE%DB%8C-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1%D8%A7%D9%86-%D9%84%D8%A8%D9%86%D8%A7%D9%86%DB%8C-%D8%B1%D8%A7-%D8%A8%D9%87-%D8%A8%D8%B1%D8%AE%D9%88%D8%B1%D8%AF-%D8%AC%D8%AF%DB%8C-%D8%AA%D9%87%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T17:18:00+00:00"/>
    <meta property="og:title" content="فرمانده حزب الله لبنان برخی سیاستمداران لبنانی را به برخورد جدی تهدید کرد"/>
    <meta property="og:description" content="یکی از فرماندهان حزب‌الله لبنان با بیان اینکه هدف از تشکیل دولت تکنوکرات درواقع حذف این محور و رئیس جمهوری از عرصه سیاسی است، اعلام کرد، هرکس که به دنبال ضربه زدن به رئیس جمهوری باشد، با محور مقاومت روبرو خواهد شد."/>
  </head>
  <body>
    <article>
      <h1>فرمانده حزب الله لبنان برخی سیاستمداران لبنانی را به برخورد جدی تهدید کرد</h1>
      <address>
        <time datetime="2019-11-24T17:18:00+00:00">24 Nov 2019, 17:18</time>
      </address>
      <p>
        <i>یکی از فرماندهان حزب‌الله لبنان با بیان اینکه هدف از تشکیل دولت تکنوکرات درواقع حذف این محور و رئیس جمهوری از عرصه سیاسی است، اعلام کرد، هرکس که به دنبال ضربه زدن به رئیس جمهوری باشد، با محور مقاومت روبرو خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش سایت النشره، یکی از فرماندهان مقاومت تصریح کرد، برخی از طرف‌های داخلی و مشخصا مرتبط با سفارت آمریکا به دنبال منحرف کردن جنبش مردمی از مسیر و اهداف به حق خود هستند و تلاش دارند با مسؤول دانستن مقاومت پیرامون وخامت اوضاع کشور به ویژه وضعیت اقتصادی و معیشتی، جنبش مردمی را علیه مقاومت تحریک کنند، به این دلیل که مقاومت در دولت حضور دارد و مأموریت سعد حریری، نخست وزیر دولت موقت را تسهیل نکرده و با تشکیل دولت تکنوکرات مخالفت کرده است. این اقدام آمریکا را که همچنان به فشارهای اقتصادی خود بر لبنان ادامه می‌دهد، خشمگین می‌کند. آخرین فشارهای اقتصادی آمریکا بر لبنان، اعمال تحریم‌های مالی علیه این کشور بود که از شخصیت‌های مقاومت گرفته تا برخی بانک‌های لبنانی را شامل شد و تهدیدات برای اعمال تحریم‌های بیشتر علیه اعضای مقاومت و متحدان آنها همچنان ادامه دارد.</p>
      <figure>
        <img src="https://aftabnews.ir/files/fa/news/1398/9/3/363193_354.jpg"/>
      </figure>
      <p>وی در مورد طرح حریری که خواستار تشکیل دولت تکنوکرات است، دولتی که مورد تأیید واشنگتن و غرب است، گفت: مفهوم اصطلاح "تکنوکرات" روشن نیست و هدف از درخواست برای تشکیل دولت تکنوکرات درواقع حذف مقاومت و رئیس جمهوری از تصمیمات سیاسی است، زیرا چنین دولتی اگر تشکیل شود، در برخورد با دو مسأله ترسیم مرزهای دریایی و زمینی عاجز خواهد ماند. این در حالی است که لبنان در آستانه عضویت در مجمع کشورهای صادر کننده نفت است و واشنگتن نیز تلاش دارد بر نفت لبنان کنترل یابد و گزارش‌هایی هم در مورد سرقت مقدار زیادی از نفت لبنان توسط دشمن صهیونیستی وجود دارد.</p>
      <p>این فرمانده مقاومت در ادامه گفت: تلاش‌هایی برای تکرار سناریویی وجود دارد که امیل لحود، پانزدهمین رئیس‌جمهور لبنان را در پی جنگ ۳۳ روزه سال ۲۰۰۶ هدف قرار داد. اما کاملا مسلم است که هرکسی که تلاش می‌کند به رئیس جمهوری آسیب بزند، در توهم به سر می‌برد و هرگونه تجاوز به مقام ریاست جمهوری با محور مقاومت و عموم مردم مواجه خواهد شد.</p>
      <p>وی در عین حال تأکید کرد، خویشتن‌داری و صبوری در مرحله کنونی ضروری است به ویژه اینکه مقاومت، همپیمانان و عموم مردم در موضع قدرت قرار دارند و طرف قدرتمند برای تأیید حضور خود نیازی به فتنه‌انگیزی و ایجاد آشوب ندارد. همه به خوبی می‌دانند آسیب زدن به مقاومت و عزم و اراده آن سودی نخواهد داشت و این مقاومت است که علیه گروه‌های تروریستی مانند داعش و جبهه‌النصره پیروزی‌هایی را محقق کرده است.</p>
      <p>این مقام نظامی در حزب‌الله خواستار حفظ دستاوردهای جنبش مردمی شد و تأکید کرد، تعداد زیادی از معترضان نه تنها مزدور نبوده بلکه در اقدام خود صادق بوده‌اند.</p>
      <p>وی بر احترام حزب‌الله به مسائل اختصاصی همپیمانان خود و عدم مداخله در امور آنها به ویژه درمورد موضوع تعیین وزیر تاکید کرد و به حاشیه راندن هر گروه مهم و نمایندگانش از دولت جدید بالاخص جبران باسیل، وزیر خارجه دولت مستعفی و رئیس جریان آزاد ملی را بعید دانست.</p>
      <p>این مقام نظامی گفت، مادامی که واشنگتن قادر باشد دست به اقدامات خرابکارانه بزند، دشواری‌هایی که می‌تواند لبنان و مردمش در مقطع کنونی و آتی به ویژه در سطح اقتصادی با آنها روبرو شوند، برکسی پوشیده نیست و در عین حال تأکید کرد، فرصت‌ها برای برون رفت از بحران اقتصادی و نجات کشور از بین نرفته است، به شرط اینکه سیاست‌هایی که موجب بهبود وضعیت اقتصادی می‌شود، در پیش گرفته شود و در این راستا باید هدر دادن اموال عمومی متوقف، اموال چپاول شده، بازگردانده و همزمان با این اقدامات، مجرمان توسط دستگاه قضایی مجازات شوند.</p>
    </article>
  </body>
</html>