<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/ellada/giatro-sta-dikasthria-zhtoyn-apo-to-ypoyrgeio-ygeias-oi-dikhgoroi-1116713"/>
    <meta property="og:site_name" content="Cretalive"/>
    <meta property="article:published_time" content="2019-11-24T17:09:00+00:00"/>
    <meta property="og:title" content="Γιατρό στα δικαστήρια ζητούν από το υπουργείο Υγείας οι δικηγόροι"/>
    <meta property="og:description" content="Αντιπροσωπεία τους είχε συνάντηση με τον Βασίλη Κικίλια"/>
  </head>
  <body>
    <article>
      <h1>Γιατρό στα δικαστήρια ζητούν από το υπουργείο Υγείας οι δικηγόροι</h1>
      <h2>Αντιπροσωπεία τους είχε συνάντηση με τον Βασίλη Κικίλια</h2>
      <address>
        <time datetime="2019-11-24T17:09:00+00:00">24 Nov 2019, 17:09</time>
      </address>
      <p>Συνάντηση με τον υπουργό Υγείας Βασίλη Κικίλια είχε αντιπροσωπεία της Ολομέλειας των προέδρων των Δικηγορικών Συλλόγων Ελλάδος, με επικεφαλής τον πρόεδρο του Δικηγορικού Συλλόγου Πειραιά Γιώργο Σταματογιάννη και με μοναδικό αντικείμενο την τοποθέτηση γιατρού στα δικαστήρια των μεγάλων πόλεων.</p>
      <p>Σύμφωνα με σημερινή ανακοίνωση του Δικηγορικού Συλλόγου Αθηνών, στη συνάντηση αυτή, η οποία πραγματοποιήθηκε μετά την από 10.10.2019 επιστολή του κ. Βερβεσού προς τον υπουργό Υγείας, συζητήθηκε το θέμα της ανάγκης για τοποθέτηση ιατρού στα δικαστήρια της χώρας.</p>
      <p>Τονίζουν πως προέχει η τοποθέτησή τους στα δικαστήρια των μεγάλων πόλεων (Αθήνα, Θεσσαλονίκη και Πειραιάς), όπου ασκούν καθημερινά τα καθήκοντά τους χιλιάδες δικηγόροι, δικαστές και δικαστικοί γραμματείς και παρευρίσκεται πλήθος πολιτών (διάδικοι και μάρτυρες).</p>
      <p>Ο υπουργός Υγείας, σύμφωνα με την ανακοίνωση, δεσμεύτηκε ότι θα εξετάσει το αίτημα και θα απαντήσει άμεσα.</p>
    </article>
  </body>
</html>