<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/u-ponedeljak-pocinje-festival-arheoloskog-filma/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:21:00+00:00"/>
    <meta property="og:title" content="U ponedeljak počinje Festival arheološkog filma"/>
    <meta property="og:description" content="SREMSKA MITROVICA - U Sremskoj Mitrovici sutra počinje 16. Festival arheološkog filma na kome će do petka, 29. novembra, biti prikazano 12 filmova u maloj"/>
  </head>
  <body>
    <article>
      <h1>U ponedeljak počinje Festival arheološkog filma</h1>
      <address><time datetime="2019-11-24T17:21:00+00:00">24 Nov 2019, 17:21</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521262-750x430.jpg"/>
        <figcaption>Foto: Tanjug</figcaption>
      </figure>
      <p>SREMSKA MITROVICA – U Sremskoj Mitrovici sutra počinje 16. Festival arheološkog filma na kome će do petka, 29. novembra, biti prikazano 12 filmova u maloj sali Muzeja Srema.</p>
      <p>„Filmovi koji će biti prikazani tokom 16. Festivala filmovi su koje dobijamo u saradnji s Narodnim muzejom u Beogradu, a koji već više od 20 godina organizuje Međunarodnu smotru arheološkog filma. Oni, dakle, prave izbor filmova, koji potom bivaju prikazani u celoj Srbiji i inostranstvu. Tako će ove godine, na Festivalu u Muzeju Srema, biti prikazano 12 filmova najvećim delom srpske produkcije, ali i nekoliko filmova egipatske produkcije, zemlje koja je ove godine bila gost Smotre u Narodnom muzeju“, kaže u izjavi za Tanjug Slobodan Maksić iz Muzeja Srema.</p>
      <p>Osim filmova iz srpske i egipatske produkcije, biće prikazan i jedan film iz Italije, jedan iz Crne Gore i jedan film rađen u srpsko-australijanskoj koprodukciji.</p>
      <p>„Film koji smo radili u koprodukciji s kolegama iz Australije prati rad arheologa koji radi na iskopinama na lokalitetu Glac, u Sremskoj Mitrovici, i mislim da će, kao i svi ostali, biti posebno zanimljiv publici“, kaže Maksić.</p>
      <p>Publika će u ponedeljak moći da pogleda filmove „Manastir Svetog Antonija“ (Egipat), „Bliže Maksimijanu“ (Srbija), „Rim van Rima II“ (Italija), a u utorak „Borđoš“ (Srbija).</p>
      <p>U sredu su na programu filmovi „Abu Simbel“ (Egipat), „Karnak“ (Egipat), u četvrtak „Praistorija nikšićkog kraja“(Srbija) ,“Vinča na Banjici“ (Srbija) i „Pešter u bronzano i gvozdeno doba“ (Srbija), a u petak filmovi „Kraku Lu Jordan“ (Srbija), „Odežda kneza Lazara“ (Srbija) i „Tajna rimske grobnice“ (Srbija).</p>
      <p>Svakoga dana projekcije počinju o 18 sati u maloj sali Muzeja Srema.</p>
      <p>(Tanjug)</p>
    </article>
  </body>
</html>