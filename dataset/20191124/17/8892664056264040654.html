<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/leszakadt-egy-viadukt-a-sulyos-arvizhelyzetben-eszak-olaszorszagban/0yz085g"/>
    <meta property="og:site_name" content="Blikk.hu"/>
    <meta property="article:published_time" content="2019-11-24T17:55:07+00:00"/>
    <meta property="og:title" content="Ítéletidő – Leszakadt egy viadukt Észak-Olaszországban, újságpapírként söpörte el a sárlavina"/>
    <meta property="og:description" content="Olaszország - Mintegy harmincméteres szakasz omlott össze a Torinó és Savona közötti viaduktból vasárnap a heves esőzések és áradások által sújtott észak-olaszországi Liguria és Piemonte tartományt összekötő autósztrádán. A jelenlegi ismeretek szerint a katasztrófa idején nem haladt át rajta gépjármű."/>
  </head>
  <body>
    <article>
      <h1>Ítéletidő – Leszakadt egy viadukt Észak-Olaszországban, újságpapírként söpörte el a sárlavina</h1>
      <address><time datetime="2019-11-24T17:55:07+00:00">24 Nov 2019, 17:55</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Olaszország - Mintegy harmincméteres szakasz omlott össze a Torinó és Savona közötti viaduktból vasárnap a heves esőzések és áradások által sújtott észak-olaszországi Liguria és Piemonte tartományt összekötő autósztrádán. A jelenlegi ismeretek szerint a katasztrófa idején nem haladt át rajta gépjármű.</b>
        </i>
      </p>
      <p>A katasztrófavédelem közlése szerint <b>a nagy mennyiségű csapadék magával mosott egy hegyoldalt, amely sártengerként ráomlott a viaduktra.</b> A völgy feletti autósztrádaszakaszból csak az összeroncsolódott védőkorlát maradt meg, amely a szakadék fölött lóg.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Az eddigi hírek szerint <b>a viadukton az omlás pillanatában nem tartózkodtak járművek, de több gépkocsi is az utolsó pillanatban fékezett és állt meg a viadukt előtt az omlást látva.</b></p>
      <p>A piemontei Torinót a liguriai Savonával összekötő A6-os sztráda egyik viaduktjáról van szó. A térségben az utóbbi 24 óra alatt az évi csapadékátlag egyharmada esett le. Mindkét tartományban szombat óta a legmagasabb fokozatú, vörös szinű riasztás van életben.</p>
      <p>Piemonte tartományban, Alessandria város körzetében <b>egy gépkocsi három utassal a Bormida folyóba esett, a mentők két embert kimentettek, a harmadik, eltűnt személy után még folyik a kutatás. </b>Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <p>
        <b>A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</b>
      </p>
      <p>A Pó folyó Torinó területén kilépett medréből, a város teljes rakpartja víz alá került. Vasárnap este Torinóban a Pó elérte a 4,6 méteres magasságot, megközelítve a 4,7 méternél életbe lépő veszélyességi szintet.</p>
      <p>
        <b>A Comói-tó is kiáradt és vízzel árasztotta el a parti városokat.</b>
      </p>
      <p>Velencében sem javult az árvízhelyzet, szombat éjjelre a vízszint 1,4 méterre nőtt. A város egyes részei változatlanul víz alatt állnak. A La Fenice operaházban vasárnap este készülnek Verdi Don Carlos című operájának évadnyitó bemutatójára. <b>Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</b></p>
      <p>Víz alá került a dél-olaszországi Reggio Calabria városa is, ahol a heves esőzések miatt az utcán leparkolt autókat is ellepte az ár.</p>
      <p>(MTI)</p>
    </article>
  </body>
</html>