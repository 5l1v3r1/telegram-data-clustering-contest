<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/accident-in-sanmartin-o-fetita-de-3-ani-a-fost-transportata-la-spital-153008.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T17:28:00+00:00"/>
    <meta property="og:title" content="Accident în Sânmartin: O fetiţă de 3 ani a fost transportată la spital (FOTO)"/>
    <meta property="og:description" content="O fetiţă în vârstă de doar trei ani a ajuns, duminică după amiaza, la spital, în urma unui accident petrecut pe DN1, în Sânmartin, în care au fost implicate două autoturisme. La ora 17.10, circulaţia se desfăşura pe un fir alternativ în acea zonă."/>
  </head>
  <body>
    <article>
      <h1>Accident în Sânmartin: O fetiţă de 3 ani a fost transportată la spital (FOTO)</h1>
      <address><time datetime="2019-11-24T17:28:00+00:00">24 Nov 2019, 17:28</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/accidentsanmartin24112019_2.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accidentsanmartin24112019_1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accidentsanmartin24112019_4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accidentsanmartin24112019_3.jpg"/>
        </figure>
      </slideshow>
      <p>O fetiţă în vârstă de doar trei ani a ajuns, duminică după amiaza, la spital, în urma unui accident petrecut pe DN1, în Sânmartin, în care au fost implicate două autoturisme.</p>
      <p>La ora 17.10, circulaţia se desfăşura pe un fir alternativ în acea zonă. Deocamdată nu se ştie cum s-a produs accidentul.</p>
      <p>"Apelul 112 a intrat la ora 16.46. Accidentul rutier s-a produs pe DN76, în localitatea Sânmartin. Sunt implicate două autoturisme. O minoră de trei ani a fost rănită aparent uşor şi transportată la spital pentru investigaţii medicale", a precizat pentru <b>BIHOREANUL </b>comisarul-şef Alina Fărcuţa, purtătorul de cuvânt al Inspectoratului de Poliţie Judeţean Bihor.</p>
      <p>Potrivit reprezentantei IPJ Bihor, "poliţiştii rutieri efectuează cercetarea la faţa locului pentru stabilirea cauzelor şi împrejurărilor producerii accidentului rutier".</p>
      <p>"Traficul rutier nu este blocat, în acest moment se circulă pe un fir alternativ. Rugăm participanţii la trafic să respecte indicaţiile poliţiştilor aflaţi în teren", a mai precizat Alina Fărcuţa. </p>
      <p>
        <b>UPDATE: Fetiţa nu era în scaun pentru copii </b>
      </p>
      <p>Poliţiştii au terminat cercetarea la faţa locului şi au constatat că accidentul s-a produs după ce o tânără şoferiţă din Sânmartin nu a respectat indicatorul "Oprire". În accident au fost implicate două maşini marca Volkswagen.</p>
      <p>"La ora 16.45, în localitatea Sânmartin, o femeie de 29 de ani, din Sânmartin, în timp ce conducea un autoturism pe strada Samuil Micu, la intersecţia cu Bulevardul Băile Felix, nu a respectat semnificaţia indicatorului rutier "Oprire", a pătruns în intersecţie, nu a acordat prioritate de trecere unui autoturism condus de o femeie de 30 de ani din Cordău, care circula pe Bulevardul Băile Felix înspre Beiuş, din partea stângă a direcţiei sale de deplasare, şi a intrat în coliziune cu acesta", a precizat pentru <b>BIHOREANUL </b>comisarul-şef Alina Fărcuţa, purtătorul de cuvânt al IPJ Bihor.</p>
      <p>Potrivit acesteia, "în urma accidentului rutier, o minoră de 2 ani şi 9 luni, din Cordău, care se afla pe bancheta din spate în cel de-al doilea autoturism şi care nu era imobilizată în dispozitiv de retenţie pentru copii, a suferit leziuni uşoare". </p>
      <p>Poliţiştii bihoreni continuă cercetările în acest caz.</p>
    </article>
  </body>
</html>