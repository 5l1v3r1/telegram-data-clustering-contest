<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/nay-malko-27-dushi-zaginakha-pri-katastrofa-na-ptnicheski-samolet-v-kongo"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T19:38:00+00:00"/>
    <meta property="og:title" content="Пътнически самолет се разби над град в Конго, загиналите са най-малко 27"/>
    <meta property="og:description" content="Най-малко 27 души загинаха при катастрофа на малък пътнически самолет в гъстонаселен район на град Гома в Демократична република Конго. Някои от жертв..."/>
  </head>
  <body>
    <article>
      <h1>Пътнически самолет се разби над град в Конго, загиналите са най-малко 27</h1>
      <address><time datetime="2019-11-24T19:38:00+00:00">24 Nov 2019, 19:38</time> by <a rel="author">Мартин Гицов</a></address>
      <p>
        <b>Най-малко 27 души загинаха при катастрофа на малък пътнически самолет в гъстонаселен район на град Гома в Демократична република Конго. Някои от жертвите са убити на земята от отломките.</b>
      </p>
      <p>19 -местната машина Дорние 228-200 е паднала малко след излитане на път за град Бени, на 250 км северно от Гома. На борда е имало 16 пасажери и двама души екипаж. Причини за трагедията още не се съобщават.</p>
      <p>Според очевидци, самолетът се е преобърнал три пъти във въздуха, започнал да изпуска дим и накрая се врязал в къщите на земята.</p>
      <blockquote>Джемо Медар, очевидец: Познаваме пилота, казва се Дидие. Викаше: Помогнете ми, помогнете ми, но не можехме да го достигнем заради силния огън.</blockquote>
      <p>Полицията е арестувала мъж, който крадял пари в развалините. Силите на реда са стреляли предупредително във въздуха за да осуетят мародерски прояви.</p>
      <p>Миналия месец осем души загинаха при катастрофа на товарен самолет, излетял от същото летище в Гома.</p>
      <p>Авиокатастрофите в Демократична република Конго не са рядкост заради ниски стандарти на сигурност и липса на поддръжка. Всички местни компании имат забрана да оперират в Европейския съюз.</p>
    </article>
  </body>
</html>