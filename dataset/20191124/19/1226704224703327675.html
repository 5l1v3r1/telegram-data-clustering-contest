<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/dobrovolnici-zorganizovali-zbierku-vec/431996-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T19:33:00+00:00"/>
    <meta property="og:title" content="Dobrovoľníci zorganizovali v Piešťanoch zbierku vecí na bazár"/>
    <meta property="og:description" content="Veci budeme do zbierky pridávať postupne v priebehu celého týždňa, takže každý deň sa objaví niečo, čo sa môže zísť, skonštatoval podpredseda združenia Miro Béreš."/>
  </head>
  <body>
    <article>
      <h1>Dobrovoľníci zorganizovali v Piešťanoch zbierku vecí na bazár</h1>
      <h2>Veci budeme do zbierky pridávať postupne v priebehu celého týždňa, takže každý deň sa objaví niečo, čo sa môže zísť, skonštatoval podpredseda združenia Miro Béreš.</h2>
      <address><time datetime="2019-11-24T19:33:00+00:00">24 Nov 2019, 19:33</time> by <a rel="author">TASR</a></address>
      <p>Piešťany 24. novembra (TASR) - Hračky, kuchynské a domáce potreby, drogériu, knihy, elektroniku či nevynosenú obuv a čisté oblečenie vyzbierali dobrovoľníci počas nedele pred piešťanskými kostolmi. Z prinesených vecí sa od pondelka (25. 11.) vytvorí voľný bazár v priestoroch Denného centra Svornosť na Vážskej ulici v Piešťanoch. Ten bude trvať celý týždeň až do prvej adventnej nedele (1. 12.). Akciu už tretí rok zastrešuje občianske združenie Úsmev pre druhých. <i>„Videli sme už minulý rok, že ľudia majú o zbierku veľký záujem. Naším cieľom je, aby sa veci zrecyklovali a boli užitočné aj iným,"</i> povedal jeden z iniciátorov podujatia Daniel Pekarovič.</p>
      <p>Zbierka i bazár sú určené pre všetky rodiny bez rozdielu. Hlavnou myšlienkou podujatia je darovanie užitočných vecí medzi sebou, čím sa predíde zbytočnému plytvaniu peňazí v nákupných centrách v predvianočnom období a zároveň sa šetrí životné prostredie. <i>„Veci budeme do zbierky pridávať postupne v priebehu celého týždňa, takže každý deň sa objaví niečo, čo sa môže zísť,“</i> skonštatoval podpredseda združenia Miro Béreš.</p>
      <p>Občianske združenie v tomto roku oslovilo ďalšie organizácie v meste, ktorým vie vytriediť potrebné veci už vopred. „<i>Kým v špeciálnej škôlke a materskom centre zháňajú zvukové hračky, trnavská charita privíta mužskú obuv, nohavice a bundy. V azylovom dome potrebujú drogériu a kuchynské potreby ako taniere, šálky či príbory. Oslovili sme aj mestský útulok, ktorý zháňa čistiace potreby, plastové vrecia či savé podložky pre psov,“ </i>uviedol Béreš.</p>
    </article>
  </body>
</html>