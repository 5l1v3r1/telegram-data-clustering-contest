<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462947/%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%A6%E0%A7%87%E0%A6%B6%E0%A7%87-%E0%A6%B8%E0%A6%BE%E0%A6%82%E0%A6%B8%E0%A7%8D%E0%A6%95%E0%A7%83%E0%A6%A4%E0%A6%BF%E0%A6%95-%E0%A6%AC%E0%A6%BF%E0%A6%AA%E0%A7%8D%E0%A6%B2%E0%A6%AC-%E0%A6%98%E0%A6%9F%E0%A6%BE%E0%A6%A8%E0%A7%8B%E0%A6%B0-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF%E0%A7%87-%E0%A6%95%E0%A6%BE%E0%A6%9C"/>
    <meta property="og:site_name" content="Daily Janakantha"/>
    <meta property="article:published_time" content="2019-11-24T19:11:00+00:00"/>
    <meta property="og:title" content="সরকার দেশে সাংস্কৃতিক বিপ্লব ঘটানোর লক্ষ্যে কাজ করছে ॥ সংস্কৃতি প্রতিমন্ত্রী"/>
    <meta property="og:description" content="স্টাফ রিপোর্টার, সিরাজগঞ্জ ॥ সংস্কৃতি প্রতিমন্ত্রী কে এম খালিদ শিক্ষার্থীদের আাগামী দিনের ভবিষ্যত উল্লেখ করে বলেছেন শিক্ষার্থীরা আজ শপথ করো, কোনদিনও বিপথগামী হবে না। মাদক-সন্ত্রাস থেকে দূরে থাকবে। ৭১ সালে ক্ষুদে ছাত্র-ছাত্রীরাই দেশ স্বাধীন করতে মূখ্য ভূমিকা রেখেছে। তারাই এ রাষ্ট্র গড়ে তুলবে। আজ রবিবার ..."/>
  </head>
  <body>
    <article>
      <h1>সরকার দেশে সাংস্কৃতিক বিপ্লব ঘটানোর লক্ষ্যে কাজ করছে ॥ সংস্কৃতি প্রতিমন্ত্রী</h1>
      <address>
        <time datetime="2019-11-24T19:11:00+00:00">24 Nov 2019, 19:11</time>
      </address>
      <figure>
        <img src="http://www.dailyjanakantha.com/files/201911/1574626290_63.jpg"/>
      </figure>
      <p>স্টাফ রিপোর্টার, সিরাজগঞ্জ ॥ সংস্কৃতি প্রতিমন্ত্রী কে এম খালিদ শিক্ষার্থীদের আাগামী দিনের ভবিষ্যত উল্লেখ করে বলেছেন শিক্ষার্থীরা আজ শপথ করো, কোনদিনও বিপথগামী হবে না। মাদক-সন্ত্রাস থেকে দূরে থাকবে। ৭১ সালে ক্ষুদে ছাত্র-ছাত্রীরাই দেশ স্বাধীন করতে মূখ্য ভূমিকা রেখেছে। তারাই এ রাষ্ট্র গড়ে তুলবে। আজ রবিবার দুপুরে সিরাজগঞ্জ শহরের শহীদ এম মনসুর আলী অডিটোরিয়ামে জাতির পিতা বঙ্গবন্ধু শেখ মুজিবুর রহমানকে উৎসর্গীত পুস্পকানন কর্মসূচী ও মানবিক মূল্যবোধের সাংস্কৃতিক অনুষ্ঠানের উদ্বোধনী অনুষ্ঠানে প্রধান অতিথির বক্তব্যে তিনি এসব কথা বলেন।</p>
      <p>প্রতিমন্ত্রী আরো বলেছেন, প্রধানমন্ত্রী শেখ হাসিনার নির্দেশে দেশে সাংস্কৃতিক বিপ্লব ঘটানোর চেষ্টা করা হচ্ছে। প্রতিটি এলাকায় সংস্কৃতির চর্চার সুষ্ঠু পরিবেশ তৈরি করা হচ্ছে। এমন একটি ভিত্তি দাঁড় করাতে চাই যার উপর দাঁড়িয়ে পরবর্তীতে দায়িত্ব প্রাপ্তরা যেন সংস্কৃতি চর্চ্চাকে সামনের দিকে এগিয়ে নিয়ে যেতে পারে। প্রতিমন্ত্রী আরও বলেন, সিরাজগঞ্জে একটি সাংস্কৃতিক কমপ্লেক্স গড়ে তোলা হবে। যেখানে সকল সংগঠনগুলো পহেলা বৈশাখ, নবান্ন উৎসব রবীন্দ্র-নজরুল জয়ন্তীসহ সকল জাতীয় দিবসগুলো পালন করতে পারবে। জেলা শিল্পকলা একাডেমীর আয়োজনে জেলা প্রশাসক ড. ফারুক আহাম্মদের সভাপতিত্বে অনুষ্ঠানে আরও বক্তব্য রাখেন, অতিরিক্ত পুলিশ সুপার আবু ইউসুফ, চেম্বার অব কমাস এন্ড ইন্ডাষ্টি’র প্রেসিডেন্ট আবু ইউসুফ সূর্য্য, পৌর মেয়র সৈয়দ আব্দুর রউফ মুক্তা, সদর উপজেলা চেয়ারম্যান রিয়াজ উদ্দিন, সম্মিলিত সাংস্কৃতিক জোটের সভাপতি হেলাল উদ্দিন ও জেলা কালচারাল অফিসার মাহমুদুল হাসান লালন।</p>
      <p>পরে শিল্পকলা একাডেমীর শিল্পীদের পরিবেশনায় সাংস্কৃতিক অনুষ্ঠান অনুষ্ঠিত হয়। বিকেলে মন্ত্রী কাজিপুর পৌর এলাকায় শহীদ এম মনসুর আলী অডিটোরিয়ামে নাট্যধার আয়োজিত ৮ দিন ব্যাপী নাট্যোৎসবের উদ্বোধন করেন।</p>
    </article>
  </body>
</html>