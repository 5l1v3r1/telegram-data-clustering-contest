<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/manchester-united-si-po-golove-prestrelce-v-sheffieldu-odvezl-bod/1824799?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T19:47:00+00:00"/>
    <meta property="og:title" content="Manchester United si po gólové přestřelce v Sheffieldu odvezl bod"/>
    <meta property="og:description" content="Londýn - Fotbalisté Manchesteru United remizovali v anglické lize v Sheffieldu po hektické přestřelce 3:3. Nováček vedl v druhé půli už 2:0, Manchesteru se i díky brankám mladíků podařilo skóre otočit. Tři body si však hosté neodvezli, v nastaveném čase srovnal střídající Oliver McBurnie."/>
  </head>
  <body>
    <article>
      <h1>Manchester United si po gólové přestřelce v Sheffieldu odvezl bod</h1>
      <address><time datetime="2019-11-24T19:47:00+00:00">24 Nov 2019, 19:47</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Fotbalisté Manchesteru United remizovali v anglické lize v Sheffieldu po hektické přestřelce 3:3. Nováček vedl v druhé půli už 2:0, Manchesteru se i díky brankám mladíků podařilo skóre otočit. Tři body si však hosté neodvezli, v nastaveném čase srovnal střídající Oliver McBurnie.</p>
      <p>Sheffield zúročil aktivitu v 19. minutě, kdy vyraženou střelu Johna Lundstrama z malého vápna doklepl za záda Davida De Gey John Fleck. Manchester vstoupil do druhé půle v tlaku, který však záhy utnul brankou z rychlého kontru útočník "The Blades" Lys Mousset.</p>
      <p>Hosté se zmátořili v 72. minutě, kdy si na sražený centr naběhl devatenáctiletý odchovanec United Brandon Williams a propálil hradbu těl ve vápně. O pět minut později už bylo vyrovnáno, na spoluhráče navázal ještě o rok mladší Mason Greenwood, jenž dopravil do branky centr Marcuse Rashforda. Poprvé od roku 2005 se tak za "Rudé ďábly" trefili v zápase Premier League dva teenageři.</p>
      <p>Obrat dokonal už po dvou minutách právě Rashford, který se prosadil po zpětné přihrávce Daniela Jamese. Manchester si však ani tentokrát dvě ligové výhry po sobě v tomto ročníku nepřipsal. V 91. minutě se v závaru v pokutovém území nejlépe zorientoval McBurnie, který dvacet minut předtím vystřídal zraněného střelce druhé branky Mousseta, a uzavřel gólově bohaté utkání.</p>
      <h3>Výsledky 13. kola anglické fotbalové ligy:</h3>
      <p>Sheffield United - Manchester United 3:3 (19. Fleck, 52. Mousset, 90.+1 McBurnie - 72. Williams, 77. Greenwood, 79. Rashford).</p>
      <p>
        <b>Tabulka:</b>
      </p>
      <ul>
        <li>1. | Liverpool | 13 | 12 | 1 | 0 | 30:11 | 37</li>
        <li>2. | Leicester | 13 | 9 | 2 | 2 | 31:8 | 29</li>
        <li>3. | Manchester City | 13 | 9 | 1 | 3 | 37:14 | 28</li>
        <li>4. | Chelsea | 13 | 8 | 2 | 3 | 28:19 | 26</li>
        <li>5. | Wolverhampton | 13 | 4 | 7 | 2 | 18:16 | 19</li>
        <li>6. | Sheffield United | 13 | 4 | 6 | 3 | 16:12 | 18</li>
        <li>7. | Burnley | 13 | 5 | 3 | 5 | 20:18 | 18</li>
        <li>8. | Arsenal | 13 | 4 | 6 | 3 | 18:19 | 18</li>
        <li>9. | Manchester United | 13 | 4 | 5 | 4 | 19:15 | 17</li>
        <li>10. | Tottenham | 13 | 4 | 5 | 4 | 21:19 | 17</li>
        <li>11. | Bournemouth | 13 | 4 | 4 | 5 | 16:17 | 16</li>
        <li>12. | Brighton | 13 | 4 | 3 | 6 | 15:19 | 15</li>
        <li>13. | Crystal Palace | 13 | 4 | 3 | 6 | 11:18 | 15</li>
        <li>| Newcastle | 12 | 4 | 3 | 5 | 11:18 | 15</li>
        <li>15. | Everton | 13 | 4 | 2 | 7 | 13:20 | 14</li>
        <li>16. | West Ham United | 13 | 3 | 4 | 6 | 16:23 | 13</li>
        <li>17. | Aston Villa | 12 | 3 | 2 | 7 | 17:20 | 11</li>
        <li>18. | Norwich | 13 | 3 | 1 | 9 | 13:28 | 10</li>
        <li>19. | Southampton | 13 | 2 | 3 | 8 | 13:31 | 9</li>
        <li>20. | Watford | 13 | 1 | 5 | 7 | 8:26 | 8</li>
      </ul>
    </article>
  </body>
</html>