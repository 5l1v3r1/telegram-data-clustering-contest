<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/jute-coats-bonfire-ayodhya-authorities-ensure-cows-stay-warm-in-winter.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T19:46:00+00:00"/>
    <meta property="og:title" content="അയോധ്യയിൽ പശുക്കൾക്കും ‘കോട്ട്’; പുതിയ പരിഷ്കാരവുമായി അധികൃതർ"/>
    <meta property="og:description" content="മഞ്ഞുകാലത്ത് പശുക്കൾക്കായി കോട്ടുകൾ വാങ്ങാനൊരുങ്ങി അധികൃതർ. അയോധ്യയിലെ ഗോശാലകളിലെ പശുക്കൾക്കാണ് തണുപ്പിനെ പ്രതിരോധിക്കാൻ കോട്ടുകൾ നൽകുന്നത്. ചണം.ayodhya case judgement. ayodhya verdict.ayodhya news. ayodhya cow.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അയോധ്യയിൽ പശുക്കൾക്കും ‘കോട്ട്’; പുതിയ പരിഷ്കാരവുമായി അധികൃതർ</h1>
      <address><time datetime="2019-11-24T19:46:00+00:00">24 Nov 2019, 19:46</time> by <a rel="author">മനോരമ ലേഖകൻ</a></address>
      <p>അയോധ്യ∙ മഞ്ഞുകാലത്ത് പശുക്കൾക്കായി കോട്ടുകൾ വാങ്ങാനൊരുങ്ങി അധികൃതർ. അയോധ്യയിലെ ഗോശാലകളിലെ പശുക്കൾക്കാണ് തണുപ്പിനെ പ്രതിരോധിക്കാൻ കോട്ടുകൾ നൽകുന്നത്. ചണം കൊണ്ടുള്ള കോട്ടുകൾ വാങ്ങാനാണ് അയോധ്യ മുനിസിപ്പല്‍ കോര്‍പ്പറേഷന്‍ തീരുമാനിച്ചിരിക്കുന്നത്. ഇൗ മാസം തന്നെ നൂറുകോട്ടുകൾ എത്തിക്കാനാണ് തീരുമാനം. പിന്നീട് ഘട്ടംഘട്ടമായി ഇതു വ്യാപിപ്പിക്കും.</p>
      <p>‘പശുക്കൾക്കായി ഞങ്ങൾ കോട്ട് നിർമാണം തുടങ്ങിക്കഴിഞ്ഞു. മൂന്നോ നാലോ ഘട്ടങ്ങളായാണ് പദ്ധതി നടപ്പാക്കാൻ ഉദ്ദേശിക്കുന്നത്. ബൈഷിങ്പുർ ഗോശാലയിലാണ് 1200 കന്നുകാലികൾക്കാണ് ആദ്യഘട്ടത്തില്‍ കോട്ടുകൾ നൽകുന്നത്. പശുക്കളും കിടാങ്ങളും 700 കാളകളും ഇതിൽ ഉൾപ്പെടുന്നു. മൂന്നു പാളികളുള്ള കോട്ടുകളാണ് കിടാങ്ങൾക്കായി നല്‍കുക.’– അയോധ്യ മുൻസിപ്പൽ കമ്മിഷണർ നീരജ് ശുക്ല പറഞ്ഞു. അതികഠിനമായ ശൈത്യത്തെ പ്രതിരോധിക്കാൻ കന്നുകാലി വളർത്തു കേന്ദ്രങ്ങൾ നവീകരിക്കണമെന്നും അദ്ദേഹം ആവശ്യപ്പെട്ടു. </p>
      <p>ഒരു കോട്ടിന് 250 രൂപ മുതല്‍ 300 രൂപ വരെയാണ് ചിലവ്. കാളകള്‍ക്കു ചണം ഉപയോഗിച്ച് മാത്രം തയാറാക്കുന്ന കോട്ടുകളും പശുക്കള്‍ക്ക് രണ്ട് പാളികളുള്ള കോട്ടുകളും നല്‍കും. </p>
      <p>പശുപരിപാലനത്തിനു കൂടുതൽ പ്രാധാന്യം നൽകുമെന്ന് മേയർ ഋഷികേശ് ഉപാധ്യായയും അറിയിച്ചു. ബൈഷിങ്പുരിലെ പശുവളർത്തൽ കേന്ദ്രത്തെ കൂടാതെ ആധുനിക സൗകര്യങ്ങളോടു കൂടിയ മറ്റൊന്നു കൂടി നിർമിക്കാൻ തീരുമാനിച്ചിട്ടുണ്ട്. യുപിയിലെ ഏറ്റവും മികച്ച കന്നുകാലി പരിപാലന കേന്ദ്രമായിരിക്കും അതെന്നും അദ്ദേഹം വ്യക്തമാക്കി. </p>
      <p><b>English Summary:</b> Jute Coats For Cow In Ayodhya</p>
    </article>
  </body>
</html>