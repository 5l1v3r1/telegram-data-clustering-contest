<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/kultura/pocas-spomienky-na-spisovatela-d-mita/431993-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T19:08:00+00:00"/>
    <meta property="og:title" content="Počas spomienky na spisovateľa D. Mitanu uviedli jeho posledný román"/>
    <meta property="og:description" content="Spomienkou zároveň slávnostne otvorili festival Dni slovenskej literatúry."/>
  </head>
  <body>
    <article>
      <h1>Počas spomienky na spisovateľa D. Mitanu uviedli jeho posledný román</h1>
      <h2>Spomienkou zároveň slávnostne otvorili festival Dni slovenskej literatúry.</h2>
      <address><time datetime="2019-11-24T19:08:00+00:00">24 Nov 2019, 19:08</time> by <a rel="author">TASR</a></address>
      <p>Bratislava 24. novembra (TASR) – Počas nedeľnej spomienky na scenáristu, dramatika a spisovateľa Dušana Mitanu v kostole Klarisky v Bratislave uviedli jeho posledný román Nezvestný, na ktorom pracoval 14 rokov. Román je autentickým svedectvom o procese premeny na pozadí prudkých spoločenských zmien.</p>
      <p>"<i>Myslím si, že Dušan Mitana patrí k najlepším spisovateľom 20. storočia a slovenskú literatúru voviedol do moderných čias,"</i> povedal vydavateľ knihy Nezvestný Koloman Kertész Bagala. Súčasná mladá generácia podľa Bagalu diela Mitanu pozná, predovšetkým jeho poviedky, aby sa však mohli ľudia o ňom dozvedieť viac, rozhodli sa dať do pozornosti aj jeho autobiografický román.</p>
      <p>"<i>V januári tohto roku Dušan Mitana po niekoľkoročnej práci odovzdal rukopis svojho posledného románu, ktorý je autobiografiou. Bohužiaľ, už sa tohto vydania knihy nedožil. Uvádzame ju v nezmenenom tvare tak, ako ju odovzdal autor. Sú tam opravené len vyslovené preklepy,</i>" dodal Bagala. Zároveň priblížil, že kniha rozpráva o Mitanovi širokospektrálne, je v nej použitých viacero autentických rozhovorov a prozaických útvarov, poviedok či publicistických článkov Dušana Mitanu, ktoré doplňujú dej.</p>
      <p>Spomienkou zároveň slávnostne otvorili festival Dni slovenskej literatúry. "<i>Je to v súčasnosti v podstate najväčší festival slovenskej literatúry. Vyústi do podujatia s názvom Autoriáda,</i>" povedal František Malík z Literárneho klubu.</p>
      <p>Spojenie spomienky na Dušana Mitanu s Dňami slovenskej literatúry vzniklo i preto, že sám Mitana sa v minulosti Autoriády zúčastnil a Literárny klub s ním spolupracoval. „<i>Takže je pre nás úplne prirodzené, že práve jeho poslednou knihou alebo teda aj spomienkou naňho otvoríme festival Dni slovenskej literatúry,</i>“ uzavrel Malík.</p>
    </article>
  </body>
</html>