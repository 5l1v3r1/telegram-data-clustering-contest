<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/pilota-muore-di-infarto-in-cabina-di-pilotaggio-aereo-costretto-allatterraggio-di-emergenza/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T19:44:52+00:00"/>
    <meta property="og:title" content="Pilota muore di infarto in cabina di pilotaggio: aereo costretto all’atterraggio di emergenza"/>
    <meta property="og:description" content="Il pilota 49enne del volo di linea della Aeroflot è morto mentre stava pilotando verso Anapa, una città della Russia europea meridionale, e il copilota è stato costretto all’atterraggio d’emergenza a Rostov sul Don, dopo che gli assistenti di volo avevano chiesto se tra i 150 passeggeri ci fosse un medico.  Secondo i rapporti, la causa del decesso è stata un infarto o una trombosi."/>
  </head>
  <body>
    <article>
      <h1>Pilota muore di infarto in cabina di pilotaggio: aereo costretto all’atterraggio di emergenza</h1>
      <h2>Il pilota 49enne del volo di linea della Aeroflot è morto mentre stava pilotando verso Anapa, una città della Russia europea meridionale, e il copilota è stato costretto all’atterraggio d’emergenza a Rostov sul Don, dopo che gli assistenti di volo avevano chiesto se tra i 150 passeggeri ci fosse un medico.  Secondo i rapporti, la causa del decesso è stata un infarto o una trombosi.</h2>
      <address><time datetime="2019-11-24T19:44:52+00:00">24 Nov 2019, 19:44</time> by <a rel="author" href="https://www.fanpage.it/author/biagio-chiariello/" target="_blank">Biagio Chiariello</a></address>
      <p>Un pilota della compagnia aerea russa<b> Aeroflot</b> è morto a seguito di un malore improvviso avvenuto a mezz’aria. L’aereo (un Airbus A320 VP-BLH) stava volando a 33.000 piedi di altezza, ed era decollato da Mosca diretto presso la famosa località di Anapa nel Mar Nero. Il copilota è stato costretto all’atterraggio d’emergenza a Rostov sul Don dove i medici, saliti a bordo per i soccorsi, non hanno potuto far altro che constatare il decesso del comandante. A bordo del velivolo, c’erano <b>150 passeggeri</b> e 7 membri dell’equipaggio.</p>
      <p>Secondo il racconto di un passeggero, così come riportato da Daily Star, un assistente di volo avrebbe anche chiesto <b>se tra i passeggeri fosse presente un medico</b> per “soccorrere uno dei membri dell’equipaggio” che aveva avuto “un malore”. “Diversi minuti dopo ci è stato detto che l’aereo stava eseguendo un <b>atterraggio di emergenza.</b>” continua il racconto del passeggero. Secondo i media locali il copilota ha così deciso per un atterraggio di emergenza presso l’aeroporto più vicino che si è rivelato essere quello di Rostov , dove il volo SU1546 è atterrato alle 9.57, dopo essere partito dall’aeroporto Sheremetyevo di Mosca alle 8.20 ora locale.</p>
      <p>“Purtroppo non è stato possibile rianimare il pilota” – ha detto un portavoce di Aeroflot in un comunicato – “È morto in ambulanza. Esprimiamo le nostre sincere condoglianze alla sua famiglia e ai suoi amici. ” Secondo i rapporti, la causa preliminare della morte è stata un<b> infarto o una trombosi. </b>Il dipartimento investigativo meridionale del Comitato investigativo russo ha lanciato un’indagine sull’incidente.</p>
    </article>
  </body>
</html>