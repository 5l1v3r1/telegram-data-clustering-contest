<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/top-09-vsadila-na-pekarovou-nova-predsedkyne-chce-stranu-privest-zpet-do-strakovy-akademie-1364483"/>
    <meta property="og:site_name" content="E15.cz"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="TOP 09 vsadila na Pekarovou. Nová předsedkyně chce stranu přivést zpět do Strakovy akademie"/>
    <meta property="og:description" content="Delegáti si na víkendovém sněmu TOP 09 zvolili nové vedení strany. Dosavadního předsedu strany Jiřího Pospíšila nahradila poslankyně Markéta Pekarová Adamová. V souboji o post porazila senátora Tomáše Czernina, který byl poté zvolen prvním místopředsedou. Nová předsedkyně získala od delegátů 96 hlasů, její soupeř 81 hlasů."/>
  </head>
  <body>
    <article>
      <h1>TOP 09 vsadila na Pekarovou. Nová předsedkyně chce stranu přivést zpět do Strakovy akademie</h1>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author">Pavel Otto, Nguyen Thuong Ly</a></address>
      <p>
        <b>Delegáti si na víkendovém sněmu TOP 09 zvolili nové vedení strany. Dosavadního předsedu strany Jiřího Pospíšila nahradila poslankyně Markéta Pekarová Adamová. V souboji o post porazila senátora Tomáše Czernina, který byl poté zvolen prvním místopředsedou. Nová předsedkyně získala od delegátů 96 hlasů, její soupeř 81 hlasů.</b>
      </p>
      <p>Vrátit energii a koaliční přitažlivost TOP 09, která se z dřívějších dvouciferných volebních výsledků potácí kolem pětiprocentní hranice, má její nová šéfka Markéta Pekarová Adamová. Poslankyně a dosavadní první místopředsedkyně strany porazila senátora Tomáše Czernina, který ji nyní vystřídal na postu stranické dvojky. Na sněmu TOP 09 v Praze získala Pekarová Adamová 96 hlasů, její soupeř 81. Hlasovalo 178 delegátů.</p>
      <p>„Probuzenou občanskou společnost musíme přetavit v sílu, která nedovolí, aby nám i po příštích volbách vládli oligarchové s podporou komunistů nebo jiných extrémních hnutí,“ prohlásila s tím, že přivede TOP 09 zpět do Strakovy akademie.</p>
      <p>Pekarová Adamová označila za priority ochranu životního prostředí, vzdělávání nebo podporu podnikání. Sází hlavně na kontakt s občany, kterým chce nabídnout řešení problémů s bydlením, předškolní péčí, přebujelým státem či se stárnutím populace.</p>
      <p>„Řešení známe, jen je musíme v konkurenci holdingového PR nabídnout lidem novou a atraktivní formou,“ dodala s tím, že není možné mluvit s lidmi jen pár týdnů před volbami či sbírat lajky na Facebooku.</p>
      <related>
        <a href="https://www.e15.cz/nazory/komentar-martina-cabana-hledani-top-09-den-prvni-1364481"/>
      </related>
      <p>I Czernin hodlá vyjít vstříc účastníkům demonstrací proti kumulaci moci premiéra Andreje Babiše (ANO). „Šlendrián v naší zemi mě rozčiluje, lidé se začínají hrbit, bojí se o flek, aby někdo nezaklekl na jejich firmu,“ řekl.</p>
      <p>Šéf poslanců TOP 09 a jeden z jejích zakladatelů Miroslav Kalousek se netajil podporou Czernina.</p>
      <p>„Jsem ale přesvědčen, že i takhle to bude velmi dobré. Bude to noblesní a kompetentní tandem, který stranu povede k větší čitelnosti,“ komentoval rozhodnutí sněmu.</p>
      <p>Od Pekarové Adamové se očekává obnovení svazku se Starosty a případná předvolební dohoda s KDU-ČSL nebo i s ODS. „Jak jsem ji poznal za poslední dva roky ve sněmovně, mohu s klidným srdcem říct, že TOP 09 pod jejím vedením bude partnerem pro další spolupráci demokratických stran,“ uvedl předseda STAN Vít Rakušan.</p>
      <related>
        <a href="https://www.e15.cz/rozhovory/zeman-i-babis-ohrozuji-demokracii-opozice-se-musi-spojit-rika-mistopredsedkyne-top-09-pekarova-adamova-1362210"/>
      </related>
      <p>Kritiku vlády a své strany odmítl šéf komunistů Vojtěch Filip. „Výzva pro pravici, aby se spojila proti premiérovi a těm, kteří se TOP 09 nelíbí, nevyjímaje KSČM, je neuvěřitelným příkladem nadutosti a nesoudnosti,“ míní.</p>
      <p>Sněm TOP 09 zvolil i čtyři nové řadové místopředsedy. Stali se jimi senátor Herbert Pavera, starosta Roztok u Prahy Jan Jakob, poslanec Vlastimil Válek a předseda karlovarské krajské organizace Lukáš Otys. Naopak bývalý předseda a europoslanec Jiří Pospíšil, kterého si do pozice místopředsedy přála Pekarová Adamová, neuspěl.</p>
      <related>
        <a href="https://www.e15.cz/rozhovory/mam-hruzu-z-toho-ze-se-nevratime-ke-standardni-demokracii-rika-exprezident-vaclav-klaus-1364258"/>
      </related>
      <related>
        <h4>Související články</h4>
        <a href="https://www.e15.cz/domaci/pospisil-skonci-jako-sef-top-09-na-jeho-misto-chce-kandidovat-pekarova-adamova-1361839"/>
        <a href="https://www.e15.cz/nazory/glosa-martina-cabana-t-jako-tradice-1361888"/>
        <a href="https://www.e15.cz/domaci/svet-je-trochu-presycen-testosteronem-ctete-profil-pekarove-adamove-ktera-chce-vest-top-09-1361867"/>
        <a href="https://www.e15.cz/rozhovory/zeman-i-babis-ohrozuji-demokracii-opozice-se-musi-spojit-rika-mistopredsedkyne-top-09-pekarova-adamova-1362210"/>
        <a href="https://www.e15.cz/domaci/jak-zvysit-penze-zenam-duchodova-komise-pokrocila-se-svymi-navrhy-1357409"/>
      </related>
    </article>
  </body>
</html>