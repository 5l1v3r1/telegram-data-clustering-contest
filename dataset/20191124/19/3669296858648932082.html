<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/kongo-demokratik-cumhuriyetinde-yerlesim-merkezine-ucak-dustu-29-olu"/>
    <meta property="og:site_name" content="CNN Türk"/>
    <meta property="article:published_time" content="2019-11-24T19:00:08+00:00"/>
    <meta property="og:title" content="Kongo Demokratik Cumhuriyeti'nde yerleşim merkezine uçak düştü: 29 ölü"/>
    <meta property="og:description" content="Kongo Demokratik Cumhuriyeti'nin (KDC) doğusunda,..."/>
  </head>
  <body>
    <article>
      <h1>Kongo Demokratik Cumhuriyeti'nde yerleşim merkezine uçak düştü: 29 ölü</h1>
      <h2>Kongo Demokratik Cumhuriyeti'nin (KDC) doğusunda, bir uçağın yerleşim merkezine düşmesi sonucu 29 kişi yaşamını yitirdi.</h2>
      <address><time datetime="2019-11-24T19:00:08+00:00">24 Nov 2019, 19:00</time> by <a rel="author">AA</a></address>
      <p>Yerel basındaki haberlere göre, Busy Bee firmasına ait Dornier-228 tipi <a href="https://www.cnnturk.com/haberleri/ucak">uçak</a>, kalkıştan kısa süre sonra Goma kentine bağlı Birere semtinde yerleşim merkezine düştü.</p>
      <p>Firma yetkilileri 2'si mürettebat 19 kişiyi taşıyan uçağın, teknik sorun nedeniyle düşmüş olabileceğini ifade etti.</p>
      <p>Sivil Havacılık Koruma Müdürü Joseph Makundi, kazanın bulunduğu bölgede 29 kişinin cesedine ulaştıklarını belirtti.</p>
      <p>Makundi, uçaktakilerden 1 kişinin kurtulduğunu, 18'inin ise hayatını kaybettiğini, ölenlerden 11'inin de uçağın düştüğü yerleşim merkezinde yaşayanlar olduğunu kaydetti.</p>
      <p>Yetkililer, yaralanan 16 kişinin hastanelerde tedavi altına alındığını bildirdi.</p>
      <p>Birleşmiş Milletler İstikrar Misyonu (MONUSCO), kaza yerine 2 itfaiye aracı ve bir kurtarma ekibi gönderdi.</p>
      <p>Uçağın, kalkışta pisti kaçırdığı, ardından havada manevralar yaptıktan üç dakika sonra havaalanı yakınındaki semtte evlerin üzerine düştüğü belirtiliyor.</p>
      <p>Öte yandan, sosyal medyadaki görüntülerde, uçağın enkazından dumanlar çıktığı görülüyor.</p>
      <related>
        <h4>ilgili haberler</h4>
        <a href="https://www.cnnturk.com/video/dunya/347-yolcuyu-tasiyan-ucagin-motoru-havadayken-alev-aldi"/>
        <a href="https://www.cnnturk.com/dunya/bir-anda-tum-ucagi-sardi-yolcular-tahliye-edildi"/>
        <a href="https://www.cnnturk.com/dunya/skandal-patladi-gizli-silahi-mansetten-verdiler"/>
      </related>
    </article>
  </body>
</html>