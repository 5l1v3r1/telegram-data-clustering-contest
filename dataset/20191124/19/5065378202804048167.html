<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/bombplus/fun/story/1031579/to-vinteo-poy-prepei-na-doyn-oloi-oi-goneis"/>
    <meta property="og:site_name" content="Newsbomb"/>
    <meta property="article:published_time" content="2019-11-24T19:07:51+00:00"/>
    <meta property="og:title" content="Το βίντεο που πρέπει να δουν ΟΛΟΙ οι γονείς"/>
    <meta property="og:description" content="Αυτό το βίντεο με την έφηβη που αποφεύγει έναν άγνωστο θα σας κάνει να μιλήσετε στο παιδί σας για την ασφάλεια."/>
  </head>
  <body>
    <article>
      <h1>Το βίντεο που πρέπει να δουν ΟΛΟΙ οι γονείς</h1>
      <h2>Αυτό το βίντεο με την έφηβη που αποφεύγει έναν άγνωστο θα σας κάνει να μιλήσετε στο παιδί σας για την ασφάλεια.</h2>
      <address><time datetime="2019-11-24T19:07:51+00:00">24 Nov 2019, 19:07</time> by <a rel="author">Newsroom</a></address>
      <p>Αν και η συζήτηση για την ασφάλεια δεν είναι κάτι που κάνετε καθημερινά, ένα νέο viral βίντεο που δόθηκε στη δημοσιότητα από την αστυνομία του Vacaville (Καλιφόρνια) θα σας κάνει να μιλάτε ίσως πιο συχνά για αυτό το θέμα στα παιδιά σας.</p>
      <p>Το βίντεο που κατέγραψε εξωτερική κάμερα κατοικίας, δείχνει πώς ένα έφηβο κορίτσι χρησιμοποίησε ένα σταθμευμένο αυτοκίνητο ως ασπίδα για να κρατήσει μια απόσταση ασφαλείας από τον άγνωστο που το ακολουθούσε. Το ανατριχιαστικό στην όλη υπόθεση; Αφού ο οδηγός έφυγε στην αρχή... μετά από μερικά δευτερόλεπτα επέστρεψε και προσπάθησε να μιλήσει στο έφηβο κορίτσι.</p>
      <p>«Θέλαμε να θυμίσουμε στους γονείς και τους νέους απλά tips ασφάλειας για να αποφεύγουν αγνώστους στα αυτοκίνητα! Παρατηρήστε αν σας ακολουθούν αυτοκίνητα, ποτέ μην πλησιάζετε αγνώστους που κάθονται μέσα στο αυτοκίνητο και ΠΟΤΕ μην μπαίνετε σε ένα αυτοκίνητο με ανθρώπους που δεν γνωρίζετε!», ανέφερε ο επικεφαλής του αστυνομικού τμήματος της περιοχής όπου συνέβη το περιστατικό.</p>
      <figure>
        <img src="https://mothers.bbend.net/images/news/2019/15/efivo_koritsi_asfaleia_sto_dromo.jpeg"/>
      </figure>
      <p>Η αστυνομία σχολίασε θετικά το γεγονός ότι το κορίτσι χρησιμοποίησε το σταθμευμένο αυτοκίνητο ως «ασπίδα» προστασίας, κάτι που πρέπει να υπενθυμίζουν οι γονείς στα παιδιά τους, όταν τους μιλούν για την ασφάλεια στο δρόμο και για το πώς θα παραμείνουν ασφαλή σε περίπτωση που τα προσεγγίσει κάποιος που δεν γνωρίζουν.</p>
      <p>«Πρόσφατα ένα νεαρό κορίτσι περπατούσε στην περιοχή Leisure Town όταν πρόσεξε έναν άνδρα μέσα σε ένα αυτοκίνητο να την ακολουθεί!», ανέφερε το αστυνομικός και συνέχισε, «Το νεαρό κορίτσι, συνέχισε να περπατά αγνοώντας το αυτοκίνητο. Αμέσως όταν εκείνος σταμάτησε το αυτοκίνητό του στη μέση του δρόμου, το κορίτσι τρόμαξε και κρύφτηκε πίσω από ένα όχημα. Ο οδηγός έφυγε όμως επέστρεψε ξανά προσπαθώντας να μιλήσει στο κορίτσι. Εκείνο συνέχισε να χρησιμοποιεί το αυτοκίνητο ως "ασπίδα" όταν ο άγνωστος έφυγε ξανά και το κορίτσι άρχισε να τρέχει για να προστατευθεί!».</p>
      <p>Τα έφηβα παιδιά θα πρέπει να αποφεύγουν να περπατούν μόνα τους στο δρόμο και ειδικά τη νύχτα, ακόμη και σε περιοχές που θεωρούνται ασφαλείς. Τα μικρότερα παιδιά θα πρέπει να αποφεύγουν να μιλούν σε αγνώστους και να πλησιάζουν τα αυτοκίνητα που δεν γνωρίζουν.</p>
      <p>
        <b>Η <a href="http://www.astynomia.gr/index.php?option=ozo_content&amp;perform=view&amp;id=42&amp;Itemid=637&amp;lang=">Ελληνική Αστυνομία</a> συμβουλεύει τους γονείς το παιδί τους να γνωρίζει τα παρακάτω:</b>
      </p>
      <ul>
        <li>Το όνομα του και τη διεύθυνση του</li>
        <li>Να χρησιμοποιεί το τηλέφωνο</li>
        <li>Να καλεί το "100" σε περίπτωση ανάγκης</li>
        <li>Να απευθύνεται για βοήθεια μόνο σε Αστυνομικούς ή σε γνωστά άτομα</li>
        <li>Να μην μπαίνει σε αυτοκίνητο ή να ακολουθεί οποιοδήποτε άτομο χωρίς την συγκατάθεση των γονιών του</li>
        <li>Σε περίπτωση ανάγκης να απευθύνεται σε άτομα που του έχει υποδείξει η οικογένειά του ότι είναι της εμπιστοσύνης της π.χ. σε συγγενείς ή φίλους</li>
        <li>Να μην απαντά όταν χτυπούν την πόρτα και οι γονείς δεν είναι στο σπίτι και ποτέ να μην λέει σε κάποιον στο τηλέφωνο ότι είναι μόνο του</li>
        <li>Να μην δέχεται "δώρα" που προσφέρουν άγνωστοι</li>
      </ul>
      <p>
        <b>Δείτε το βίντεο που κάνει το γύρο του διαδικτύου παρακάτω:</b>
      </p>
      <figure>
        <iframe src="https://www.youtube.com/embed/FXbe0uicrZg" width="560" height="314" data-service="Youtube" scrolling="no"/>
      </figure>
      <p>πηγή: <a href="https://www.mothersblog.gr/news/story/78165/pos-tha-mathei-ena-paidi-na-apofeygei-toys-agnostoys-to-vinteo-poy-prepei-na-doyn-oloi-oi-goneis">Mothersblog.gr</a></p>
    </article>
  </body>
</html>