<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/giati-tenis/"/>
    <meta property="og:site_name" content="Tennis24"/>
    <meta property="article:published_time" content="2019-11-24T19:59:36+00:00"/>
    <meta property="og:title" content="Γιατί τένις ;"/>
    <meta property="og:description" content="Κάθε χρόνο τέτοια εποχή, οι γονείς ψάχνουν μια δραστηριότητα για το παιδί τους. Ο οδηγός αυτός ίσως τους βοηθήσει να κάνουν την καλύτερη δυνατή επιλογή   Ποια είναι τα οφέλη του τένις Το τένις δεν είναι απλώς ένα άθλημα για το παιδί. Είναι ένα σπορ, που μαθαίνει το παιδί να έχει αυτοέλεγχο και αυτοσυγκέντρωση. Μέσα από […]"/>
  </head>
  <body>
    <article>
      <h1>Γιατί τένις ;</h1>
      <address>
        <time datetime="2019-11-24T19:59:36+00:00">24 Nov 2019, 19:59</time>
      </address>
      <h3>Κάθε χρόνο τέτοια εποχή, οι γονείς ψάχνουν μια δραστηριότητα για το παιδί τους. Ο οδηγός αυτός ίσως τους βοηθήσει να κάνουν την καλύτερη δυνατή επιλογή</h3>
      <p><b>Ποια είναι τα οφέλη του τένις</b><br/>Το τένις δεν είναι απλώς ένα άθλημα για το παιδί. Είναι ένα σπορ, που μαθαίνει το παιδί να έχει αυτοέλεγχο και αυτοσυγκέντρωση. Μέσα από τα παιχνίδια και τις φυσικές ασκήσεις, ένα παιδί αναπτύσσει δύναμη, ταχύτητα, ευλυγισία και αντοχή ενώ παράλληλα επιτυγχάνεται η κινητική ανάπτυξη και ο σωστός νευρομυικός συντονισμός.</p>
      <p>Το τένις μεταξύ άλλων μπορεί να διδάξει σε ένα παιδί υπευθυνότητα, κοινωνικότητα και δημιουργικότητα.</p>
      <p>Επίσης ενισχύει τον αυτοέλεγχο, την αυτοσυγκέντρωση, την αυτοεκτίμηση και την αυτοπεποίθηση ενός παιδιού ενώ τα βοηθάει να έχουν υπομονή μέσα και έξω από το γήπεδο.</p>
      <p>Επίσης το τένις είναι ένα άθλημα που ενισχύει τη διάθεση για ευγενή άμιλλα και ταυτόχρονα πειθαρχία, στοιχεία που έχουν ως αποτέλεσμα και τη βελτίωση της μαθησιακής τους ικανότητας. Δηλαδή το τένις, εκτός από την ψυχαγωγία εκγυμνάζει το σώμα και το μυαλό.</p>
      <p>Και αυτό γιατί εντέλει απαιτεί υψηλό βαθμό αυτοσυγκέντρωσης, έλεγχου, παρατηρητικότητας και τέλειο συντονισμό νοητικής και σωματικής ικανότητας.</p>
      <hr/>
      <h3>
        <a href="https://www.tennis24.gr/34-logoi-gia-na-paiksete-tenis/">Διαβάστε επίσης: Τένις, το καλύτερο άθλημα για όλους</a>
      </h3>
      <hr/>
      <p><b>Γιατί ένα παιδί να επιλέξει το τένις;<br/></b>Ένας από τους πιο σημαντικούς λόγους που κάνει το τένις να ξεχωρίζει από τα άλλα αθλήματα είναι ότι πρόκειται για  ένα άθλημα για όλες τις ηλικίες, από 4 έως 84+ ετών!  Αν δηλαδή το αγαπήσει είναι ένα άθλημα που δε θα εγκαταλείψει ποτέ και θα το ακολουθεί για όλη του τη ζωή.</p>
      <p><b>Το τένις είναι ένα ακριβό σπορ;<br/></b>Η αντίληψη ότι το τένις αποτελεί ένα ακριβό σπορ είναι λανθασμένη. Το τένις είναι για όλους! Όλοι οι άνθρωποι ανεξαρτήτου οικονομικής κατάστασης μπορούν να ασχοληθούν με το άθλημα.</p>
      <p>Το μόνο που χρειάζεται είναι μια ρακέτα και ένα γήπεδο τένις.</p>
      <p>Γήπεδα υπάρχουν πλέον αρκετά ενώ το κόστος μιας ρακέτας δεν είναι ιδιαίτερα υψηλό.</p>
      <p><b>Πόσο κοστίζει ο εξοπλισμός; </b><br/>Μια ρακέτα για μικρά παιδιά, ώστε να ξεκινήσουν τένις, κυμαίνεται γύρω στα 23-40 ευρώ, ανάλογα το ύψος και την ηλικία του παιδιού.</p>
      <p>Επιπλέον όλοι οι δήμοι έχουν συμπεριλάβει το τένις στα προγράμματα τους και το κόστος συμμετοχής δεν διαφέρει απ’ αυτό άλλων αθλημάτων (περίπου 30-40€/μήνα για δύο φορές την εβδομάδα). Η εικόνα λοιπόν του τένις σαν άθλημα της ελίτ είναι πλέον παρελθόν.</p>
      <p><b>Πόσες φορές την εβδομάδα χρειάζεται ένα παιδί να κάνει τένις; </b><br/>Η ιδανική συχνότητα προπονήσεων γι’ αυτή την ηλικία είναι 2-3 φορές την εβδομάδα από 45 λεπτά.</p>
      <p>Από τον επίσημο οδηγό για γονείς της Παγκόσμιας Ομοσπονδίας Αντισφαίρισης (International Tennis Federation, I.T.F.)</p>
    </article>
  </body>
</html>