<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/odeska-kinostudija-viklala-usi-filmi-na-youtube-642091.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T19:01:29+00:00"/>
    <meta property="og:title" content="Одеська кіностудія виклала усі фільми на YouTube"/>
    <meta property="og:description" content="Загалом там представлено 428 картин"/>
  </head>
  <body>
    <article>
      <h1>Одеська кіностудія виклала усі фільми на YouTube</h1>
      <address>
        <time datetime="2019-11-24T19:01:29+00:00">24 Nov 2019, 19:01</time>
      </address>
      <h4>Загалом там представлено 428 картин</h4>
      <p>Усі фільми, відзняті на Одеській кіностудії, виклали в інтернет у вільний доступ. Тепер переглянути стрічки можна на каналі <a href="https://www.youtube.com/playlist?list=PL3RYZO9qYh_yVg5FpFp4Y8lfChA96Go1s">YouTube</a>.</p>
      <p>Про це повідомляє <a href="https://uain.press/news/odeska-kinostudiya-vyklala-usi-filmy-na-youtube-1116022?fbclid=IwAR1Hnb2DYz9W2jFbMRK4DoUctbZfNI7_9vRU3nK_plfbZ6aRtvzSp0I0IeQ">Український інтерес.</a></p>
      <p>Серед картин «Десять негритят» (1987), «Місце зустрічі неможливо змінити» (1979), «Життя й дивовижні пригоди Робінзона Крузо» (1972), «Д’артаньян і три мушкетери» (1979), «Пригоди Електроніка» (1979) тощо.</p>
      <p>Є навіть архівні стрічки, зокрема «Коліївщина» (1933), «Останнє танго» (1918), «Назар Стодоля» (1936), «Боксери» (1941), «П’ять наречених» (1930) тощо.</p>
      <p>Загалом добірка фільмів – абсолютно різна за жанрами, а особливо стилями. Можна зустріти і маловідомі артхаусні стрічки 90-х років.</p>
      <blockquote>Одна з найстаріших кіностудій світу. Одеська кіностудія бере свій початок у 1907 році, коли кінематографіст Мирон Гроссман створив один із перших вітчизняних фільмів та заснував кіноательє «Мирограф», яке згодом стало кінофабрикою. У 1910-х роках Гроссман почав знімати документальні й пізнавальні фільми разом із відомими кінематографістами. У квітні 1919 року, коли до Одеси увійшли більшовики, військові оператори зняли хронікальну стрічку «Взяття Одеси». У 1923-1929 роках Одеська кінофабрика перетворилася на головний кіновиробничий майданчик УРСР. Серед перших режисерів кінофабрики були Петро Чардинін та Микола Салтиков, а в 1924 році до них приєднався Лесь Курбас, в 1925 – Аксель Лундін, Олександр Анощенко, Пантелеймон Сазонов Уетінг, В’ячеслав Вісковський. У 1927 році Одеську кінофабрику визнали однією з найкращих у країні. Першим звуковим фільмом Одеської кінофабрики мала стати стрічка «Людина з містечка» Григорія Рошаля, але таким фільмом стала «Коліївщина» (1933) Івана Кавалерідзе. У 1938 році виходять картини про минуле українського народу: «Назар Стодоля», «Кармелюк». У травні 2019 року Одеська кіностудія відзначила 100-річний ювілей.</blockquote>
      <p>Нагадаємо, <a href="https://glavcom.ua/economics/finances/zabudovnik-andriy-vavrish-mi-z-oleksandrom-tkachenkom-partneri-po-odeskiy-kinostudiji-636352.html">з 2018 року співвласником Одеської кіностудії став девелопер Андрій Вавриш</a>, який товаришує з теперішнім керівником Офісу президента Андрієм Богданом. Його партнер по кіностудії – ексгендиректор «1+1 медіа», а нині нардеп Олександр Ткаченко.</p>
      <related>
        <a href="https://glavcom.ua/odesa/news/v-odesi-postrazhdav-patrulniy-yakiy-namagavsya-vtihomiriti-vtikacha-psihlikarni-642078.html"/>
        <a href="https://glavcom.ua/news/derzhdep-ssha-zaklikav-twitter-instagram-i-facebook-zablokuvati-storinki-lideriv-iranu-641994.html"/>
        <a href="https://glavcom.ua/economics/finances/ukrzaliznicya-priznachila-sim-dodatkovih-pojizdiv-na-zimovi-svyata-641730.html"/>
      </related>
    </article>
  </body>
</html>