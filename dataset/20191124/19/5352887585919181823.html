<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/ryta-pranokes-neptunas-iskovojo-penktaja-lkl-pergale-is-eiles-1752477/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-24T19:29:00+00:00"/>
    <meta property="og:title" content="„Rytą“ pranokęs „Neptūnas“ Iškovojo penktąją lkl pergalę Iš eilės"/>
    <meta property="og:description" content="Reklama"/>
  </head>
  <body>
    <article>
      <h1>„Rytą“ pranokęs „Neptūnas“ Iškovojo penktąją lkl pergalę Iš eilės</h1>
      <address><time datetime="2019-11-24T19:29:00+00:00">24 Nov 2019, 19:29</time> by <a rel="author">bcneptunas.lt</a></address>
      <p>Reklama</p>
      <p>
        <b>Klaipėdos „Neptūno“ (7-4) pratęsė pergalių seriją „Betsafe–LKL“ čempionate. Uostamiesčio krepšininkai namuose 91:84 (16:25, 27:20, 18:20, 30:19) įveikė Vilniaus „Rytą“ (7-3) bei revanšavosi už nesėkmę pirmajame rate sostinėje.</b>
      </p>
      <p>Rungtynių pradžioje Tomo Rinkevičiaus auklėtiniai išsiveržė į priekį 14:9, tačiau tuomet svečiai iš Vilniaus atliko galingą spurtą. Mindaugo Girdžiūno ir Arno Butkevičiaus tritaškiai įžiebė „Rytą“ spurtui 16:0, o po pirmojo ketvirčio „Neptūno“ deficitas siekė 16:25.</p>
      <p>Antrąjį ketvirtį Osvaldas Olisevičius pradėjo dviem taikliais dvitaškiais. „Rytas“ atsakė sėkmingomis atakomis, bet Tomo Delininkaičio ir Deivido Gailiaus tolimi metimai užkūrė aikštelės šeimininkui atkarpai 14:2, po kurios įsitaisė pirmaujančiųjų vaidmeny 34:29.</p>
      <p>Atkaklus žaidimas persikėlė ir į antrąją mačo pusę. Trečiojo ketvirčio pabaigoje galingu dėjimu greitoje atakoje pasižymėjo Matas Jogėla, kuris toliau įžaidėjo pozicijoje vaduoja traumą besigydantį Darriną Dorsey.</p>
      <p>„Neptūnas“ laikėsi prie „Ryto“ per minimalų atotrūkį (64:65), tačiau tuomet dėl išnaudotų pražangų limito neteko D.Gailiaus.</p>
      <p>Ketvirtosios asmeninės pražangos įpusėjus kėliniui susilaukė Simas Galdikas, bet jį keitęs A.Williamsonas žaidė geriausias sezono rungtynes ir užfiksavo dvigubą dublį. Šios dienos mače aukštaūgis pelnė 19 taškų, atkovojo 10 kamuolius bei surinko 23 naudingumo balus. Tai geriausios legionieriaus iš JAV rungtynės skaičiuojant tiek LKL, tiek Čempionų lygos turnyrus.</p>
      <p>Reklama</p>
      <p>Amerikietis pataikė dvitaškį su pražanga, Tomas Delininkaitis pataikė tritaškį, o „Švyturio“ arenoje pakilo ant kojų – „Neptūnas“ priekyje 79:74.</p>
      <p>Likus pusantros minutės penktosios pražangos susilaukė Žygimantas Janavičius, kuris per 28 minutes aikštelėje spėjo pelnyti 8 taškus bei atkovoti 12 rezultatyvių perdavimų.</p>
      <p>Komandos rungtynių pabaigoje apsikeitė keliomis netaikliomis baudomis, o dvitaškį pelnęs A.Williamsonas kilstelėjo „Neptūną“ pranašumą iki 6 taškų – 87:81. Deividas Sirvydis pataikė sudėtingą tritaškį bei nurėžė pranašumą perpus, tačiau T.Delininkaičio baudų metimai buvo tikslūs, o galutinį tašką padėjo dėjimą atlikęs O.Olisevičius.</p>
      <p>Artėjantį trečiadienį klaipėdiečiai vyks į Alytų, kur Karaliaus Mindaugo taurės ketvirtfinalio pirmajame mače susitiks su „Sintek-Dzūkija“ krepšininkais.</p>
      <p>
        <i>„Neptūnas“: Andre Williamsonas 19 (9 atk. kam., 22 naud. bal.), Tomas Delininkaitis 16 (4/4 trit.), Deividas Gailius 11, Tadas Sedekerskis 10 (8 atk. kam.), Simas Galdikas 9 (7 atk. kam.), Žygimantas Janavičius 8 (12 rez. perd.).</i>
      </p>
      <p>
        <i>„Rytas“: Arnas Butkevičius 16 (6 atk. kam., 26 naud. bal.), Pako Cruzas 14 (7 atk. kam.), Dovis Bičkauskis 13, Tu Holloway 12.</i>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/ryto-treneris-mindaugas-brazys-klaipedoje-musu-laukia-ant-bangos-esantis-neptunas-1752406/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sekmadieni-klaipedoje---neptuno-ir-ryto-akistata-1751944/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/ryto-krepsininkai-patyre-nesekme-belgrade-1751484/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/spurta-surenges-neptunas-parklupde-besiktas-1751384/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/antroji-ryto-krepsininku-pergale-europos-taureje-1749600/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sivakar-neptuno-kelyje---telekom-baskets-1749115/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/staigmena-lkl-nevezis-namuose-iveike-ryta-1748453/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/neptunas-namuose-paklojo-lietkabeli-1748396/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>