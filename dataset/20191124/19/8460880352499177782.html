<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/eletstilus/mitol-kulonlegesek-a-vulkanikus-termohelyekrol-szarmazo-borok-2141316/"/>
    <meta property="og:site_name" content="BAMA"/>
    <meta property="article:published_time" content="2019-11-24T19:52:00+00:00"/>
    <meta property="og:title" content="Mitől különlegesek a vulkanikus termőhelyekről származó borok?"/>
    <meta property="og:description" content="A kérdésről több mint negyven magyar és nemzetközi pincészet részvételével rendeznek fesztivált november végén."/>
  </head>
  <body>
    <article>
      <h6 class="kicker">GOVOLCANIC FESZTIVÁL</h6>
      <h1>Mitől különlegesek a vulkanikus termőhelyekről származó borok?</h1>
      <address>
        <time datetime="2019-11-24T19:52:00+00:00">24 Nov 2019, 19:52</time>
      </address>
      <h4>Több mint negyven magyar és nemzetközi, vulkanikus termőhelyen gazdálkodó pincészet borai, valamint számos hazai és külföldi borszakértő előadásai, mesterkurzusai várják a közönséget a GoVolcanic borfesztiválon november 29. és december 1-je között a budapesti Holdudvarban.</h4>
      <p>Vajon mitől különlegesek a vulkanikus termőhelyekről származó borok? – teszi fel a kérdést az Európa első „vulkanikus csúcstalálkozójaként” meghirdetett rendezvény, amely a borok termőhelyeinek bemutatására és azok tudományos hátterére ugyanakkora hangsúlyt fektet majd, mint magukra a borokra – közölték a szervezők.</p>
      <p>A világ számos részéről érkező vulkanikus borok kóstolóját ezért geológusok és vulkanológusok előadásai, valamint ásvány- és kőzetkiállítás kíséri majd. Mellettük nemzetközileg elismert borszakértők, sommelier-k, borszakírók és borászok mutatják be szemináriumokon és gyorskóstolókon, melyek a vulkanikus borok jellemzői, és miként befolyásolja a borkészítést a vulkanikus talaj.</p>
      <p>A GoVolcanic díszvendége Györgykovács Imre somlói borász lesz.</p>
      <p>A rendezvényen jelen lesznek Magyarország vulkanikus borvidékeinek termelői, mellettük pedig az Etna, Burgenland, Auvergne, Vulture, Soave, a Monti Lessini, az Azori-szigetek, a Ménes-Aradi Borvidék, a Szerémség, a Garam-mente, a Kanári-szigetek, a kaliforniai Obszidián-hegy és a Golán-fennsík boraival is találkozhatnak az érdeklődők.</p>
    </article>
  </body>
</html>