<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607323"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T19:03:00+00:00"/>
    <meta property="og:title" content="จับแก๊งนำเงินดอลลาร์ปลอมไปแลกเงินไทยกว่า 1.2 ล้านบาท"/>
    <meta property="og:description" content="ตำรวจแถลงรวบแก๊งคนไทยนำธนบัตรดอลลาร์ปลอมไปแลกเงินไทยกว่า 1.2 ล้านบาทที่เมืองพัทยา เตือนร้านรับแลกเงินให้ระมัดระวัง"/>
  </head>
  <body>
    <article>
      <h1>จับแก๊งนำเงินดอลลาร์ปลอมไปแลกเงินไทยกว่า 1.2 ล้านบาท</h1>
      <address><time datetime="2019-11-24T19:03:00+00:00">24 Nov 2019, 19:03</time> by <a rel="author">PostToday</a></address>
      <p>ตำรวจแถลงรวบแก๊งคนไทยนำธนบัตรดอลลาร์ปลอมไปแลกเงินไทยกว่า 1.2 ล้านบาทที่เมืองพัทยา เตือนร้านรับแลกเงินให้ระมัดระวัง</p>
      <p>เมื่อวันที่ 24 พ.ย. 62 พล.ต.ท.เชษฐา โกมลวรรธนะ ผบช.ทท. พร้อมด้วย พ.ต.อ.ศราวุธ ตันกุล ผกก.2 บก.ทท.1 พ.ต.ท.ปิยะพงษ์ เอนสาร สารวัตรตำรวจท่องเที่ยวเมืองพัทยา แถลงจับกุมแก๊งคนไทยนำธนบัตรดอลลาร์สหรัฐปลอมตระเวนแลกเงินในพื้นที่เมืองพัทยา โดยสามารถจับกุมผู้ต้องหาได้ 3 คน พร้อมของกลาง ธนบัตรสกุลดอลลาร์สหรัฐปลอม ชนิดราคา 100 ดอลลาร์จำนวน 398 ใบ และโทรศัพท์มือถือ 2 เครื่อง</p>
      <p>พล.ต.ท.เชษฐา กล่าวว่า สืบเนื่องจาก เมื่อวันที่ 21 พ.ย. ที่ผ่านมา ตำรวจท่องเที่ยวเมืองพัทยา ได้รับแจ้งว่ามีคนไทยจำนวน 2 คน นำธนบัตรสกุลดอลลาร์สหรัฐปลอม ฉบับละ 100 ดอลลาร์ จำนวน 398 ใบ คิดเป็นเงินไทยมูลค่ากว่า 1,200,000 บาท มาแลกเป็นเงินบาทที่ร้านแลกเงิน ถ.พัทยาสายสอง ต.หนองปรือ อ.บางละมุง จ.ชลบุรี จึงร่วมกับชุดสืบสวน สภ.เมืองพัทยา ไปตรวจสอบพบผู้ต้องหากำลังจะพยายามหลบหนี ตำรวจจึงทำการควบคุมตัวมาสอบสวน และนำธนบัตรมาตรวจสอบ ทั้งนี้ จากการตรวจสอบอย่างละเอียดพบว่าธนบัตรทั้งหมดเป็นของปลอม</p>
      <p>ผู้ต้องหาทั้งสองคนให้การว่า ได้เดินทางมาจากพื้นที่กรุงเทพมหานคร เพื่อนำธนบัตรสกุลดอลลาร์สหรัฐปลอมมาแลกเป็นเงินสกุลบาทไทยในพื้นที่เมืองพัทยา แต่พนักงานร้านรับแลกเงินตรวจสอบพบว่าเป็นของปลอม ก่อนจะถูกตำรวจจับกุมได้ในที่สุด จากการตรวจสอบข้อมูลโทรศัพท์พบการสนทนาผ่านแอพพลิเคชั่นไลน์ของทั้งคู่ พบว่าได้รับธนบัตรดังกล่าวมาจาก ผู้ต้องหาอีกรายเจ้าหน้าที่จึงรวบรวมพยานหลักฐาน และขออนุมัติหมายจับจนสามารถติดตามจับกุมตัวได้ในพื้นที่กรุงเทพมหานคร</p>
      <p>ขณะที่ ผู้จัดการร้านแลกเงิน เปิดเผยว่า การตรวจสอบธนบัตรดอลลาร์ปลอมนั้นไม่ยากมาก โดยสังเกตผิวจากธนบัตรสามารถมั่นใจได้ทันที เนื่องจากธนบัตรปลอมจะมีเนื้อผิวคอนข้างลื่น ถ้านำมาเปรียบเทียบกับธนบัตรของจริง โดยเหตุการณ์ที่เกิดขึ้นครั้งนี้ ถือว่าเป็นที่จำนวนธนบัตรมีมูลค่ามากกว่า 1 ล้านบาท ในรอบหลายปี จึงอยากฝากไปยังผู้ประกอบการร้านรับแลกเงินให้ช่วยกันระวังหากพบการผิดสังเกตแจ้งตำรวจตรวจสอบจับกุมเพื่อป้องกันการแพร่กระจายของธนบัตรซึ่งสร้างความเสียหายต่อประเทศไทย</p>
    </article>
  </body>
</html>