<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291657,viki-gabor-wygrala-eurowizje-junior-w-gliwicach-andrzej-duda-gratuluje"/>
    <meta property="og:site_name" content="na:Temat"/>
    <meta property="article:published_time" content="2019-11-24T19:19:12+00:00"/>
    <meta property="og:title" content="&quot;Brawo! Super!&quot;. Duda szybko skomentował sukces Viki Gabor na Eurowizji Junior"/>
    <meta property="og:description" content="17. finał konkursu Eurowizji Junior wygrała Viki Gabor, a Polska jako pierwszy kraj w historii zwyciężyła w tej międzynarodowej rywalizacji drugi raz z rzędu. Polacy się cieszą i nie kryją dumy, a przewodzi im nie kto inny, jak Andrzej Duda. Prezydent pogratulował już 12-latce, ale nie zapominał również o ubiegłorocznej zwyciężczyni Roksanie Węgiel."/>
  </head>
  <body>
    <article>
      <h1>"Brawo! Super!". Duda szybko skomentował sukces Viki Gabor na Eurowizji Junior</h1>
      <address><time datetime="2019-11-24T19:19:12+00:00">24 Nov 2019, 19:19</time> by <a rel="author">Aleksandra Gersz</a></address>
      <p>17. finał konkursu Eurowizji Junior wygrała Viki Gabor, a Polska jako pierwszy kraj w historii zwyciężyła w tej międzynarodowej rywalizacji drugi raz z rzędu. Polacy się cieszą i nie kryją dumy, a przewodzi im nie kto inny, jak Andrzej Duda. Prezydent pogratulował już 12-latce, ale nie zapominał również o ubiegłorocznej zwyciężczyni Roksanie Węgiel.<br/><br/><br/>Emocje były olbrzymie. Polska do ostatniej chwili walczyła o pierwsze miejsce z Kazachstanem, który reprezentował Yerzhan Maxim. Jednak to <a href="https://natemat.pl/291653,eurowizja-junior-2019-polska-wygrala-drugi-raz-rzedu-viki-gabor-triumfuje">Viki Gabor</a>, która wykonała polsko-angielską piosenkę "Superhero" o kryzysie klimatycznym, otrzymała więcej głosów od publiczności, a jej główny konkurent uplasował się tuż za nią. Na trzecim miejscu znalazła się za to Hiszpania.</p>
      <figure>
        <iframe src="https://www.youtube.com/embed/TvmqnNxnuJM" width="780" height="439" data-service="Youtube" scrolling="no"/>
      </figure>
      <p>12-latka nie kryła ekstatycznej radości radości i łez szczęścia. A wraz z nią skaczący z radości prowadzący <a href="https://natemat.pl/291645,eurowizja-junior-2019-w-gliwicach-viki-gabor-wykona-utwor-superhero">show w Gliwicach</a> i skandujący widzowie. Żaden kraj nie wygrał bowiem wcześniej Eurowizji Junior dwa razy z rzędu. Udało się to dopiero Polsce. – To historyczny moment! – cieszył się Artuch Orzech, komentator konkursu w TVP. <br/><br/>Do świętujących dołączył również Andrzej Duda, który rok wcześniej cieszył się ze zwycięstwa Roksany Węgiel. "Wielkie brawa, gratulacje i podziękowania dla Wiktorii Viki Gabor za wspaniały sukces i piękne reprezentowanie Polski w konkursie Eurowizji Junior" – napisał prezydent na Twitterze. Duda dodał również, że "Roksana Węgiel dała świetny przykład i zyskała godną Następczynię na europejskiej scenie juniorskiej".</p>
      <figure>
        <iframe data-src="https://twitter.com/natemat/status/1198657082830020609" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zwycięstwo Wiktorii oznacza, że w przyszłym roku konkurs Eurowizji Junior również odbędzie się nad Wisłą. Ten tegoroczny finał na Arenie Gliwice – jak podkreślali wszyscy uczestnicy – świetnie się Polakom udał. Wrażenie robiła zarówno scena, jak i same występy, a tych finałowych było łącznie 19.<br/><br/>Kim jest Wiktoria Gabor, która występuje pod pseudonimem Viki Gabor? Pochodząca z romskiej rodziny 12-latka z Krakowa, podobna jak Węgiel, wzięła udział w programie "The Voice Kids" i doszła do finału. Zwyciężyła również w programie "Szansa na sukces. Eurowizja Junior 2019", dzięki czemu wystąpiła w Gliwicach. Zwycięstwo w Eurowizji Junior może otworzyć jej drzwi do imponującej kariery, tak jak w przypadku Roksany.</p>
    </article>
  </body>
</html>