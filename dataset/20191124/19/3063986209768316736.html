<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843049"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T19:01:00+00:00"/>
    <meta property="og:title" content="'দেশের উন্নয়নের স্বার্থে আলেম সমাজকে ঐক্যবদ্ধ করতে চায় সরকার'"/>
    <meta property="og:description" content="ধর্ম প্রতিমন্ত্রী অ্যাডভোকেট শেখ মো. আব্দুল্লাহ বলেছেন, দেশের উন্নয়নের স্বার্থে সব মত ও পথের আলেম সমাজকে ঐক্যবদ্ধ করতে চায় সরকার। তিনি বলেন, সব ধরনের আলেম-ওলামার মাধ্যমে সম্মিলিতভাবে দ্বীনের খেদমত করতে চায়। এর ফলে দেশ জঙ্গিবাদ, মাদক, পাপাচার ও অনাচার মুক্ত হবে। প্রতিমন্ত্রী গতকাল বায়তুল মুকাররম জাতীয় মসজিদের পূর্ব সাহানে অনুষ্ঠিত ইসলামিক ফাউন্ডেশন আয়োজিত ১৫ দিনব্যাপি ঈদে মিলাদুন্নবী (সা.) অনুষ্ঠানমালার সমাপনী দিবসে প্রধান অতিথির বক্তব্যে এসব কথা বলেন। তিনি বলেন, জাতির পিতা বঙ্গবন্ধু শেখ মুজিবুর রহমান ইসলামিক ফাউন্ডেশন প্রতিষ্ঠা করে জাতীয় পর্যায়ে ঈদে মিলাদুন্নবী (সা.) পালনের সুযোগ করে দিয়েছেন। ইসলামিক ফাউন্ডেশন প্রতিষ্ঠা সাদকায়ে জারিয়া হিসেবে জাতির পিতার আমলনামায় ছওয়াব বর্ষিত হবে। প্রতিমন্ত্রী জাতির পিতা ও তাঁর পরিবারের সদস্যবৃন্দ এবং জেলাখানার অভ্যন্তরে ঘাতকের বুলেটে নির্মমভাবে নিহত জাতীয় চার নেতার জন্য দোয়া করার আহ্বান জানান। ইসলামিক ফাউন্ডেশনের সচিব কাজী নূরুল ইসলামের সভাপতিত্বে অনুষ্ঠিত সভায় অন্যান্যের মধ্যে বক্তৃতা করেন ইসলামিক ফাউন্ডেশনের মসজিদ ও মার্কেট বিভাগের পরিচালক ও বঙ্গবন্ধু পরিষদের আহ্বায়ক মুহাম্মদ…"/>
  </head>
  <body>
    <article>
      <h1>'দেশের উন্নয়নের স্বার্থে আলেম সমাজকে ঐক্যবদ্ধ করতে চায় সরকার'</h1>
      <address><time datetime="2019-11-24T19:01:00+00:00">24 Nov 2019, 19:01</time> by <a rel="author">কালের কণ্ঠ অনলাইন</a></address>
      <p>ধর্ম প্রতিমন্ত্রী অ্যাডভোকেট শেখ মো. আব্দুল্লাহ বলেছেন, দেশের উন্নয়নের স্বার্থে সব মত ও পথের আলেম সমাজকে ঐক্যবদ্ধ করতে চায় সরকার।</p>
      <p>তিনি বলেন, সব ধরনের আলেম-ওলামার মাধ্যমে সম্মিলিতভাবে দ্বীনের খেদমত করতে চায়। এর ফলে দেশ জঙ্গিবাদ, মাদক, পাপাচার ও অনাচার মুক্ত হবে।</p>
      <p>প্রতিমন্ত্রী গতকাল বায়তুল মুকাররম জাতীয় মসজিদের পূর্ব সাহানে অনুষ্ঠিত ইসলামিক ফাউন্ডেশন আয়োজিত ১৫ দিনব্যাপি ঈদে মিলাদুন্নবী (সা.) অনুষ্ঠানমালার সমাপনী দিবসে প্রধান অতিথির বক্তব্যে এসব কথা বলেন।</p>
      <p>তিনি বলেন, জাতির পিতা বঙ্গবন্ধু শেখ মুজিবুর রহমান ইসলামিক ফাউন্ডেশন প্রতিষ্ঠা করে জাতীয় পর্যায়ে ঈদে মিলাদুন্নবী (সা.) পালনের সুযোগ করে দিয়েছেন। ইসলামিক ফাউন্ডেশন প্রতিষ্ঠা সাদকায়ে জারিয়া হিসেবে জাতির পিতার আমলনামায় ছওয়াব বর্ষিত হবে।</p>
      <p>প্রতিমন্ত্রী জাতির পিতা ও তাঁর পরিবারের সদস্যবৃন্দ এবং জেলাখানার অভ্যন্তরে ঘাতকের বুলেটে নির্মমভাবে নিহত জাতীয় চার নেতার জন্য দোয়া করার আহ্বান জানান।</p>
      <p>ইসলামিক ফাউন্ডেশনের সচিব কাজী নূরুল ইসলামের সভাপতিত্বে অনুষ্ঠিত সভায় অন্যান্যের মধ্যে বক্তৃতা করেন ইসলামিক ফাউন্ডেশনের মসজিদ ও মার্কেট বিভাগের পরিচালক ও বঙ্গবন্ধু পরিষদের আহ্বায়ক মুহাম্মদ মহীউদ্দিন মজুমদার এবং দীনী দাওয়াত ও সংস্কৃতি বিভাগের পরিচালক আনিছুর রহমান সরকার। ওয়াজ পেশ করেন বায়তুল মুকাররম জাতীয় মসজিদের সিনিয়র পেশ ইমাম হাফেজ মাওলানা মুহাম্মদ মিজানুর রহমান ও পেশ ইমাম হাফেজ মাওলানা মুহাম্মদ মহিব্বুল্লাহিল বাকী নদভী।</p>
      <p>পবিত্র ঈদে মিলাদুন্নবী (সা.) উপলক্ষে আয়োজিত ১৫ দিনব্যাপি অনুষ্ঠানমালার মধ্যে ছিল- প্রতিদিন ওয়াজ ও মিলাদ মাহফিল, বাংলাদেশ বেতারের সাথে যৌথ প্রযোজনায় সেমিনার, ইসলামী ক্যালিগ্রাফি ও মহানবী (সা) জীবনীভিত্তিক গ্রন্থ প্রদর্শনী, মাসব্যাপি ইসলামী বইমেলা, স্কুল, কলেজ, আলিয়া ও কওমি মাদ্রাসা, বিশ্ববিদ্যালয় ছাত্র-ছাত্রী এবং অটিস্টিক শিক্ষার্থীদের মাঝে ইসলামি সাংস্কৃতিক প্রতিযোগিতা, বিশেষ স্মরণিকা ও ক্রোড়পত্র প্রকাশ, ইসলামিক ফাউন্ডেশনের নিয়মিত প্রকাশনা মাসিক ‘অগ্রপথিক’ ও ‘সবুজপাতা’ পত্রিকার মিলাদুন্নবী (সা.) সংখ্যা প্রকাশ, ক্বিরআত ও হামদ-না’ত মাহফিল এবং রাসূল (সা.) এর শানে স্বরচিত কবিতা পাঠের মাহফিল।</p>
    </article>
  </body>
</html>