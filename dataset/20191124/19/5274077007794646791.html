<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419108"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T19:52:00+00:00"/>
    <meta property="og:title" content="סערה סביב בית העלמין היהודי בטרנוב"/>
    <meta property="og:description" content="הקהילה היהודית בקרקוב אסרה על שיפוץ בית העלמין בטרנוב, לאחר שלטענתה משרד שימור האתרים בקרקוב קנס אותה עקב שיפוץ ללא אישור."/>
  </head>
  <body>
    <article>
      <h1>סערה סביב בית העלמין היהודי בטרנוב</h1>
      <address>
        <time datetime="2019-11-24T19:52:00+00:00">24 Nov 2019, 19:52</time>
      </address>
      <p>הקהילה היהודית בעיר קרקוב בפולין אסרה על המשך שיפוץ בית העלמין היהודי בעיר טרנוב, לאחר שלטענתה משרד שימור האתרים בקרקוב קנס אותה עקב שיפוץ ללא אישור.</p>
      <p>בסוף חודש יוני התקיים בטרנוב בדרום-מזרח פולין טקס לחנוכת בית העלמין היהודי לאחר שנתיים של שיפוץ מקיף.</p>
      <p>בטקס החגיגי לקחו חלק הרב הראשי של פולין מיכאל שודריך, דיפלומטים וצאצאיהם של יהודי טרנוב, שחלקם גם תרמו את הכספים לשיפוץ בית העלמין היהודי בעיר.</p>
      <p>מי שיזם ופיקח על עבודות שיפוץ בית העלמין היהודי הוא אדם ברטוש, יו"ר הועדה להגנת האתרים היהודיים בטרנוב.</p>
      <p>לאחרונה נדהם ברטוש לקבל מכתב מהקהילה היהודית בקרקוב, בה נאסר עליו בכל תוקף להמשיך בשיפוץ בתי העלמין בפולין, לאחר שלטענת ראשי הקהילה היהודית המשרד העירוני לשימור אתרים הטיל קנס בסך אלף זלוטי על הקהילה היהודית בגין שיפוץ בית העלמין היהודי בטרנוב ללא אישור.</p>
      <p>על פי הודעת המשרד לשימור אתרים, הקנס הוטל לאחר שהקהילה היהודית אישרה שיפוץ של אזור בית הטהרה, ביצעה עבודות סמוך לגדר בית העלמין, ואף ביצעה שיפוץ של 26 קברים של חיילים שנפלו במלחמת העולם הראשונה.</p>
      <p>אנה גורביש, האחראית של שימור האתרים בטרנוב במשרד העירוני לשימור אתרים בקרקוב, אמרה לעיתון "גזטה קרקובסקה" כי "לקהילה היהודית לא היו אישורים תקפים לביצוע העבודות האלו. הם היו תקפים בעבר, אך התוקף שלהם פג, כך שמבצעי השימור לא עמדו בדרישות הרשמיות לביצוע העבודות".</p>
      <p>נשיא הקהילה היהודית בקרקוב, תדאוש יקובוביץ', התייחס גם הוא לאיסור שהטילה הקהילה היהודית על המשך שיפוץ בתי העלמין ואמר כי "לא מדובר בנושא כספי. הופתענו בעצמנו מהמכתב של המשרד לשימור אתרים בקרקוב. באופו אישי אין לי שום דבר נגד אדם ברטוש, זה לא שאני לא מחבב אותו".</p>
      <p>הוא גם הוסיף "בהתחלה הופתעתי מעט כששמעתי כי הקמת מצבה אחת בבית העלמין בטרנוב כרוכה בתשלום של 4000 זלוטי, כאשר בקרקוב העלות היא 1700 עד 2000 זלוטי. עוד נודע לי כי חלק מהספסלים במקום הוצבו על גבי מצבות, בעוד מצבות אחרות נעלמו. אני גם לעולם לא אסכים להקים חדר מולטימדיה בבית לוויות. אם אדם ברטוש רוצה להרוויח כסף, הוא לא צריך לעשות זאת על חשבון בית העלמין היהודי".</p>
      <p>ברטוש עצמו סירב להתייחס לנושא ואמר רק כי "אני רק אומר ששום חלק מהעבודות לא בוצע ללא אישור מראש".</p>
    </article>
  </body>
</html>