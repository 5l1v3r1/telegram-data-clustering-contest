<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-ntpc-likely-to-issue-green-bonds-to-raise-funds-2866765.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T19:37:07+00:00"/>
    <meta property="og:title" content="एनटीपीसी की ग्रीन बॉन्ड्स के जरिए 10 हजार करोड़ रुपए जुटाने की योजना "/>
    <meta property="og:description" content="सरकारी कंपनी एनटीपीसी हरित बांड के जरिये करीब 10 हजार करोड़ रुपये जुटा सकती है। इस पूंजी का इस्तेमाल टीएचडीसीआईएल और नॉर्थ ईस्टर्न इलेक्ट्रिक पावर कॉरपोरेशन लिमिटेड (नीपको) में सरकारी हिस्सेदारी का..."/>
  </head>
  <body>
    <article>
      <h1>एनटीपीसी की ग्रीन बॉन्ड्स के जरिए 10 हजार करोड़ रुपए जुटाने की योजना </h1>
      <address><time datetime="2019-11-24T19:37:07+00:00">24 Nov 2019, 19:37</time> by <a rel="author">भाषा,नई दिल्ली</a></address>
      <p>सरकारी कंपनी एनटीपीसी हरित बांड के जरिये करीब 10 हजार करोड़ रुपये जुटा सकती है। इस पूंजी का इस्तेमाल टीएचडीसीआईएल और नॉर्थ ईस्टर्न इलेक्ट्रिक पावर कॉरपोरेशन लिमिटेड (नीपको) में सरकारी हिस्सेदारी का अधिग्रहण करने में किया जा सकता है। एक सूत्र ने पीटीआई भाषा को इसकी जानकारी दी है।</p>
      <p>हरित बांड से जुटायी गयी पूंजी का इस्तेमाल स्वच्छ एवं हरित तथा पर्यावरण के अनुकूल ऊर्जा के वित्तपोषण में किया जाता है। चूंकि टीएचडीसीआईएल और नीपको जलविद्युत ऊर्जा का उत्पादन करती हैं, इनमें किसी भी तरह का निवेश इसी श्रेणी में गिना जाएगा।</p>
      <p>सूत्र ने कहा, ''कंपनी टीएचडीसीआईएल और नीपको में सरकार की हिस्सेदारी खरीदने के लिये हरित बांड के जरिये 10 हजार करोड़ रुपये जुटा सकती है। यह अधिग्रहण चालू वित्त वर्ष के समाप्त होने से पहले ही किये जाने का अनुमान है क्योंकि सरकार चालू वित्त वर्ष में 1.05 लाख करोड़ रुपये के विनिवेश का लक्ष्य हासिल करना चाहती है।"</p>
      <p>उसने कहा कि कंपनी ने अभी टीएचडीसीआईएल और नीपको में सरकारी हिस्सेदारी के मूल्यांकन के लिये आकलनकर्ता नियुक्त करने की प्रक्रिया अभी नहीं शुरू की है। उल्लेखनीय है कि मंत्रिमंडल ने पिछले सप्ताह टीएचडीसीआईएल और नीपको में सरकारी हिस्सेदारी एनटीपीसी को बेचने की मंजूरी दे दी थी।</p>
      <p>भारत सरकार की टीएचडीसीआईएल में 74.23 प्रतिशत हिस्सेदारी है। सरकार प्रबंध नियंत्रण के साथ पूरी हिस्सेदारी एनटीपीसी को बेच रही है। इसी प्रकार, सरकार नीपको में 100 प्रतिशत हिस्सेदारी प्रबंधन नियंत्रण के साथ एनटीपीसी को बेचेगी। </p>
    </article>
  </body>
</html>