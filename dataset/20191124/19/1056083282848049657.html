<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301903/%D9%85%D9%87%D8%AF-%D9%82%D8%B1%D8%A2%D9%86%DB%8C-%D8%B1%D9%86%DA%AF%DB%8C%D9%86-%DA%A9%D9%85%D8%A7%D9%86-%D8%B1%D9%88%D8%B3%D8%AA%D8%A7%DB%8C-%D9%86%DB%8C%D8%B1%D9%86%DA%AF-%D9%86%D9%88%D8%B4%D9%87%D8%B1-%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T19:03:46+00:00"/>
    <meta property="og:title" content="مهد قرآنی رنگین کمان روستای نیرنگ نوشهر آغاز به‌کار کرد"/>
    <meta property="og:description" content="ایسنا/مازندران همزمان با سراسر کشور به صورت ویدئو کنفرانس مهد قرآنی رنگین کمان روستای نیرنگ نوشهر به عنوان نماینده مازندران آغاز به‌کار کرد."/>
  </head>
  <body>
    <article>
      <h1>مهد قرآنی رنگین کمان روستای نیرنگ نوشهر آغاز به‌کار کرد</h1>
      <address><time datetime="2019-11-24T19:03:46+00:00">24 Nov 2019, 19:03</time> by <a rel="author">بهناز مقدس</a></address>
      <p>ایسنا/مازندران همزمان با سراسر کشور به صورت ویدئو کنفرانس مهد قرآنی رنگین کمان روستای نیرنگ نوشهر به عنوان نماینده مازندران آغاز به‌کار کرد.</p>
      <p>سردار محمدحسین سپهر جانشین سازمان بسیج کشور در آئین افتتاح مهد قرآنی رنگین کمان که به طور همزمان با ۶۰۰ مهد کودک سراسر کشور فعالیت خود را در زمینه‌های قرآنی آغاز کرد، گفت: تربیت انسان‌ها بزرگترین وظیفه و تکلیف انبیاء بوده و مربیگری نیز شغل انبیای الهی است که وظیفه رشد و تعالی همه جانبه بشر را برای داشتن یک زندگی معنوی برعهده دارد.<br/>وی با اشاره به اینکه مقام معظم رهبری هدف اصلی انقلاب اسلامی را تحقق تمدن اسلامی نام  برده‌اند، تصریح کرد: این همان حکومت امام زمان و حکومت اسلامی است که همه ادیان منتظر منجی عالم بشریت هستند.<br/>جانشین سازمان بسیج کشور اساس تحقق تمدن اسلامی را تربیت و پرروش نیروی انسانی دانست و اظهار کرد: جهان استکبار برای تغییر و تعیین سرنوشت بشر با افکار غیر توحیدی و تفکرات غیر اخلاقی بر اساس بنای مبارزه با ادیان الهی را گذاشته است.<br/>سپهر با بیان اینکه مدارس و مراکز علمی دشمن برای رسیدن به اهداف خود تلاش می‌کنند با تربیت انسان‌هایی که مبلغ تمدن و تفکر غیر توحیدی هستند بر مقررات جهان تسلط یابند، افزود: مهم‌ترین و تنها راه مبارزه در برابر تمام نظامات غیر توحیدی و غیر الهی، تربیت نیروی انسانی دینی و توحیدی است.<br/>وی وظیفه مربیان را در این راستا بسیار مهم برشمرد و ادامه داد: کار شما مربیان که می‌خواهید نونهالان را تربیت کنید بسیار مهم و حساس است.<br/>جانشین سازمان بسیج کشور با اشاره به توفیقات روز افزون انقلاب اسلامی در طول ۴۰ سال پس از پیروزی انقلاب و هراس دشمن در این خصوص یادآور شد: نیروی انسانی سرمایه اصلی بسیج است بنابراین در این مسیر نباید از مشکلات هراسید و از همه ظرفیت‌ها باید استفاده کرد.</p>
      <p>انتهای پیام</p>
    </article>
  </body>
</html>