<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/dancila-invinsa-in-cursa-prezidentiala-am-recuperat-voturile-pe-care-le-am-pierdut-la-europarlamentare/"/>
    <meta property="og:site_name" content="Europa FM"/>
    <meta property="article:published_time" content="2019-11-24T19:22:05+00:00"/>
    <meta property="og:title" content="Dăncilă, învinsă în cursa prezidențială: Am recuperat voturile pe care le-am pierdut la europarlamentare"/>
    <meta property="og:description" content="Perdantă a scrutinului prezidențial, social-democrata Viorica Dăncilă a mulțumit, după închiderea urnelor, celor care au votat „cu inima, pentru unitate”, spunând că PSD a recâștigat alegătorii pe care i-a pierdut la europarlamentare."/>
  </head>
  <body>
    <article>
      <h1>Dăncilă, învinsă în cursa prezidențială: Am recuperat voturile pe care le-am pierdut la europarlamentare</h1>
      <address>
        <time datetime="2019-11-24T19:22:05+00:00">24 Nov 2019, 19:22</time>
      </address>
      <p>Perdantă a scrutinului prezidențial, social-democrata Viorica Dăncilă a mulțumit, după închiderea urnelor, celor care au votat „cu inima, pentru unitate”, spunând că PSD a recâștigat alegătorii pe care i-a pierdut la europarlamentare.</p>
      <p>„Mulțumesc colegilor mei din teritoriu, vreau să le mulțumesc simpatizanților și militanților PSD, tuturor celor care au vrut să înlocuiască ura și dezbinarea cu unitatea și încrederea. PSD astăzi a recâștigat încrederea cetățenilor români care ne-au votat în 2016. Am recuperat voturile pe care le-am pierdut la europarlamentare, iar astăzi avem peste 3 milioane de voturi, ceea ce înseamnă că avem numărul de voturi pe care l-am avut la parlamentarele din 2016 pentru a intra la guvernare”, a spus șefa PSD.</p>
      <p>„Am toată convingerea că numărul de astăzi ne ajută, ne obligă și în acest sens vom face tot ce este posibilă să câștigăm alegerile locale și parlamentare. Avem în acest moment un rezultat exit poll. Vom sta până vom prelua toate procesele verbale din teritoriu. Vom face numărătoare paralelă, pentru că atunci vom ști cu adevărat rezultatul votului de astăzi. Alte declarații vom face după ce vom avea rezultatul final al votului”, a mai spus Viorica Dăncilă.</p>
      <p>Exit poll-ul Curs-Avangarde, pentru ora 19.30, arată că în turul al doilea al alegerilor prezidențiale, Klaus Iohannis a obținut 64,8%, în timp ce Viorica Dăncilă a primit 35,2%.</p>
    </article>
  </body>
</html>