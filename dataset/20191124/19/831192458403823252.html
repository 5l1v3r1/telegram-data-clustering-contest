<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/eisevale-o-giryonis-se-pliri-etoimotita-o-kratikos-michanismos-ti-tha-prepei-na-prosechete-deite-live-tin-poreia-tis-kakokairias/"/>
    <meta property="og:site_name" content="europost.gr"/>
    <meta property="article:published_time" content="2019-11-24T19:04:02+00:00"/>
    <meta property="og:title" content="«Εισέβαλε» ο «Γηρυόνης»! Σε πλήρη ετοιμότητα ο κρατικός μηχανισμός – Τι θα πρέπει να προσέχετε! Δείτε LIVE την πορεία της κακοκαιρίας…"/>
    <meta property="og:description" content="Σε ετοιμότητα βρίσκεται ο κρατικός μηχανισμός ενόψει της κακοκαιρίας. Το επιχειρησιακό σχέδιο για την αντιμετώπιση έντονων προβλημάτων από πλημμύρες έχει τεθεί επι τάπητος από τη γενική γραμματεία πολιτικής προστασίας και το συντονιστικό όργανο του πυροσβεστικού σώματος"/>
  </head>
  <body>
    <article>
      <h1>«Εισέβαλε» ο «Γηρυόνης»! Σε πλήρη ετοιμότητα ο κρατικός μηχανισμός – Τι θα πρέπει να προσέχετε! Δείτε LIVE την πορεία της κακοκαιρίας…</h1>
      <address>
        <time datetime="2019-11-24T19:04:02+00:00">24 Nov 2019, 19:04</time>
      </address>
      <p>Σε ετοιμότητα βρίσκεται ο κρατικός μηχανισμός ενόψει της κακοκαιρίας.</p>
      <p>Το επιχειρησιακό σχέδιο για την αντιμετώπιση έντονων προβλημάτων από πλημμύρες έχει τεθεί επι τάπητος από τη γενική γραμματεία πολιτικής προστασίας και το συντονιστικό όργανο του πυροσβεστικού σώματος μετά και τις προβλέψεις της ΕΜΥ, σύμφωνα με τις οποίες έρχονται ισχυρές βροχές και καταιγίδες οι οποίες θα συνοδεύονται από χαλαζοπτώσεις και ισχυρούς ανέμους.</p>
      <p>ΔΕΙΤΕ LIVE ΤΗΝ ΠΟΡΕΙΑ ΤΗΣ ΚΑΚΟΚΑΙΡΙΑΣ</p>
      <figure>
        <iframe src="https://www.youtube.com/embed/5GYJiSEBVRE" width="696" height="522" data-service="Youtube" scrolling="no"/>
      </figure>
      <p>Δεμένα στα λιμάνια της Κεφαλονιάς είναι ήδη τα πλοία που εκτελούν τα δρομολόγια Πόρος – Κυλλήνη και Σάμη – Πάτρα, λόγω των θυελλωδών ανέμων που πνέουν στο Ιόνιο. Νωρίς το απόγευμα, οι ριπές των ανέμων έφθαναν έως και τα 9 μποφόρ, γεγονός που απαγορεύει τον απόπλου των πλοίων. Στη Ζάκυνθο πραγματοποιήθηκε το δρομολόγιο των 17:00 από Κυλλήνη, αλλά στη συνέχεια έκλεισε η γραμμή έως και τις πρωινές ώρες της Δευτέρας.</p>
      <p>Σε επιφυλακή είναι από το πρωί οι υπηρεσίες της Περιφέρειας Αττικής, με εντολή του περιφερειάρχη Αττικής Γιώργου Πατούλη, λόγω της αναμενόμενης επιδείνωσης των καιρικών φαινομένων που θα πλήξουν την Αττική, από τις βραδινές μέχρι και τις πρωινές ώρες της Δευτέρας.</p>
      <p>Επίσης, ο αντιπεριφερειάρχης Δυτικής Αττικής, Λευτέρης Κοσμόπουλος, συγκάλεσε το πρωί εκτάκτως το Συντονιστικό Όργανο Πολιτικής Προστασίας της Περιφερειακής Ενότητας για τον καλύτερο συντονισμό των απαιτούμενων ενεργειών. Πλέον, όλες οι υπηρεσίες είναι σε επιφυλακή, έχοντας μεριμνήσει για τους καθαρισμούς των ρεμάτων και σε συνεργασία με τους δήμους.</p>
      <p>Στο Κέντρο Επιχειρήσεων της Πολιτικής Προστασίας ο Γενικός Γραμματέας Πολιτικής Προστασίας Νίκος Χαρδαλιάς. Ήδη από το απόγευμα της Κυριακής έγινε σύσκεψη μεταξύ των αρμόδιων φορέων για την αντιμετώπιση των έντονων καιρικών φαινομένων .</p>
      <figure>
        <iframe src="https://www.youtube.com/embed/YogKCq2XeoI" width="696" height="392" data-service="Youtube" scrolling="no"/>
      </figure>
      <p>O Γενικός Γραμματέας Πολιτικής Προστασίας Νίκος Χαρδαλιάς, μιλώντας στο protothema.gr, τόνισε:</p>
      <p>«Η βραδιά θα είναι δύσκολη και είμαστε σε επιφυλακή. Το κέντρο επιχειρήσεων πολιτικής προστασίας κι όλοι οι εμπλεκόμενοι φορείς είναι σε πλήρη εγρήγορση. Πιστεύω ότι είμαστε έτοιμοι και ο κρατικός μηχανισμός να ανταποκριθεί.Το κομμάτι των πλημμυρών δείχνει να εξελίσσεται πιο δύσκολα από τις πυρκαγιές. Αυτό που έχει αξία είναι η καλή συνεννόηση, η καλή συνεργασία και η υπηρεσιακή ετοιμότητα όλων των εμπλεκόμενων φορέων.</p>
      <p>Παράλληλα, από την Γενική Γραμματεία Πολιτικής Προστασίας έχουν ενημερωθεί όλες οι αρμόδιες κρατικές υπηρεσίες καθώς και οι Περιφέρειες και Δήμοι της Χώρας , ώστε να βρίσκονται σε ετοιμότητα για τη λήψη μέτρων αρμοδιότητάς τους.</p>
      <p>Η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί , μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Οι οδηγίες αυτοπροστασίας προς στους πολίτες σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων είναι :<br/>Να ασφαλίσουν αντικείμενα, τα οποία αν παρασυρθούν, ενδέχεται να προκαλέσουν καταστροφές ή τραυματισμούς.</p>
      <figure>
        <iframe src="https://www.youtube.com/embed/2nAersE88Q4" width="696" height="392" data-service="Youtube" scrolling="no"/>
      </figure>
      <p>– Να βεβαιωθούν, ότι οι υδρορροές των κτιρίων δεν είναι φραγμένες και λειτουργούν κανονικά.</p>
      <p>– Να αποφεύγουν να διασχίζουν χειμάρρους και ρέματα, πεζή ή με οχήματα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</p>
      <p>– Να αποφεύγουν υπαίθριες εργασίες και δραστηριότητες, σε θαλάσσιες και παράκτιες περιοχές καθώς και την αλιεία, κατά τη διάρκεια εκδήλωσης των φαινομένων.</p>
      <p>– Σε περίπτωση χαλαζόπτωσης, να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε.</p>
      <p>– Να αποφεύγουν τη διέλευση κάτω από μεγάλα δέντρα, από αναρτημένες πινακίδες και γενικά από περιοχές όπου ελαφρά αντικείμενα, μπορεί να αποκολληθούν και να πέσουν στο έδαφος.</p>
      <p>Τέλος, όλοι οι πολίτες θα πρέπει να είναι ιδιαίτερα προσεκτικοί και να συμμορφώνονται με τις υποδείξεις των αρμόδιων αρχών.</p>
      <figure>
        <iframe src="https://www.youtube.com/embed/wMhs_x2GtI4" width="696" height="392" data-service="Youtube" scrolling="no"/>
      </figure>
      <p>Πηγή: protothema.gr</p>
    </article>
  </body>
</html>