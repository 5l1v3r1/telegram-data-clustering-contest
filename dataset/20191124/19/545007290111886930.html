<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/bec-la-inchiderea-urnelor-prezenta-a-fost-de-4987/"/>
    <meta property="og:site_name" content="Europa FM"/>
    <meta property="article:published_time" content="2019-11-24T19:30:52+00:00"/>
    <meta property="og:title" content="BEC: La închiderea urnelor, prezența a fost de 49,87%"/>
    <meta property="og:description" content="Potrivit Biroului Electoral Central, la ora 21.00, momentul închiderii urnelor în țară, prezența la vot a fost de 49,87% în cadrul celui de-al doilea tur de scrutin al alegerilor prezidențiale."/>
  </head>
  <body>
    <article>
      <h1>BEC: La închiderea urnelor, prezența a fost de 49,87%</h1>
      <address>
        <time datetime="2019-11-24T19:30:52+00:00">24 Nov 2019, 19:30</time>
      </address>
      <p>Potrivit Biroului Electoral Central, la ora 21.00, momentul închiderii urnelor în țară, prezența la vot a fost de 49,87% în cadrul celui de-al doilea tur de scrutin al alegerilor prezidențiale.</p>
      <p>La nivel național, au votat 9.086.098 de persoane, dintre care 5.255.634 în mediul urban și 3.830.464 în mediul rural.</p>
      <p>Județe fruntașe la prezență au fost Ilfov (68,5%), Cluj (62%) și Sibiu (58,1%%).</p>
      <p>Județe codașe au fost, în schimb, Harghita (22,8%), Covasna (25,8%) și Vaslui (37,5%).</p>
      <p>La București, prezența a fost de 54,3% (976.879 de alegători).</p>
      <p>
        <a href="https://www.europafm.ro/sondaje-la-iesirea-de-la-urne-klaus-iohannis-a-castigat-detasat-alegerile-prezidentiale/">Klaus Iohannis a câștigat în mod categoric alegerile prezidențiale, potrivit sondajelor făcute la ieșirea de la urne (exit-polls).</a>
      </p>
      <p>Potrivit unei estimări a institutului IRES, președintele în funcție ar fi obținut 66,5% din voturi, iar Viorica Dăncilă – 33,5.</p>
      <p>Potrivit IRES, datele includ și voturile exprimate în secțiile din străinătate.</p>
      <p>Cercetarea este valabilă pentru ora 20.00.</p>
      <p>Un al doilea sondaj, publicat de Curs-Avangarde (pentru ora 19.30), arată că președintele Iohannis a obținut 64,8%, în timp ce Viorica Dăncilă- 35,2%.</p>
      <p>Prezența la urne consemnată cu puțin înaintea orei 21.00 era, în țară, de 49,87%.</p>
      <p>În secțiile din străinătate (sau prin corespondență) și-au exprimat opțiunile mai bine de 925,000 de votanți, un record absolut de prezență.</p>
      <p>Președintele Iohannis a anunțat, în discursul de învingător, că se va implica în eforturile de a constitui o nouă majoritate parlamentară, „împreună cu toate partidele democratice”.</p>
      <p>„După această victorie sunt multe lucruri de făcut, de reperat. Mă voi implica pentru a crea o nouă majoritate, compusă din partidele democratice, care vor duce România spre modernizare, spre România normală.</p>
      <p>Vă promit încă un lucru. Voi fi un președinte total implicat pentru România”, a declarat Klaus Iohannis.</p>
      <p>Viorica Dăncilă, pe de altă parte, a mulțumit celor care au votat „cu inima, pentru unitate”, adăugînd că PSD a recîștigat alegătorii pe care i-a pierdut la europarlamentare.</p>
    </article>
  </body>
</html>