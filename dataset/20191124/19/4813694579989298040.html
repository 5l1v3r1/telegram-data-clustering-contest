<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348146.html"/>
    <meta property="og:site_name" content="אוי סולשיאר: הנתונים המביכים של המאמן ויונייטד"/>
    <meta property="article:published_time" content="2019-11-24T19:50:00+00:00"/>
    <meta property="og:title" content="אוי סולשיאר: הנתונים המביכים של המאמן ויונייטד"/>
    <meta property="og:description" content="רצף ספיגות נוראי בחוץ ובעיטה אחת למסגרת במחצית לעיני פרגוסון שנכח ביציע. המאמן התגונן: &quot;בעונה שעברה היינו מקבלים 4 או 5 ולא חוזרים, השתפרנו&quot;"/>
  </head>
  <body>
    <article>
      <h1>אוי סולשיאר: הנתונים המביכים של המאמן ויונייטד</h1>
      <h2>רצף ספיגות נוראי בחוץ ובעיטה אחת למסגרת במחצית לעיני פרגוסון שנכח ביציע. המאמן התגונן: "בעונה שעברה היינו מקבלים 4 או 5 ולא חוזרים, השתפרנו" </h2>
      <address><time datetime="2019-11-24T19:50:00+00:00">24 Nov 2019, 19:50</time> by <a rel="author">מאת מערכת ONE</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443624.jpg"/>
        <figcaption>אולה גונאר סולשיאר מאוכזב (רויטרס)</figcaption>
      </figure>
      <p>לראות את מנצ’סטר יונייטד מפשלת לאחרונה זה מחזה שכיח לחלוטין, והיום (ראשון) הדבר שוב חזר על עצמו. השדים האדומים התארחו למוקש אצל שפילד יונייטד, פיגרו 2:0, הצליחו להפוך ל-2:3, אך דווקא כשחשבו שייצאו הווינרים הגדולים מההתמודדות, העולה החדשה איזנה וכפתה תיקו רגע לפני הכניסה לתוספת הזמן. </p>
      <p>היא אמנם נמנעה מהפסד בתום הדרמה האדירה, אך מאז שסר אלכס פרגוסון עזב את האדומים ממנצ’סטר הם הפסידו שישה משחקי חוץ מתוך 19 אפשריים נגד עולות חדשות לפרמייר ליג, אחד בלבד פחות מהמאזן של הסקוטי ב-62 משחקים על הקווים בחוץ מול עולות חדשות. כמו כן, החבורה של אולה גונאר סולשיאר נכשלה לשמור על רשת נקייה בחוץ בפעם ה-12 ברציפות בליגה, הריצה הכי גרועה שלהם מאז שזה קרה להם 15 פעמים ברצף בין 1985 ל-1986.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443604.jpg"/>
        <figcaption>פיל ג'ונס מאוכזב (רויטרס)</figcaption>
      </figure>
      <p>מנצ’סטר יונייטד בעטה פעם אחת בלבד למסגרת במחצית הראשונה אצל שפילד, הכי קצת במחצית אחת בליגה תחת המאמן הנורבגי. בגיל 18 ו-54 ימים בלבד, מייסון גרינווד הפך לכובש השלישי הכי צעיר בהיסטוריה של השדים האדומים, אחרי דני וולבק (17 ו-355 ימים) ופדריקו מאקדה (17 ו-226 ימים). אגב, שפילד הפכה לעולה החדשה הראשונה שכובשת שלושה שערים בפרמיר ליג מול מנצ’סטר יונייטד מאז לסטר ב-2014.</p>
      <p><b>סולשיאר</b> אמר אחרי אובדן הנקודות: “לפעמים הכדורגל גובר על הטקטיקה. אחרי הגול הראשון שכבשנו התחלנו להאמין, וההבדל בין הקבוצה של העונה לזו שבעונה שעברה הוא ענק. אנחנו לעולם לא מוותרים, ובעונה שעברה הפיגור היה הופך לכזה של ארבעה וחמישה שערים במקום קאמבק. אני גאה בזה שהכובשים שלנו צעירים, זה יעניק להם הרבה ניסיון”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443596.jpg"/>
        <figcaption>אלכס פרגוסון. מצטער שהגיע לאצטדיון הערב? (רויטרס)</figcaption>
      </figure>
    </article>
  </body>
</html>