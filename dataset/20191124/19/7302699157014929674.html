<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112787"/>
    <meta property="og:site_name" content="MGR Online"/>
    <meta property="article:published_time" content="2019-11-24T19:01:00+00:00"/>
    <meta property="og:title" content="มาแล้ว! Forrest Gump เวอร์ชั่นแขกซิกข์โดยบอลลีวูด"/>
    <meta property="og:description" content="หนังคลาสสิกแห่งยุค 90s ที่ยังอยู่ในความทรงจำของผู้ชมหลาย ๆ คน กำลังถูกนำกลับมาสร้างใหม่ในเวอร์ชั่นภาษาฮินดี นำแสดงโดยซูเปอร์สตาร์แห่งบอลลีวูดอย่าง อามีร์ ข่าน โดย Forrest Gump ฉบับอินเดียมีกำหนดเข้าฉายภายในเทศกาลคริสมาสต์ของปี"/>
  </head>
  <body>
    <article>
      <h1>มาแล้ว! Forrest Gump เวอร์ชั่นแขกซิกข์โดยบอลลีวูด</h1>
      <address><time datetime="2019-11-24T19:01:00+00:00">24 Nov 2019, 19:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011667801.JPEG"/>
      </figure>
      <p><b>หนังคลาสสิกแห่งยุค 90s ที่ยังอยู่ในความทรงจำของผู้ชมหลาย ๆ คน กำลังถูกนำกลับมาสร้างใหม่ในเวอร์ชั่นภาษาฮินดี นำแสดงโดยซูเปอร์สตาร์แห่งบอลลีวูดอย่าง "อามีร์ ข่าน" โดย Forrest Gump ฉบับอินเดียมีกำหนดเข้าฉายภายในเทศกาลคริสมาสต์ของปี 2020</b><br/><br/><b>Laal Singh Chaddha </b>จะเล่าเรื่องชีวิตของหนุ่มซิกข์คนหนึ่ง ที่เป็นคนคนธรรมดาสามัญ แต่เขากลับเข้าไปเกี่ยวข้องกับเหตุการณ์ในประวัติศาสตร์มากมาย โดยหนังอินเดียเรื่องนี้ก็คืองานรีเมกอย่างถูกต้องตามกฎหมายของหนังฮอลลีวูดเรื่องดัง <b>Forrest Gump </b>นั่นเอง<br/><br/>ซึ่งล่าสุดผู้สร้างได้เผยภาพของนักแสดงซูเปอร์สตาร์ <b>อามีร์ ข่าน </b>ในคราบ<b> "ฟอร์เรสต์ กัมป์" </b>ฉบับซิกข์ให้ชมกันเป็นครั้งแรก โดยหนังเรื่องนี้เป็นผลงานการสร้างโดย ข่าน เองร่วมกับ <b>Viacom18 Studios </b>และได้ <b>แอดแวท จันดาน </b>ที่เคยมีผลงานในหนังฮิต <b>Secret Superstar </b>มารับหน้าที่กำกับ นอกจากนั้นหนังยังจะมีดาราสาว <b>คารินา กาปูร์ ข่าน </b>ร่วมแสดงด้วย</p>
      <figure>
        <img src="https://mpics.mgronline.com/pics/Images/562000011667802.JPEG"/>
        <figcaption>ผลงานในอดีตของ อามีร์ ข่าน</figcaption>
      </figure>
      <p>สำหรับ Forrest Gump ต้นฉบับฮอลลีวูดเป็นผลงานการกำกับของ <b>โรเบิร์ต เซเมคคิส </b>โดยมี <b>ทอม แฮงค์ </b>สวมบทบาทเป็นหนุ่มชาวอลาบามาผู้ดูเผิน ๆ แล้วเหมือนมีสติปัญญาน้อยกว่าคนทั่วไป แต่เขากลับมีส่วนร่วมในเหตุการณ์สำคัญ ๆ ของสหรัฐฯ อย่างมากมาย <br/><br/>โดยหนังสามารถคว้ารางวัลออสการ์ปี 1996 ได้ถึง 6 สาขา รวมถึงรางวัลภาพยนตร์ยอดเยี่ยม และนักแสดงยอดเยี่ยมของ ทอม แฮงค์ ด้วย<br/><br/>โดยเมื่อต้นปีที่ผ่านมา <b>แอนดรู กัมเบิร์ต</b> แห่ง <b>Paramount Pictures </b>เจ้าของหนัง Forrest Gump ได้ประกาศว่าทางอินเดียได้ซื้อลิขสิทธิ์ภาพยนตร์ดังเรื่องนี้ไปสร้างใหม่ <i>"ซึ่งเราก็ภูมิใจมากที่จะได้ร่วมงานกับ Aamir Khan Productions และ Viacom18 Studios ในการนำเรื่องราวอันเป็นอมตะกลับมาบอกเล่าให้ผู้ชมรุ่นใหม่ได้รับรู้"</i><br/><br/>ส่วนทาง Viacom18 Studios ที่ร่วมสร้างหนังเรื่องนี้ก็กล่าวว่า "เรารู้มาว่า อามีร์ ทุ่มเทให้โปรเจ็คนี้มานานหลายปี เขาคือหุ้นส่วนคนสำคัญในการคืนชีพให้ภาพยนตร์เรื่องนี้"</p>
      <figure>
        <img src="https://mpics.mgronline.com/pics/Images/562000011667803.JPEG"/>
        <figcaption>คารินา กาปูร์ ข่าน</figcaption>
      </figure>
      <p>ซึ่งแฟนหนังทั้งในอินเดีย และต่างประเทศก็ต่างมั่นใจว่า อามีร์ ข่าน น่าจะทำให้ Forrest Gump มีความน่าสนใจในหลาย ๆ ด้าน เพราะเขาเองก็เคยฝากการแสดงอันน่าประทับในหนังคุณภาพอย่าง <b>3 Idiots</b>, <b>PK </b>รวมถึงทั้งสร้าง และแสดงนำใน <b>Dangal </b>กับ <b>Secret Superstar </b>จนฮิตถล่มทลายทั้งในอินเดีย และต่างประเทศมาแล้ว<br/><br/>ถือว่าการซื้อลิขสิทธิ์หนังฮอลลีวูดมาสร้างใหม่ กำลังเป็นเทรนต์ฮิตในอุตสาหกรรมภาพยนตร์อินเดียในขณะนี้ก็ว่าได้ โดยภาพยนตร์เรื่อง <b>Dil Bechara </b>ของ <b>Fox Star Studios India </b>ที่เป็นการหยิบ <b>The Fault in Our Stars </b>มาสร้างใหม่ก็เพิ่งจะปิดกล้องไป <br/><br/>นอกจากนั้น <b>Abundantia Entertainment </b>กับ <b>T-Series </b>ก็กำลังร่วมมือกับในการรีเมกหนังเพลง <b>Begin Again </b>ที่ต้นฉบับมี <b>เคียรา ไนท์ลี </b>กับ <b>มาร์ค รัฟฟาโล </b>แสดงนำ มาสร้างใหม่เป็นฉบับอินเดียด้วย</p>
      <figure>
        <img src="https://mpics.mgronline.com/pics/Images/562000011667804.JPEG"/>
        <figcaption>The Fault in Our Stars ฉบับอินเดีย</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112787"/>
      </related>
    </article>
  </body>
</html>