<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/reportaj-bihoreanul-apatie-la-urne-in-tinca-daca-viorica-ar-fi-fost-barbat-as-fi-votat-o-153014.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="REPORTAJ BIHOREANUL: Apatie la urne în Tinca. &quot;Dacă Viorica ar fi fost bărbat, aş fi votat-o&quot; (FOTO / VIDEO)"/>
    <meta property="og:description" content="Români, maghiari sau ţigani, locuitorii din Tinca au votat duminică cam fără tragere de inimă. Localnicii au fost îndemnaţi la încheierea slujbei de către preotul ortodox din localitate, Mihai Ninel Iancu, să se prezinte la urne şi să voteze cu cine cred de cuviinţă 'ca să fie mai bine în ţară'. De altfel, majoritatea alegătorilor au declarat că speranţa într-un viitor a fost motivaţia care i-a îndemnat la vot indiferent că au optat pentru liberalul Klaus Iohannis sau social-democrata Viorica Dăncilă."/>
  </head>
  <body>
    <article>
      <h1>REPORTAJ BIHOREANUL: Apatie la urne în Tinca. "Dacă Viorica ar fi fost bărbat, aş fi votat-o" (FOTO / VIDEO)</h1>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author">Dan Simai, Mădălina Sim</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/vot_in_Tinca_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/vot_in_Tinca_23.JPG"/>
        </figure>
      </slideshow>
      <p>
        <b>Pentru cei circa 8.000 de locuitori din Tinca, ziua celui de-al doilea tur de scrutin pentru alegerile prezidenţiale a fost ca oricare altă duminică. Credincioşii s-au gătit frumos şi s-au dus la biserică, iar ceilalţi s-au instalat în faţa televizoarelor. În centrul de comună în jurul orei 12 străzile erau pustii.</b>
      </p>
      <p>Rar, câte o maşină trecea pe stradă cu familii întârziate, care intrau jenate la slujba de duminică de la Biserica ortodoxă cu Hramul Sfântul Ierarh Nicolae şi cea Baptistă, Emanuel, de lângă parcul central. Îmbrăcaţi de duminică, credincioşii ortodocşi, majoritatea trecuţi de prima tinereţe, urmăreau liturghia aşezaţi pe scaune sau proptiţi de pereţi.</p>
      <p>În sfântul locaş se auzea doar vocea parohului Mihai Ninel Iancu, care în încheierea slujbei a zis că "acum preoţii nu au dreptul să facă politică, spun alţii ce şi cum", dar i-a îndemnat pe credincioşi să se prezinte la urne. "Mergeţi la vot, pentru că este o obligaţie democratică şi votaţi cu cine credeţi de cuviinţă, ca să fie mai bine în ţară", a spus părintele. Iar oamenii l-au ascultat.</p>
      <p>
        <b>Duminica "în familie"</b>
      </p>
      <figure>
        <img src="https://www.ebihoreanul.ro/user_files/medalion-stefan-madalina-241119.JPG"/>
      </figure>
      <p>Cu puţin înainte de ora 13, în secţia de votare 625, amenajată în incinta şcolii "Nicolae Jiga" din centrul comunei, era forfotă. Ieşiţi de la biserică, ortodocşi sau neoprotestanţi, tincanii intrau să voteze.</p>
      <p>"Până la această oră au votat 260 de alegători din totalul de 1.287 înscrişi pe listă. Sunt mai mulţi decât la primul tur de scrutin, când până la aceeaşi oră votaseră doar 160 de alegători", a declarat preşedinta secţiei, Mădălina Ştefan <i>(foto).</i></p>
      <p>În secţie domneşte o atmosferă relaxată, de familie mare. Oamenii se salută pe numele mic, dau mâna, predau buletinul pentru verificare, îşi ştampilează votul în cabină, introduc buletinul în urnă, predau ştampila, salută şi pleacă. Rutina se repetă tot la câteva minute.</p>
      <p>Localnicii nu se grăbesc, că secţia e deschisă până seara la 21 şi oricum ştiu pentru ce vor să voteze. "Am votat pentru un viitor mai bun, pentru continuarea a ceea ce s-a făcut la noi în Bihor, pentru că suntem mulţumiţi. Sperăm un viitor mai bun spre Europa", a declarat tincanul Matei Iagher, la ieşirea de la urne.</p>
      <p>
        <b>Dacă Viorica ar fi fost bărbat...</b>
      </p>
      <figure>
        <img src="https://www.ebihoreanul.ro/user_files/medalion-gheroghe-nutiu-241119.JPG"/>
      </figure>
      <p>Deşi campania electorală s-a încheiat cu o seară înainte, localnicii îşi dispută încă simpatiile politice. Ieşit în faţa porţii, localnicul Gheorghe Nuţiu <i>(foto)</i> îşi apără ideile cu o vigoare surprinzătoare, dat fiind cei 91 de ani ai săi, în faţa unui amic care s-a oprit să îl salute.</p>
      <p>Bătrânul are sentimente amestecate. O simpatizează pe Viorica Dăncilă, dar şi-ar dori neapărat un candidat bărbat din partea PSD, aşa că nu s-a dus la vot. "De dânsa îmi place, nici dacă ar fi fata mea nu aş iubi-o mai mult, dar motivul îi că Biblia nu aranjează ca mai mulţi bărbaţi să fie sub papuc. Dacă ar fi fost bărbat, aş fi votat-o", zice Gheorghe.</p>
      <p>Bătrânul a ţinut să îşi etaleze cunoştinţele istorice subliniind că "România n-a avut niciodată o femeie preşedinte", iar când Tinca aparţinea de Ungaria "a fost condusă de o regină, Maria Tereza, şi nu i-a mers bine deloc".</p>
      <p>Ceva mai rezervat, amicul bătrânului nu se lasă târât în polemică. Omul a votat şi s-ar duce acasă. "Eu am fost şi am votat pentru cel pe care îl consider mai potrivit să conducă ţara". Alegătorul se delimitează clar de părerile bătrânului. "Eu nu am idei preconcepute în legătură cu sexul unui conducător. Tot atât de capabil poate fi şi o femeie, şi un bărbat", zice împăciuitor acesta.</p>
      <p>
        <b>Lăsatul "secului"</b>
      </p>
      <figure>
        <img src="https://www.ebihoreanul.ro/user_files/medalion-primat-tinca-241119.JPG"/>
      </figure>
      <p>În jurul orei 14, valul alegătorilor a trecut, iar peste centrul localităţii s-a lăsat liniştea. Oamenii stau mai mult pe acasă, alungaţi de restricţiile zilei de vot. Magazinul mare din localitate nu vinde alcool deloc, la terasa din centru se poate bea doar cafea şi suc, iar restaurantul a fost închiriat pentru un botez.</p>
      <p>Primarul Teodor Coste <i>(foto)</i>, aflat la al treilea mandat, spune că atmosfera este aceeaşi de la primul tur de scrutin. "La noi lumea e civilizată, ne respectăm între noi, indiferent de opţiunile politice".</p>
      <p>Până la prânz în cele opt secţii din comună votaseră 12% dintre localnicii cu drept de vot. "E mai mult cu 3% faţă de primul tur de scrutin. Oamenii sunt mai interesaţi de rezultatul alegerilor", spune edilul. În primul tur, "neamţul" a luat peste 41%, şefa PSD-ului nici 19 procente.</p>
      <p>Liberal, ca şi Klaus Iohannis, Coste spune că îşi va petrece ziua la Primărie, deşi nu se aşteaptă la evenimente deosebite. "Aici n-a fost niciodată scandal şi-o să vedeţi că nici nu va fi".</p>
      <p>
        <b>Educaţi de Occident</b>
      </p>
      <p>De altfel, în comună pare să domnească o atmosferă de pace socială. Administraţia locală a asfaltat, canalizat şi electrificat inclusiv cartierul romilor, aşa că, spre deosebire de alte părţi din ţară, această minoritate este destul de greu de manipulat la vot.</p>
      <p>Din cei circa 1.600 de ţigani din localitate, mai bine de jumătate sunt plecaţi afară. Din cei rămaşi acasă, unii lucrează la pădure, alţii cu ziua. Standardul de viaţă pare destul de ridicat judecând aspectul caselor şi după faptul că numărul asistaţilor social din localitate a scăzut de la circa 850 la doar 17.</p>
      <p>"Vă spun eu ce e. Mai bine de jumătate din ţiganii satului au fost "afară". Unii au stat câţiva ani, vorbesc două sau trei limbi străine, s-au obişnuit cu Occidentul, iar asta i-a civilizat. Şi-au ridicat casele, au început să mai muncească sau se pregătesc să plece înapoi, că acolo nu s-au terminat încă ajutoarele", explică un localnic.</p>
      <p>
        <b>"Votez tot cu domnul primar"</b>
      </p>
      <figure>
        <img src="https://www.ebihoreanul.ro/user_files/medalion-fechete-maria-241119.JPG"/>
      </figure>
      <p>În colonia de romi soarele nefiresc de cald pentru luna noiembrie a scos localnicii în stradă. Bărbaţii stau la poartă râzând între ei, în timp ce sparg seminţe. Femeile şi copiii stau pe partea cealaltă a străzii. Au fost cu toţii la vot, aşa că viaţa şi-a reluat cursul obişnuit.</p>
      <p>"Am votat azi pentru România şi pentru un viitor mai bun", spune Lucian Demian, singurul din grup care acceptă să apară în faţa camerei. O femeie cu copilul în braţe nu se lasă mai prejos. Acceptă să fie înregistrată, în timp ce fetele din jur chicotesc sau chiar o filmează cu telefonul. "Am votat pentru că ne-a făcut domnul primar stradă, şanţurile şi pentru ca ţara să meargă mai bine", zice Maria Fechete <i>(foto).</i></p>
      <p>Opiniile locuitorilor cartierului nu sunt, însă, foarte clar cristalizate. "N-am fost încă la vot, dar mă duc amu. O să votez tot cu domnul primar, ca data trecută!", spune un tânăr, semn că nu-i este foarte limpede ce se votează...</p>
      <figure>
        <iframe src="https://www.youtube.com/embed/C55x1te_8Cs" width="460" height="360" data-service="Youtube" scrolling="no"/>
      </figure>
      <p>
        <b>Absenteism masiv</b>
      </p>
      <p>Odată cu după-amiaza, peste comună se lasă apatia. Ici-colo, câte un alegător răzleţ. Sunt întârziaţii care au amânat să iasă la vot până când nu au dat la animale, au luat prânzul sau şi-au făcut curaj la un pahar cu vin.</p>
      <p>În satul Belfir, ce ţine de Tinca, cu o puternică comunitate maghiară, liniştea este deplină. Ieşirea candidatului UDMR Kelemen Hunor din cursa electorală a scăzut dramatic apetitul localnicilor pentru vot.</p>
      <p>"Din 480 de alegători cu drept de vot, până acum au votat 75. Data trecută, până la ora asta aveam deja 150 de votanţi", spune preşedintele Secţiei de vot 630, Adrian Ardelean.</p>
      <p>Puţinii alegători care mai trec pe la urne înainte de lăsarea serii repetă acelaşi laitmotiv. "Am votat pentru un trai mai bun", spune Zahari Iakab la ieşirea de la urnă. Până la urmă, acasă sau în exil, românilor le-a mai rămas doar speranţa...</p>
    </article>
  </body>
</html>