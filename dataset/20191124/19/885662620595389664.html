<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/real-estate/125883/ti-diamerisma-mporeite-na-noikiasete-stin-athina-gia-400-eyro"/>
    <meta property="og:site_name" content="Insider"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="Τι διαμέρισμα μπορείτε να νοικιάσετε στην Αθήνα για 400 ευρώ "/>
    <meta property="og:description" content="Εκπτώσεις θα πρέπει να κάνουν στις απαιτήσεις τους όσοι ψάχνουν κάτι παραπάνω από 50 τμ."/>
  </head>
  <body>
    <article>
      <h1>Τι διαμέρισμα μπορείτε να νοικιάσετε στην Αθήνα για 400 ευρώ </h1>
      <h2>Εκπτώσεις θα πρέπει να κάνουν στις απαιτήσεις τους όσοι ψάχνουν κάτι παραπάνω από 50 τμ.</h2>
      <address>
        <time datetime="2019-11-24T19:00:00+00:00">24 Nov 2019, 19:00</time>
      </address>
      <p>«Πλατεία Μαβίλη: Διαμέρισμα 24 τμ, ημιυπόγειο, ανακαινισμένο ενοικιάζεται προς 400 ευρώ τον μήνα». Μερικά χρόνια πριν μια αγγελία όπως αυτή θα θεωρούταν σίγουρα λάθος. Και όμως, μετά από δύο χρόνια εκτόξευσης των ενοικίων στο κέντρο της Αθήνας, αγγελίες για μικρά διαμερίσματα επιφάνειας 20-40 τμ σε αυτές τις τιμές αποτελούν συνηθισμένο φαινόμενο.</p>
      <p>Μάλιστα, όπως σημειώνουν στο <b>insider.gr</b> επαγγελματίες της αγοράς ακινήτων το «ρεύμα» των βραχυχρόνιων μισθώσεων τύπου AirBnb έχει παρασύρει ανοδικά τα ενοίκια όχι μόνο στις τουριστικές συνοικίες αλλά και σε άλλες περιοχές.</p>
      <p>Η αρχή έγινε από το Κουκάκι και τις γύρω από την Ακρόπολη περιοχές, ακολούθησαν τα Εξάρχεια και πλέον ανεβαίνουν ακόμη περιοχές όπως η Κυψέλη όπου η μέση τιμή ενοικίασης έχει ξεπεράσει τα 9 ευρώ/τμ από τα 7 ευρώ/τμ που ήταν πέρσι. Αντίστοιχη είναι η εικόνα και σε άλλες περιοχές που δεν είναι «τουριστικές».</p>
      <p>Πλέον στα επίπεδα των 350-400 ευρώ τον μήνα στην Αθήνα βρίσκονται μόνο γκαρσονιέρες ή στην καλύτερη περίπτωση μικρά δυάρια έως 50 τμ. Για παράδειγμα στο Γουδί τα ενοίκια για ένα δυάρια διαμορφώνονται στα 320-450 ευρώ, όταν πριν από δύο χρόνια ήταν περίπου 250 ευρώ. Στο Παγκράτι τα δυάρια ενοικιάζονται προς περίπου 350 ευρώ. Στο Μετς με τα διαμερίσματα να παραμένουν πανάκριβα λόγω της βραχυχρόνιας μίσθωσης το μηνιαίο μίσθωμα για δυάρια διαμερίσματα αγγίζουν τα 600 ευρώ/μήνα.</p>
      <figure>
        <img src="https://www.insider.gr/sites/default/files/inline-images/diamerismata2_0.jpg"/>
      </figure>
      <h4>Ευκαιρίες για όσους κάνουν… εκπτώσεις</h4>
      <p>Μοναδική εξαίρεση αποτελούν οι περιοχές ανάμεσα σε Λιοσίων και Αχαρνών, όπου μπορούν να βρεθούν μεγαλύτερα διαμερίσματα, τα οποία όμως είναι παλιά και η όποια ανακαίνιση… εξαντλείται σε ένα βάψιμο. Τόσο στην Πλατεία Αμερικής, όσο και στην Πλατεία Αττικής, τα ενοικιαστήρια ξεκινούν από τα 4 ευρώ/τμ, για να φτάσουν έως και τα 7 ευρώ/τμ. Ακόμη υψηλότερα κινούνται τα ενοίκια σε Κεραμεικό – Μεταξουργείο, φθάνοντας ακόμη και τα 10 ευρώ/τμ – 12 ευρώ/τμ. Σε κάθε περίπτωση τα ενοίκια ανακαινισμένων διαμερισμάτων ανεβαίνουν σημαντικά σε όλες τις παραπάνω περιοχές.</p>
      <p>Ένα βασικό χαρακτηριστικό που μπορεί ακόμη να ανεβάσει τα ενοίκια σε αυτά τα διαμερίσματα είναι η κοντινή απόσταση τους από σταθμούς μέσων σταθερής τροχιάς και ειδικά του ηλεκτρικού, καθώς οι περιοχές με ακόμη σχετικά φτηνά ενοίκια βρίσκονται πέριξ των σταθμών Κ. Πατησιών, Αγίου Νικολάου, Αγίου Ελευθερίου, Βικτώριας και Αττικής.</p>
      <p>
        <u>Δείτε χαρακτηριστικές αγγελίες διαμερισμάτων με ενοίκιο 400 ευρώ στο Gallery:</u>
      </p>
      <h3>ΣΥΛΛΟΓΗ ΦΩΤΟΓΡΑΦΙΩΝ</h3>
      <slideshow>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/mavili.jpg?itok=ovBG68AN"/>
          <figcaption>Διαμέρισμα ημιυπόγειο 24τμ στη Πλ. Μαβίλη</figcaption>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/kpatisia.jpg?itok=70M-Gxia"/>
          <figcaption>Γκαρσονιέρα 35τμ στα Κάτω Πατήσια</figcaption>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/viktoria.jpg?itok=a0ALYyiQ"/>
          <figcaption>Διαμέρισμα 90 τμ κοντά στην Πλατεία Βικτωρίας</figcaption>
        </figure>
        <figure>
          <img src="https://www.insider.gr/sites/default/files/styles/insider_gallery_extra_large/public/2019-11/neakypseli.jpg?itok=5UN-xW6Y"/>
          <figcaption>Διαμέρισμα 65 τμ στη Νέα Κυψέλη</figcaption>
        </figure>
      </slideshow>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/real-estate/125732/erhetai-ilektroniki-taytotita-gia-aytoteleis-horistes-idioktisies"/>
        <a href="https://www.insider.gr/eidiseis/oikonomia/124646/pomida-katalisteysi-ton-ekmisthoton-akiniton-30-ton-ypohreotikon-dapanon"/>
        <a href="https://www.insider.gr/epiheiriseis/real-estate/124472/allaxan-heria-gia-45-ekat-proin-odeon-star-city-kai-proin-ktirio"/>
      </related>
    </article>
  </body>
</html>