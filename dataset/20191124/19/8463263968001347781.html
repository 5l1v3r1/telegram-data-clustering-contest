<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/856069/skoki-narciarskie-ps-wisla-2019-piotr-zyla-po-badaniu-tomografem-dobre-wiesci-ze"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T19:11:28+00:00"/>
    <meta property="og:title" content="Skoki narciarskie. PŚ Wisła 2019. Piotr Żyła po badaniu tomografem. Dobre wieści ze szpitala w Bielsku-Białej"/>
    <meta property="og:description" content="Po groźnie wyglądającym upadku podczas zawodów Pucharu Świata 2019/2020 w Wiśle Piotr Żyła przeszedł badanie tomografem komputerowym. Lekarze wykluczyli ryzyko poważnego urazu głowy."/>
  </head>
  <body>
    <article>
      <h1>Skoki narciarskie. PŚ Wisła 2019. Piotr Żyła po badaniu tomografem. Dobre wieści ze szpitala w Bielsku-Białej</h1>
      <address><time datetime="2019-11-24T19:11:28+00:00">24 Nov 2019, 19:11</time> by <a rel="author" href="https://sportowefakty.wp.pl/autor/piotr-bobakowski" target="_blank">Piotr Bobakowski</a></address>
      <h4>Po groźnie wyglądającym upadku podczas zawodów Pucharu Świata 2019/2020 w Wiśle Piotr Żyła przeszedł badanie tomografem komputerowym. Lekarze wykluczyli ryzyko poważnego urazu głowy.</h4>
      <related>
        <a href="https://sportowefakty.wp.pl/skoki-narciarskie/856001/skoki-narciarskie-puchar-swiata-w-wisle-daniel-andre-tande-zwyciezca-kamil-stoch"/>
      </related>
      <p>"Badania tomografem w szpitalu w Bielsku-Białej nie wykazały żadnych skutków ubocznych wewnątrz głowy po upadku na skoczni Wisła Malinka. Wszystko OK ze zdrowiem Piotrka" - czytamy na twitterowym koncie Skaczemy.PL.</p>
      <p>Dobre informacje z bielskiego szpitala napawają optymistycznie przed kolejnymi konkursami Pucharu Świata 2019/20. Dyrektor koordynator ds. skoków narciarskich i kombinacji norweskiej w Polskim Związku Narciarskim, <a href="https://sportowefakty.wp.pl/moto/adam-malysz">Adam Małysz</a>, wcześniej przekazał dziennikarzom, że Żyła czuje się dobrze, a badanie tomografem zostało zlecone... - tu cytat: "dla świętego spokoju, że wszystko jest w porządku".</p>
      <p>- Wszystko wyglądało nieciekawie. Piotrek ma otartą skórę, będzie się to długo goić, ale nic groźnego się nie stało. Wszystko mamy pod kontrolą. (...) Najprawdopodobniej będzie mógł startować w kolejnych zawodach - wytłumaczył Aleksander Winiarski, lekarz polskich skoczków (<a href="https://sportowefakty.wp.pl/skoki-narciarskie/856023/skoki-narciarskie-ps-wisla-2019-piotr-zyla-prawdopodobnie-wystartuje-w-kolejnych">WIĘCEJ TUTAJ)</a>.</p>
      <p>32-letni skoczek groźnie upadł podczas pierwszej serii niedzielnego konkursu indywidualnego PŚ w Wiśle. Po uderzeniu głową o zeskok twarz zawodnika natychmiast zalała się krwią (<a href="https://sportowefakty.wp.pl/skoki-narciarskie/856008/skoki-narciarskie-puchar-swiata-wisla-2019-zobacz-upadek-piotra-zyly-reakcja-ada">WIĘCEJ TUTAJ</a>).</p>
      <p><a href="https://sportowefakty.wp.pl/skoki-narciarskie/daniel-tande">Daniel Andre Tande</a> został pierwszym liderem Pucharu Świata 2019/2020. Norweg wygrał zawody na skoczni w Wiśle. Wyprzedził <a href="https://sportowefakty.wp.pl/skoki-narciarskie/anze-lanisek">Anze Laniska</a> ze Słowenii i <a href="https://sportowefakty.wp.pl/skoki-narciarskie/kamil-stoch">Kamila Stocha</a>, który wskoczył na podium z 12. miejsca po pierwszej serii.</p>
      <figure>
        <iframe data-src="https://twitter.com/SkaczemyPL/status/1198647861329698817?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>WP SportoweFakty</p>
    </article>
  </body>
</html>