<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301904/%D8%B1%D8%AA%D8%A8%D9%87-%D9%87%D9%81%D8%AA%D9%85-%DA%AF%DB%8C%D9%84%D8%A7%D9%86-%D8%AF%D8%B1-%D8%AA%D8%B9%D8%AF%D8%A7%D8%AF-%D8%B2%D9%86%D8%A7%D9%86-%D8%B3%D8%B1%D9%BE%D8%B1%D8%B3%D8%AA-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-24T19:06:24+00:00"/>
    <meta property="og:title" content="رتبه هفتم گیلان در تعداد زنان سرپرست خانوار"/>
    <meta property="og:description" content="ایسنا/گیلان مدیرکل امور بانوان استانداری گیلان، رویکرد جدید را پیشگیری و توانمندسازی اقتصادی زنان دانست و گفت: طی سال های ۹۵-۶۵ با افزایش زنان سرپرست خانوار مواجه هستیم و گیلان جزو ۱۱ استان بالاتر از میانگین کشوری است و رتبه هفت را دارد."/>
  </head>
  <body>
    <article>
      <h6 class="kicker">مدیرکل امور بانوان استانداری گیلان عنوان کرد</h6>
      <h1>رتبه هفتم گیلان در تعداد زنان سرپرست خانوار</h1>
      <address><time datetime="2019-11-24T19:06:24+00:00">24 Nov 2019, 19:06</time> by <a rel="author">طاهره رفعتی</a></address>
      <p>ایسنا/گیلان مدیرکل امور بانوان استانداری گیلان، رویکرد جدید را پیشگیری و توانمندسازی اقتصادی زنان دانست و گفت: طی سال های ۹۵-۶۵ با افزایش زنان سرپرست خانوار مواجه هستیم و گیلان جزو ۱۱ استان بالاتر از میانگین کشوری است و رتبه هفت را دارد.</p>
      <p>زهرا یعقوب نژاد در کارگروه اجتماعی، فرهنگی، سلامت، زنان و خانواده استانداری گیلان، از اجرای پنج برنامه شاخص توسط دفتر امور بانوان و خانواده استان خبر داد و اظهار کرد: طرح توان افزایی و ارتقای تاب آوری اجتماعی زنان و خانواده برای ۲۵۰ نفر در سطح استان اجرا شده است.</p>
      <p>وی با اشاره به اجرای طرح آموزش پیش از ازدواج ویژه دانش آموزان برای هفت هزار دانش آموز، افزود: وضعیت خوبی در حوزه طلاق نداریم و گیلان رتبه چهارم کشور را دارد لذا با کمک ۱۷۰ نفر از مشاورین و روانشناسان ۲۰۰ جلسه برگزار کردیم.</p>
      <p>مدیرکل دفتر امور بانوان و خانواده استانداری گیلان طرح توسعه ورزش همگانی، طرح توان افزایی زنان مدیر استان و آموزش مبانی محیط زیست و پسماند را از دیگر برنامه ها دانست و تصریح کرد: زنان سرپرست خانوار به کسانی گفته می شود که بدون حضور منظم و یا حمایت یک مرد بزرگسال سرپرستی خانوار را بر عهده بگیرند و مسئولیت اداره اقتصادی و تصمیم گیری را دارند لذا طی سال های ۹۵-۶۵ با افزایش زنان سرپرست خانوار مواجه هستیم و گیلان جزو ۱۱ استان بالاتر از میانگین کشوری است.</p>
      <p>یعقوب نژاد، رویکرد دفتر امور بانوان و خانواده استان را پیشگیری و توانمندسازی اقتصادی زنان دانست و گفت: در حال حاضر ۶۰ هزار و ۹۵۵ زن سرپرست خانوار استان تحت پوشش کمیته امداد و ۱۶ هزار و ۲۶۱ نفر تحت پوشش بهزیستی هستند.</p>
      <p>وی ایجاد بازارچه دائمی گیل بانو را به منظور حمایت از زنان سرپرست خانوار دانست و خاطرنشان کرد: طرح توانمندسازی اقتصادی زنان سرپرست خانوار مبتنی بر الگوی نوین توسعه مشاغل خانگی در دست اجراست. همچنین به دنبال ایجاد بازارچه های دیجیتال ویژه زنان تولیدکننده با اولویت زنان سرپرست خانوار و اجرای مجدد طرح آموزش پیش از ازدواج دانش آموزان هستیم.</p>
      <p>حسین نحوی نژاد، مدیرکل بهزیستی گیلان نیز، با بیان اینکه ۹۲ مرکز مشاوره روانی در استان داریم، عنوان کرد: سالانه ۱۷ هزار نفر به صورت تلفنی و حضوری از این مراکز خدمات می گیرند. همچنین ۲۵ کلینیک مددکاری مختص بانوان داریم.</p>
      <p>وی ادامه داد: ۱۶ هزار زن سرپرست خانوار در تعامل با ۳۵ مجتمع خدمات بهزیستی و هفت کلینیک خاص هستند. همچنین ۹ مرکز مشاور ژنتیک داریم و دو هزار زوج که سابقه اختلالات و ناهنجاری در خانواده داشتند از آن استفاده کردند.</p>
      <p>مدیرکل بهزیستی گیلان از شناسایی ۵۶ هزار معتاد خبر داد که ۹ درصد آنان را زنان تشکیل می دهند و متذکر شد: دو کمپ اقامتی بانوان داریم و سومین کمپ در دست احداث است.</p>
      <p>این مقام مسئول با اشاره به راه اندازی ۲۵ گروه همیار زنان سرپرست خانوار در ۱۰ شهرستان گیلان، خاطرنشان کرد: پنج هزار از زنان سرپرست خانوار روستایی از بیمه و مستمری بازنشستگی استفاده می کنند.</p>
      <p>وی با بیان اینکه هفت هزار نفر به کلینیک مشاوره ازدواج و طلاق مراجعه کردند، گفت: ۱۱ درصد مداخله پیش از طلاق منجر به سازش شده است. همچنین سالانه ۶۰ هزار نفر از خدمات اورژانس اجتماعی بهره می گیرند.</p>
      <p>انتهای پیام</p>
    </article>
  </body>
</html>