<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/blumberg-u-trci-za-predsednika-sad/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T19:25:37+00:00"/>
    <meta property="og:title" content="Blumberg u trci za predsednika SAD"/>
    <meta property="og:description" content="Milijarder i nekadašnji gradonačelnik Njujorka Majkl Blumberg ušao je u trku za predsedničkog kandidata Demokratske stranke, prenosi Radio-televizija Srbije (RTS)."/>
  </head>
  <body>
    <article>
      <h1>Blumberg u trci za predsednika SAD</h1>
      <address><time datetime="2019-11-24T19:25:37+00:00">24 Nov 2019, 19:25</time> by <a rel="author">FoNet</a></address>
      <p>
        <b>Milijarder i nekadašnji gradonačelnik Njujorka Majkl Blumberg ušao je u trku za predsedničkog kandidata Demokratske stranke, prenosi Radio-televizija Srbije (RTS).</b>
      </p>
      <p>Sedamdesetsedmogodišnji Blumberg, koji je i ranije poslao snažan signal da će se kandidovati na predsedničkim izborima, zvanično je objavio kandidaturu. „Kandidujem se da bih porazio Donalda Trampa i obnovio Ameriku.</p>
      <p>Ne možemo da priuštimo još četiri godine nesmotrenih i neetičkih poteza predsednika Trampa“, poručio je Blumberg na tviteru. On je objavio kandidaturu na engleskom i na španskom jeziku i na svom internet sajtu i biće jedan od 17 pretendenata koji se nadaju da će biti kandidati demokrata za predsednika Sjedinjenih Američkih Država.</p>
      <p>Blumberg je na Forbsovoj listi rangiran je kao osmi najbogatiji Amerikanac, čije se bogatstvo procenjuje na 53,4 milijarde dolara. Osnivač je i čelnik kompanije „Blumberg L.P.“, koja se bavi finansijskim softverom, a vlasnik je i nekoliko medija usmerenih na poslovne vesti. Bogatstvo je zaradio kreirajući tehnologiju koju bankari i trgovci koriste da pristupe tržišnim podacima. Politikom je počeo da se bavi kao demokrata, ali je 2001. godine promenio partiju i kao republikanac postao gradonačelnik Njujorka.</p>
      <p>Tokom drugog mandata napustio je republikance i postao nezavisan političar, da bi 2018. godine ponovo postao član Demokratske partije.</p>
      <h3>Povezani tekstovi:</h3>
    </article>
  </body>
</html>