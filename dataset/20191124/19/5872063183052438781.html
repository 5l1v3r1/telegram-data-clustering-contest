<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/omades/ofi/1561149/simos-kaname-megali-prospatheia-omos-adikisame-tous-eautous-mas/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T19:15:00+00:00"/>
    <meta property="og:title" content="Σίμος: «Κάναμε μεγάλη προσπάθεια, όμως αδικήσαμε τους εαυτούς μας»"/>
    <meta property="og:description" content="Ο προπονητής του ΟΦΗ για την ήττα από τον Ατρόμητο"/>
  </head>
  <body>
    <article>
      <h1>Σίμος: «Κάναμε μεγάλη προσπάθεια, όμως αδικήσαμε τους εαυτούς μας»</h1>
      <address><time datetime="2019-11-24T19:15:00+00:00">24 Nov 2019, 19:15</time> by <a rel="author">Καλιακάκης Γιάννης</a></address>
      <p>
        <b>Ο προπονητής του ΟΦΗ για την ήττα από τον Ατρόμητο</b>
      </p>
      <p>
        <b>Στεναχωρημένος από την εξέλιξη του αγώνα με τον Ατρόμητο, ο Γιώργος Σίμος αναφέρθηκε στην προσπάθεια των παικτών, που δεν έφερε το θετικό αποτέλεσμα.</b>
      </p>
      <p>Ο 41χρονος τεχνικός τόνισε ότι οι Κρητικοί αδίκησαν τον εαυτό τους.</p>
      <p>Αρχικά υπογράμμισε μετά τη λήξη του αγώνα στο Περιστέρι: «Νομίζω ότι με βάσει την προσπάθεια, αδικήσαμε τους εαυτούς μας. Δεν πήραμε αυτό που αξίζαμε. Κάναμε μεγάλη προσπάθεια, αλλά δυστυχώς αδικήσαμε τους εαυτούς μας».</p>
      <p>Ερωτηθείς για τις τρεις συνεχόμενες ήττες στο πρωτάθλημα ανέφερε: «Θα πρέπει μέσα από αυτή τη διαδικασία να μεγαλώσουμε, να γίνουμε πιο δυνατοί. Αυτό θα κάνουμε».</p>
      <p>
        <u>Η συνέντευξη Τύπου στο Περιστέρι</u>
      </p>
      <p>Λίγα λεπτά αργότερα, στη συνέντευξη Τύπου που ακολούθησε ο τεχνικός του ΟΦΗ δήλωσε αναλυτικότερα για την εικόνα του παιχνιδιού: «Δύο διαφορετικά ημίχρονα. Στο πρώτο, δώσαμε στιγμές στον Ατρόμητο είτε από εύκολες πάσες που χάσαμε, είτε από βαθμό ετοιμότητας που είχαμε για τις αμυντικές μεταβάσεις του αντιπάλου. Παρόλα αυτά, ισορροπήσαμε το παιχνίδι, ισοφαρίσαμε και προσπαθήσαμε να το ελέγχουμε. Σε ένα σημείο τα καταφέραμε κιόλας. Στο δεύτερο ημίχρονο, και τα δύο αυτά τακτικά θέματα τα λύσαμε σε μεγάλο βαθμό. Είχαμε τον απόλυτο έλεγχο. Ίσως το δεύτερο ημίχρονο, να είναι από τα καλύτερα που έχουμε κάνει μέχρι σήμερα, εκτός από τα τελευταία 15 δευτερόλεπτα. Αδικήσαμε την προσπάθεια που κάναμε μέσα στο γήπεδο. Δυστυχώς, μας μένει αυτό, ότι με βάσει την προσπάθεια μας αδικήσαμε τους εαυτούς μας. Είναι μια διαδικασία μέσα από την οποία πρέπει να βγούμε πιο δυνατοί και αυτό θα κάνουμε. Συγχαρητήρια στον Ατρόμητο για τη νίκη και ευχόμαστε καλή συνέχεια».</p>
      <p>Ερωτηθείς για την αλλαγή του Φερέιρα μέσα στο χρόνο των καθυστερήσεων, που έφερε έξτρα καθυστερήσεις τόνισε: «Δε μπορώ να απαντήσω σ’ αυτή την ερώτηση. Εμείς κάναμε την αλλαγή, γιατί το θέλαμε. Δεν ξέρω αν λόγω της αλλαγής μπήκε το γκολ. Θα μπορούσαμε να βάλουμε γκολ στα έξτρα δευτερόλεπτα. Αν κάναμε καλύτερα επίθεση ή αν δε χάναμε τη μπάλα. Το ποδόσφαιρο δεν ξέρεις, με υποθέσεις δε μπορούμε να μιλάμε. Σημασία έχει ότι έγινε αυτό, αλλά με βάσει τη συνολική προσπάθεια, ειδικά στο δεύτερο ημίχρονο ελέγχαμε το παιχνίδι. Δεν κινδυνεύσαμε και αν μια ομάδα έπρεπε να σκοράρει, ήταν η δική μας. Επαναλαμβάνω αδικήσαμε την προσπάθεια μας στα τελευταία 20 δευτερόλεπτα».</p>
      <p>Τέλος, εκτενέστερα μίλησε και για τα αποτελέσματα των τελευταίων εβδομάδων: «Αυτή η διαδικασία θα μας βοηθήσει. Τα πάνω μας και τα κάτω μας, θα μας βοηθήσουν να… μεγαλώσουμε. Η σταθερότητα που υπάρχει σ’ αυτό το σύλλογο, είναι το Α και το Ω. Μέσα από αυτό θα γίνουμε πιο δυνατοί. Είναι μέρος της ζωής, όχι μόνο του ποδοσφαίρου. Σίγουρα θα υπάρχουν δυσκολίες και χαρές, αλλά στις δυσκολίες θα είμαστε εκεί για να βγούμε δυνατοί. Αν θεωρούνται μεγάλες δυσκολίες αυτές που περνάμε τώρα, αλλά σίγουρα ήταν σοκαριστικό. Δεν το αξίζαμε σε καμία περίπτωση. Οι ποδοσφαιριστές μας ήταν κυρίαρχοι στο δεύτερο ημίχρονο, νομίζω έπρεπε να κερδίσουμε το παιχνίδι, αλλά στο ποδόσφαιρο πρέπει να είμαστε συγκεντρωμένοι μέχρι το τελευταίο δευτερόλεπτο. Θα μάθουμε κάτι από αυτό και θα γίνουμε πιο δυνατοί».</p>
    </article>
  </body>
</html>