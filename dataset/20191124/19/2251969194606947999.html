<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/24/lube-suona-la-nona-vittoria-in-rimonta-contro-vibo/1328958/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-24T19:36:29+00:00"/>
    <meta property="og:title" content="Lube suona la nona, vittoria in rimonta contro Vibo"/>
    <meta property="og:description" content="VOLLEY - I biancorossi perdono il primo parziale, poi reagiscono trascinati dall'Mvp Leal (25 punti) ed espugnano il Pala Calafiore di Reggio Calabria in quattro set, restando così in vetta alla classifica"/>
  </head>
  <body>
    <article>
      <h1>Lube suona la nona, vittoria in rimonta contro Vibo</h1>
      <h2>VOLLEY - I biancorossi perdono il primo parziale, poi reagiscono trascinati dall'Mvp Leal (25 punti) ed espugnano il Pala Calafiore di Reggio Calabria in quattro set, restando così in vetta alla classifica</h2>
      <address><time datetime="2019-11-24T19:36:29+00:00">24 Nov 2019, 19:36</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F24%2Flube-suona-la-nona-vittoria-in-rimonta-contro-vibo%2F1328958%2F">Condividi108</a><a href="https://twitter.com/intent/tweet?text=Lube+suona+la+nona%2C++vittoria+in+rimonta+contro+Vibo&amp;url=https%3A%2F%2Fwww.cronachemaceratesi.it%2F2019%2F11%2F24%2Flube-suona-la-nona-vittoria-in-rimonta-contro-vibo%2F1328958%2F">Tweet</a>Email108 Condivisioni</p>
      <p> </p>
      <p> </p>
      <p>
        <b>Obiettivo tre punti raggiunto a Reggio Calabria dalla Lube che supera in quattro set la Tonno Callipo Calabria Vibo Valentia in una gara non semplice e risolta nel finale di quarto set da un super-Leal, Mvp del match con 25 punti.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/vibo-valentia-lube-1-325x217.jpg"/>
        <figcaption>Leal, Mvp del match</figcaption>
      </figure>
      <p><b>Dopo un primo set in affanno, vinto da Vibo in volata, i campioni d’Italia si ritrovano vincendo agevolmente secondo e terzo parziale, prima di battere la resistenza di una coriacea formazione calabrese nel quarto parziale con un maxi break di 0-6 (da 21-19 Vibo a 21-25 Lube). Si tratta del nono successo consecutivo in SuperLega per i biancorossi, che salgono a quota 26 in classifica in attesa di tornare in campo all’Eurosuole Forum mercoledì sera (20.30) contro Monza. </b><b>La partita- </b>Coach De Giorgi cambia ancora al centro, schierando Simon-Diamantini, in banda ancora Kovar-Leal (Juantorena parte in panchina), poi Bruno-Ghafour, Balaso libero. Cichello sceglie come previsto Baranowicz-Aboubacar, Mengozzi-Chinenyeze, Defalco-Carle, Rizzo libero.</p>
      <figure>
        <img src="https://cdn.cronachemaceratesi.it/wp-content/uploads/2019/11/vibo-valentia-lube-4-325x217.jpg"/>
      </figure>
      <p>Inizio equilibrato con i calabresi che trovano continuità in cambio palla grazie anche agli errori al servizio dei biancorossi, che firmano il primo break con Kovar a filo rete (7-8) ma non riescono a fermare gli attacchi della Tonno Callipo (67% a fine set). Ne approfitta Vibo che concretizza due volte con Defalco in contrattacco e a muro (14-12), i campioni d’Italia reagiscono con Ghafour e l’ace di Kovar (16-17), due muri di Mengozzi su Leal riportano però avanti i calabresi (18-17). Kovar non trova le mani del muro (22-20), Simon piazza un ace con la sua battuta corta (22-22), Bruno invade nel contrasto a rete (24-22) poi recupera con un altro ace corto (24-24). Ai vantaggi arrivano due ulteriori errori al servizio biancorossi (9 nel parziale in totale) e il set viene chiuso dall’ace di Aboubacar (27-25).</p>
      <figure>
        <img src="https://cdn.cronachemaceratesi.it/wp-content/uploads/2019/11/vibo-valentia-lube-3-325x217.jpg"/>
      </figure>
      <p><b>Nel secondo set i cucinieri provano a spingere sull’acceleratore</b>, Vibo non molla (7-8) guidata da Aboubacar fino a quel momento infallibile. L’opposto brasiliano, però, per due volte chiude troppo il colpo buttando il pallone in rete (10-13): ora la Cucine Lube Civitanova trova maggiori certezze dal servizio (13-17) e nonostante il contrattacco di Carle (15-17) torna a +4 con la pipe di Leal (16-20). Il turno al servizio di Kovar e tre punti consecutivi proprio di Leal (2 tocchi di precisione da posto quattro e un muro) consegnano il set ai biancorossi (18-25). Salite molto le percentuali d’attacco cuciniere, 64% di squadra. <b>I campioni d’Italia sembrano ormai aver aggiustato il tiro nel terzo set, partenza sprint (1-5) e Diamantini allunga a muro (4-9), Kovar poi trova da seconda linea un colpo millimetrico sulla riga dei nove metri (5-11)</b>. C’è Swan Ngapeth per Defalco in campo con Vibo, Leal (7 punti nel parziale, 78% in attacco) spinge la Cucine Lube a +8 (5-13), Bruno si esalta ad una mano per Kovar (11-18), Diamantini dilaga al centro (12-20), Bruno e Simon chiudono 17-25.</p>
      <figure>
        <img src="https://cdn.cronachemaceratesi.it/wp-content/uploads/2019/11/vibo-valentia-lube-2-325x217.jpg"/>
      </figure>
      <p>
        <b>Leal e Simon provano a mettere subito in chiaro le intenzioni della Cucine Lube nel quarto set (2-6), il turno al servizio di Aboubacar riapre però il discorso (5-6) e l’invasione di Diamantini rilancia Vibo (8-7). L’opposto brasiliano trova anche il +2 (11-9), Leal prende per mani i suoi in attacco e al servizio (13-14) ma non basta perché Defalco concretizza due volte in contrattacco riportando i calabresi avanti (18-16). Vantaggio annullato da Leal al servizio (due grandi servizio e Simon mette giù il 21-22), il break prosegue con due super-muri di Kovar (21-24) che chiudono il discorso (21-25 il finale).</b>
      </p>
      <p>
        <b>Il tabellino:</b>
      </p>
      <p><b>TONNO CALLIPO CALABRIA VIBO VALENTIA:</b> Mengozzi 4, Marsili, Pierotti, Aboubacar 6, Vitelli, Ngapeth 1, Carle 17, Chinenyeze 9, Rizzo (l), Sardanelli (l), Defalco 13, Baranowicz, Hirsch. All.: Cichello.</p>
      <p><b>CUCINE LUBE CIVITANOVA:</b> Anzani n.e., Kovar 14, D’Hulst, Marchisio (l), Juantorena n.e., Massari n.e., Leal 25, Ghafour 13, Rychlicki, Diamantini 6, Simon 11, Bruno 2, Bienek n.e., Balaso (l). All.: De Giorgi.</p>
      <p><b>ARBITRI:</b> Spinnicchia (CT), Palumbo (CS)</p>
      <p><b>PARZIALI:</b> 27-25 (29’), 18-25 (23’), 17-25 (28’), 21-25 (32’).</p>
      <p><b>NOTE:</b> Vibo: 22 battute sbagliate, 3 aces, 5 muri vincenti, 51% in ricezione (21% perfette) 52% in attacco. Lube: 17 b.s., 5 aces, 8 m.v., 65% in ricezione (32% perfette) 63% in attacco.</p>
    </article>
  </body>
</html>