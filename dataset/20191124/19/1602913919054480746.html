<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/pmp-depune-luni-initiativa-pentru-majorarea-numarului-de-parlamentari-reprezentativi-pentru-diaspora-18612223"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T19:22:00+00:00"/>
    <meta property="og:title" content="PMP depune luni iniţiativa pentru majorarea numărului de parlamentari reprezentativi pentru diaspora"/>
    <meta property="og:description" content="PMP va depune luni, în Parlament, o iniţiativă legislativă care prevede ca numărul parlamentarilor care îi reprezintă pe cetăţenii români de peste hotare să fie de minim 15 deputaţi şi 5 senatori, a anunţat Eugen Tomac.Liderul PMP îl felicită, totodată, pe Klaus Iohannis pentru rezultatele obţinute."/>
  </head>
  <body>
    <article>
      <h1>PMP depune luni iniţiativa pentru majorarea numărului de parlamentari reprezentativi pentru diaspora</h1>
      <address><time datetime="2019-11-24T19:22:00+00:00">24 Nov 2019, 19:22</time> by <a rel="author" href="https://www.zf.ro/autor/diana-grigore" target="_blank">Diana Grigore</a></address>
      <p>PMP va depune luni, în Parlament, o iniţiativă legislativă care prevede ca numărul parlamentarilor care îi reprezintă pe cetăţenii români de peste hotare să fie de minim 15 deputaţi şi 5 senatori, a anunţat Eugen Tomac.Liderul PMP îl felicită, totodată, pe Klaus Iohannis pentru rezultatele obţinute.</p>
      <p>„PMP va depune mâine o iniţiativă legislativă în Parlament prin care solicităm ca numărul parlamentarilor care îi reprezintă pe cetăţenii români de peste hotare să fie de minim 15 deputaţi şi 5 senatori. Prezenţa la vot a aproape un milion de cetăţeni români de peste hotare obligă statul român să acţioneze imediat”, a scris Tomac, pe Facebook.</p>
      <p>Liderul PMP îl felicită pe Klaus Iohannis pentru rezultatele la alegerile prezidenţiale, potrivit sondajelor.</p>
      <p>„Câştigătorii acestor alegeri sunt românii care au ales înţelept! Îl felicit pe domnul Klaus Iohannis pentru realegerea în funcţia de Preşedinte al României şi le mulţumesc tuturor susţinătorilor noştri care au votat astăzi pentru candidatul de dreapta în finala alegerilor prezindenţiale. După aceste alegeri, se impune, de urgenţă, modificarea legii privind alegerile parlamentare pentru a oferi românilor din Diaspora o reprezentare proporţională în Parlamentul României”, a adăugat Tomac.</p>
      <p>Exit poll-ul Curs-Avangarde, pentru ora 19.30, arată că în turul al doilea al alegerilor prezidenţiale, Klaus Iohannis a obţinut 64,8%, în timp ce Viorica Dăncilă a primit 35,2%.</p>
      <p>Potrivit unei simulări Curs Avangarde, la un calcul al voturilor din Diaspora, datele ar fi Klaus Iohannis- 67%, în timp ce Viorica Dăncilă- 33%.</p>
    </article>
  </body>
</html>