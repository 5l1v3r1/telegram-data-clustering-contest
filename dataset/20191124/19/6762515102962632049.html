<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-reczna/pilka-reczna-reprezentacja-polski-kobiet-arne-senstad-bez-porazki/pz07b1e"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T19:43:07+00:00"/>
    <meta property="og:title" content="Senstad bez porażki"/>
    <meta property="og:description" content="Polki pozostają niepokonane pod wodzą selekcjonera Arne Senstada. W niedzielę wygrały turniej w Lublinie."/>
  </head>
  <body>
    <article>
      <h1>Senstad bez porażki</h1>
      <address><time datetime="2019-11-24T19:43:07+00:00">24 Nov 2019, 19:43</time> by <a rel="author" href="https://www.przegladsportowy.pl/autorzy/piotr-wesolowski" target="_blank">PIOTR WESOŁOWSKI</a></address>
      <p>
        <b>
          <b>Polki pozostają niepokonane pod wodzą selekcjonera Arne Senstada. W niedzielę wygrały turniej w Lublinie.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Z Norwegiem na ławce Biało-Czerwone nie przegrywają. Ale nie zwycięstwa wydają się najważniejsze na początkowym etapie pracy Arne Senstada z kobiecą kadrą. Przynajmniej nie trzy ostatnie z towarzyskiej imprezy w lubelskiej hali Globus. Polki z uśmiechem na ustach wywalczyły Puchar 450-lecia Unii Lubelskiej. Biły bowiem na głowę Litwinki, zdeklasowały osłabione brakiem kilku czołowych zawodniczek Ukrainki, a na koniec nie dały szans solidnym Białorusinkom.</p>
      <p>– Nasza mowa ciała wskazuje na to, że wszystko zmierza w dobrym kierunku. Chociaż w spotkaniu z Białorusią nie powinnyśmy stracić aż tylu bramek. Mogło to jednak wynikać ze zmęczenia, bo w trzy dni rozegrałyśmy trzy mecze – stwierdziła przed kamerą TVP Sport Kinga Achruk, która w weekend wystąpiła w roli kapitana reprezentacji. Słowa rozgrywającej potwierdził selekcjoner. – Coś dobrego zaczyna się dziać. Jestem zadowolony, że drużyna cieszyła się grą – ocenił Senstad.</p>
      <related>
        <a href="http://onet.tv/s/przegladsportowy/dawid-kubacki-zamarlem-gdy-zobaczylem-upadek-piotrka/62rzwh"/>
      </related>
      <p>Nasza drużyna dobrze wywiązała się z roli faworyta i poradziła sobie z ekipami w teorii słabszymi. Na największe brawa zasłużyła prawoskrzydłowa Aneta Łabuda (MVP starcia z Białorusią). Znowu było widać chęć zwyciężania u Karoliny Kudłacz-Gloc, bardzo emocjonalnie reagującej na boiskowe wydarzenia. Element do poprawy to koncentracja przy karnych – w niedzielę były aż 4 przestrzelone „siódemki”.</p>
      <p>Jaka jest prawdziwa siła naszej drużyny narodowej – przekonamy się po dwóch marcowych konfrontacjach z Rumunkami w eliminacjach ME 2020. Czwarty zespół ME sprzed roku w atmosferze skandalu przygotowuje się do rozpoczynających się w sobotę MŚ w Japonii. Otóż aż pięć reprezentantek tego kraju – najbardziej znana Eliza Buceschi oraz jej cztery koleżanki z Korony Braszów – wykreślono ze składu na najważniejszą imprezę z powodu podejrzenia o stosowanie niedozwolonej dożylnej terapii laserowej!</p>
      <p>Najlepsze zespoły będą w grudniu walcZyły o złoto w Kraju Kwitnącej Wiśni, a nasze kadry A i B (druga drużyna w czeskim Chebie pokonała Szwajcarię 25:22) w dniach 9–12.12 zbiorą się w Kielcach na konsultację szkoleniową.</p>
    </article>
  </body>
</html>