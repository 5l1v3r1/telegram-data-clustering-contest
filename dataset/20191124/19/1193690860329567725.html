<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/svit/upav-za-khvylynu-pislia-zletu-v-konho-desiatky-liudei-staly-zhertvamy-aviakatastrofy-203394.html"/>
    <meta property="og:site_name" content="5 канал"/>
    <meta property="article:published_time" content="2019-11-24T19:06:00+00:00"/>
    <meta property="og:title" content="Упав за хвилину після злету: в Конго десятки людей стали жертвами авіакатастрофи"/>
    <meta property="og:description" content="Двох осіб удалося врятувати до того, як літак вибухнув"/>
  </head>
  <body>
    <article>
      <h1>Упав за хвилину після злету: в Конго десятки людей стали жертвами авіакатастрофи</h1>
      <address>
        <time datetime="2019-11-24T19:06:00+00:00">24 Nov 2019, 19:06</time>
      </address>
      <p>Авіатроща на сході Конго. У місті Гома житлові будинки протаранив пасажирський літак. Загинули щонайменше 24-ро людей. Про це інформують світові видання.</p>
      <p>Їхні тіла витягли з-під завалів. Є поранені, втім їхня кількість невідома. Серед загиблих є жителі будинків, на які впав літак. Зокрема, повідомляється про 4 членів сім'ї.</p>
      <p>Повітряне судно належало приватному конголезькому перевізнику Busy Bee. Літак прямував на північ до міста Бені й упав за хвилину після злету, після чого зайнявся.</p>
      <p>Під час аварії на облавку, за даними агенції <a href="https://www.reuters.com/article/us-congo-crash/plane-crash-kills-at-least-18-in-eastern-congo-idUSKBN1XY06H?il=0">Reuters</a>, перебували 16-ро пасажирів та двоє членів екіпажу.</p>
      <p>Водночас <a href="https://www.bbc.com/news/world-africa-50536220?ocid=socialflow_twitter">BBC</a> інформує про 17-ох пасажирів. Двох осіб удалося врятувати до того, як літак вибухнув. Скільки людей залишається під уламками будівель - невідомо.</p>
      <p>На місці події працюють медики й пожежники. Причину катастрофи з'ясовує поліція.</p>
      <p>
        <i>Авіатрощі в Конго - не рідкість через низькі стандарти безпеки і погане обслуговування. Тому всім комерційним перевізникам Конго заборонено працювати в країнах ЄС.</i>
      </p>
    </article>
  </body>
</html>