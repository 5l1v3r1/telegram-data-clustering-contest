<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/ozel-okul-ogretmenleri-devlet-okulu-ogretmeni-ile-esit-maas-alacak-h543968.html"/>
    <meta property="og:site_name" content="KamuAjans"/>
    <meta property="article:published_time" content="2019-11-24T19:51:08+00:00"/>
    <meta property="og:title" content="Özel Okul Öğretmenleri Devlet Okulu Öğretmeni İle Eşit Maaş Alacak"/>
    <meta property="og:description" content="Eğitim Radyosu'nda sıklıkla dile getirdiğimiz özel okul öğretmenlerinin özlük haklarıyla ilgili sorunların çözümüne ilişkin umut ışığı nihayet doğdu. Uzun süredir eğitimin gündeminde olan Öğretmenlik Meslek Kanunu ile ilgili çalışmanın tamamlandığı, Mesleki ve Eğitim Kurumu Yöneticiliğine İlişkin Cumhurbaşkanlığı Politika Belgesi Taslağı’nda öğretmenlik mesleğinin ve eğitim yöneticiliğinin standartlarına ilişkin düzenlemelerin yer aldığı kamuoyuna duyuruldu."/>
  </head>
  <body>
    <article>
      <h1>Özel Okul Öğretmenleri Devlet Okulu Öğretmeni İle Eşit Maaş Alacak</h1>
      <address><time datetime="2019-11-24T19:51:08+00:00">24 Nov 2019, 19:51</time> by <a rel="author">KamuAjans</a></address>
      <p>
        <b>Eğitim Radyosu'nda sıklıkla dile getirdiğimiz özel okul öğretmenlerinin özlük haklarıyla ilgili sorunların çözümüne ilişkin umut ışığı nihayet doğdu. Uzun süredir eğitimin gündeminde olan Öğretmenlik Meslek Kanunu ile ilgili çalışmanın tamamlandığı, Mesleki ve Eğitim Kurumu Yöneticiliğine İlişkin Cumhurbaşkanlığı Politika Belgesi Taslağı’nda öğretmenlik mesleğinin ve eğitim yöneticiliğinin standartlarına ilişkin düzenlemelerin yer aldığı kamuoyuna duyuruldu.</b>
      </p>
      <p>Hürriyet'in haberine göre çalışmada <a href="http://www.kamuajans.com/haberleri/%C3%B6%C4%9Fretmen">öğretmen</a> yetiştirmeden öğretmenliğe girişe, mali haklara, kariyer basamaklarına ve meslek haklarına kadar önemli düzenlemeler bulunuyor. Bir süre yürürlükte kaldıktan sonra vazgeçilen uzman ve başöğretmenlik gibi unvanlar da yeniden oluşturuluyor. Özel öğretim kurumlarında görev yapan öğretmenlerin aylık ücretlerinin de devlette görev yapan öğretmenlerin maaşlarından az olamayacağı da taslakta yer aldı.</p>
      <p>
        <b>OYSA ÖĞRETMEN MESLEK KANUNU TEK BAŞINA YETMEZ</b>
      </p>
      <p>Eğitim sendikalarıyla paylaşılıp, bir bölümü kamuoyuna da yansıyan Öğretmenlik Meslek Kanunu Tasarısı'nda, özel <a href="http://www.kamuajans.com/haberleri/okul">okul</a> öğretmenleriyle ilgili neredeyse hiç detay yok. Eğitime İlişkin Cumhurbaşkanlığı Politika Belgesi Taslağı'nın tam metni de kamuoyuna açıklanmış değil. Özel sektör öğretmenleriyle ilgili şu an bilebildiğimiz tek düzenleme, devlet öğretmenleriyle eşit maaş konusu... Oysa Türkiye'de özel sektör kurumlarında çalışan öğretmenlerin sayısının 200 bin dolayında olduğu konuşuluyor. Öğretmen Meslek Yasası'nda özel okul öğretmenlerinin özlük haklarının detaylıca düzenlendiğine ilişkin bir açıklama ya da değerlendirme olmadığına göre, şunu net ifade etmek gerek: Eğitim işkolunda, aynen basın sektöründe olduğu gibi, özel sektör öğretmenlerinin özlük haklarına dönük ayrı bir yasa şart.</p>
      <p>
        <b>BASIN YASASI ÖRNEĞİNİN ELE ALINMASI UYGUN OLACAKTIR</b>
      </p>
      <p>Yürürlükte bulunan Basın Yasası bir yayın organı çıkarmanın koşulları, basının uymak zorunda olduğu kurallar, tekzip-düzeltme-cevap hakkı başta olmak üzere, yayıncı kuruluş-devlet ilişkilerini ve adli gereklilikleri düzenliyor. Basın işkolunda çalışanlarla çalıştıranlar arasındaki ilişkileri düzenleyen (eskiden adı 212 idi) 5953 sayılı yasa ise, basın işyerinde çalışacak gazeteci ile yapılacak sözleşmenin süresinden kıdem tazminatına, fazla mesaiye, ücretli izin haklarından, sözleşme fesih yolları ve ödenecek ihbar tazminatına kadar akla gelebilecek tüm detayları ele alıyor. Yani basın işkolundaki temel işleyiş, iki yasa ile sağlanmış durumda. Üstelik yapılan sözleşmeler ve özlük hakkı ihlali olup olmadığı, Basın İlan Kurumu ve Basın Yayın Enformasyon Genel Müdürlüğü (şimdi adı Cumhurbaşkanlığı İletişim Başkanlığı oldu) gibi kamu kurumlarınca kontrol altında tutuluyor. Bu kurumlar suistimalleri tümüyle yok edemese de, en azından caydırıcılığı var.</p>
      <p>
        <b>5580 SAYILI KANUN ÖZEL SEKTÖR ÖĞRETMENLERİNİ MAĞDUR EDİYOR</b>
      </p>
      <p>Özel sektörün eğitim kurumu açma-işletme ve personel çalıştırmasına ilişkin hükümler 5580 sayılı kanunda yer alıyor. Ancak bu kanunda, öğretmenlerin özlük haklarına ilişkin hiçbir düzenleme yok. Dolayısıyla da eğitim sektörünün kendine has hiçbir uygulamasının yasal düzenlemesi bulunmamış oluyor. Örneğin özel okullarda öğretmen maaşları asgari ücret düzeyinde tutuluyor. Günümüzde gerçekten de "fazla mesai" alan özel okul öğretmeni yok. "Eğitim-öğretim yılı başında kırtasiye yardımı alan özel okul öğretmenleri el kaldırsın" desek, inanın muhatap bulamayız, çünkü verilmiyor. Üstelik kimi özel okullar (son derece onur kırıcı bir yaklaşımdan utanmadan) yasa gereği "mecburen" ödedikleri asgari ücretin bir bölümünün elden iade edilmesini istiyorlar. Üstelik haksız-hukuksuz işten çıkarılan özel okul öğretmenleri, sözleşmeleri "belirli süreli" sayıldığından ne kıdem tazminatı alabiliyor ne de haksız işten çıkarma nedeniyle işe iade davası açabiliyor. Açsa da Yargıtay'ın farklı içtihatları var, öğretmenler mağduriyet yaşıyor. Sözün özü... Özel sektörde çalışan öğretmenlerin özlük hakları Öğretmenlik Meslek Kanunu'nda düzenlenmeyecekse, mevcut 5580 sayılı kanunun detaylı bir yaklaşımla revize edilmesi ya da eğitim sektörüne özgü "Eğitim işkolunda çalışanlarla çalıştıranlar arasındaki ilişkileri düzenleyecek yeni bir yasa" çıkarılması şart...</p>
      <p>Aksi halde yaşanan günlük sorunların aşılmasını beklemek hayal olacaktır.</p>
      <p>Tayfun ÇAVUŞOĞLU</p>
    </article>
  </body>
</html>