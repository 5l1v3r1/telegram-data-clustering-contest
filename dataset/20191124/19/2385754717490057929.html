<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598904/agorasan-tsigara-apo-ta-katexomena-kai-tin-plirosan-me-prostima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T19:54:00+00:00"/>
    <meta property="og:title" content="Αγόρασαν τσιγάρα από τα κατεχόμενα και την «πλήρωσαν» με πρόστιμα"/>
    <meta property="og:description" content="Πρόστιμα συνολικού ύψους 1,450 ευρώ επιβλήθηκαν σήμερα σε δύο πρόσωπα, οι οποίοι εντοπίστηκαν από μέλη της Αστυνομίας να κατέχουν αδασμολόγητα καπνικά..."/>
  </head>
  <body>
    <article>
      <h1>Αγόρασαν τσιγάρα από τα κατεχόμενα και την «πλήρωσαν» με πρόστιμα</h1>
      <address><time datetime="2019-11-24T19:54:00+00:00">24 Nov 2019, 19:54</time> by <a rel="author">sigmalive</a></address>
      <p>Πρόστιμα συνολικού ύψους 1,450 ευρώ επιβλήθηκαν σήμερα σε δύο πρόσωπα, οι οποίοι εντοπίστηκαν από μέλη της Αστυνομίας να κατέχουν αδασμολόγητα καπνικά προϊόντα, που είχαν αγοράσει στις κατεχόμενες περιοχές της Δημοκρατίας. Τα χρηματικά πρόστιμα επέβαλαν λειτουργοί του Τμήματος Τελωνείων.</p>
      <p>Το πρώτο πρόσωπο, άνδρας ηλικίας 20 χρόνων, ανακόπηκε για έλεγχο από μέλη της Αστυνομίας, λίγο μετά τις 11.30 το μεσημέρι, ενώ αυτός οδηγούσε αυτοκίνητο σε δρόμο της επαρχίας Λάρνακας. Εντός του οχήματός του εντοπίστηκαν δέκα κούτες με πακέτα των 50 γραμμαρίων βιομηχανοποιημένου καπνού. Όπως διαπιστώθηκε από τις εξετάσεις που ακολούθησαν, ο 20χρονος είχε αγοράσει τις κούτες καπνού στις κατεχόμενες περιοχές.</p>
      <p>Λίγο αργότερα, στις 3.20 το απόγευμα, στον ίδιο δρόμο, τα μέλη της Αστυνομίας ανέκοψαν για έλεγχο αυτοκίνητο που οδηγούσε 41χρονος και σε αυτό εντόπισαν πέντε κούτες με πακέτα τσιγάρων. Από τις εξετάσεις που έγιναν, διαπιστώθηκε ότι ο 41χρονος επίσης είχε αγοράσει τις κούτες τσιγάρων στις κατεχόμενες περιοχές.</p>
      <p>Οι 20χρονος και 41χρονος οδηγήθηκαν στα γραφεία του Τμήματος Τελωνείων, όπου τελωνειακοί λειτουργοί προχώρησαν σε κατάσχεση των αδασμολόγητων καπνικών προϊόντων και εξέδωσαν στο 41χρονο χρηματικό πρόστιμο 250 ευρώ και στον 20χρονο χρηματικό πρόστιμο 1,200 ευρώ, για την κατοχή τους.</p>
      <p>*Εικόνα αρχείου</p>
    </article>
  </body>
</html>