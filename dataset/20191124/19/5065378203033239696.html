<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/sports/podosfairo/story/1032148/panaitolikos-panathinaikos-0-0-mploko-sto-agrinio-video-photos"/>
    <meta property="og:site_name" content="Newsbomb"/>
    <meta property="article:published_time" content="2019-11-24T19:42:11+00:00"/>
    <meta property="og:title" content="Παναιτωλικός – Παναθηναϊκός 0-0: «Μπλόκο» στο Αγρίνιο (video+photos)"/>
    <meta property="og:description" content="Ο Παναθηναϊκός δεν κατάφερε να δώσει συνέχεια στα θετικά αποτελέσματα των ντέρμπι κι έμεινε στο 0-0 με αντίπαλο τον μαχητικό Παναιτωλικό στο Αγρίνιο."/>
  </head>
  <body>
    <article>
      <h1>Παναιτωλικός – Παναθηναϊκός 0-0: «Μπλόκο» στο Αγρίνιο (video+photos)</h1>
      <h2>Ο Παναθηναϊκός δεν κατάφερε να δώσει συνέχεια στα θετικά αποτελέσματα των ντέρμπι κι έμεινε στο 0-0 με αντίπαλο τον μαχητικό Παναιτωλικό στο Αγρίνιο.</h2>
      <address><time datetime="2019-11-24T19:42:11+00:00">24 Nov 2019, 19:42</time> by <a rel="author">Newsroom</a></address>
      <p>Ήταν δεδομένο πως ο Παναθηναϊκός θα αντιμετώπιζε δυσκολίες στον αγώνα με αντίπαλο τον Παναιτωλικό στο Αγρίνιο. Οι «πράσινοι» δεν είχαν την ίδια εντυπωσιακή αγώνα με τους αγώνες κόντρα σε ΠΑΟΚ στην Τούμπα και ΑΕΚ στο ΟΑΚΑ. Το «τριφύλλι» δεν είχε καλή εικόνα, στο δεύτερο ημίχρονο βρήκε φάσεις για να σκοράρει αλλά παράλληλα κινδύνεψε κιόλας με τον Διούδη στην τελευταία φάση του ματς να κρατάει το «μηδέν» σε σουτ του Ντίας. Το τελικό 0-0 προφανώς και δεν… κάνει ούτε στους «πράσινους» που θέλουν να μαζέψουν όσο το δυνατό περισσότερους βαθμούς για να μπουν στα playoffs, ούτε και στον Παναιτωλικό που θέλει να μείνει στην κατηγορία.</p>
      <p>Σε κάθε περίπτωση, το ματς ειδικά στο δεύτερο ημίχρονο είχε αρκετή ένταση, περισσότερες φάσεις και θα μπορούσε να έχει γίνει ακόμα καλύτερο αν κάποιος από τους δυο άνοιγε το σκορ. Αυτό δεν έγινε, με το 0-0 να «σφραγίζει» τις προσπάθειες των παικτών των δυο ομάδων. Ο Παναθηναϊκός πήγε στους 13 βαθμούς ενώ ο Παναιτωλικός έφτασε τους 4 και είναι προτελευταίος…</p>
      <p>Έτσι έπαιξαν…</p>
      <p>Με αμυντικούς προσανατολισμούς φρόντισε να παρατάξει τον Παναιτωλικό ο Μάκης Χάβος. Στο 4-4-2 των γηπεδούχων, ο Κνετ ήταν κάτω από τα δοκάρια με τους Σανιά, Λιάβα, Γιοβάνοβιτς και Λουσέρο από δεξιά προς τα αριστερά στην άμυνα. Οι Τσιγγάρας και Ταχάρ ήταν καθαρά αμυντικά χαφ, με τον Ντίας να βγαίνει από τη μια πλευρά και τον Ντάλσιο από την άλλη, ενώ ο Ρομάν ήταν το στήριγμα του Μπάιροβιτς.</p>
      <p>Στον αντίποδα, στο 4-2-3-1 του Παναθηναϊκού και του Γιώργου Δώνη, κάτω από τα δοκάρια ήταν ο Διούδης. Οι Γιόχανσον, Σένκεφελντ, Πούγγουρας και Χατζηθεοδωρίδης ήταν από δεξιά προς τα αριστερά στην άμυνα. Οι Δώνης και Κουρμπέλης πήραν θέση στον άξονα, ενώ στο δεξί άκρο ήταν ο Χατζηγιοβάνης, στο αριστερό ο Κολοβός και ο Μπουζούκης πίσω από τον Μακέντα.</p>
      <p>«Σούπα» με μπόλικο… ξύλο</p>
      <p>Ο Παναθηναϊκός από την αρχή του παιχνιδιού πήρε την πρωτοβουλία των κινήσεων, έχοντας την κατοχή της μπάλας αλλά χωρίς ουσία και μεγάλες φάσεις. Οι γηπεδούχοι φρόντισαν να κλείσουν τους διαδρόμους και να ψάξουν τις αντεπιθέσεις, χωρίς όμως να καταφέρουν κι αυτοί να απειλήσουν την εστία του Διούδη σε καμία περίπτωση. Οι «πράσινοι» δεν είχαν τη σωστή τελική επιλογή έξω από την περιοχή του Κνετ, με τον Παναιτωλικό να παίζουν πολύ δυνατά με την ανοχή και του Ζαχαριάδη.</p>
      <p>Ο Μακεδόνας ρέφερι γέμισε με κάρτες τους παίκτες του Παναθηναϊκού, την ώρα που για ίδια μαρκαρίσματα δεν έδινε καν φάουλ στους «πράσινους». Στα μισά του ημιχρόνου, ο Δώνης άλλαξε τη διάταξη της τριάδας πίσω από την επίθεση, φέρνοντας δεξιά τον Μπουζούκη, αριστερά τον Χατζηγιοβάνη και τον Κολοβό στη θέση του δεκαριού, όμως, ούτε αυτό έφερε τη μεγάλη φάση με τις δυο ομάδες να πηγαίνουν μετά από ένα… άνοστο πρώτο ημίχρονο στα αποδυτήρια με το 0-0 να τις συνοδεύει.</p>
      <p>Διαβάστε περισσότερα στο <a href="https://www.onsports.gr/podosfairo/superleague/story/655807/panaitolikos-panathinaikos-0-0-mploko-sto-agrinio-video-photos">Onsports.gr</a></p>
    </article>
  </body>
</html>