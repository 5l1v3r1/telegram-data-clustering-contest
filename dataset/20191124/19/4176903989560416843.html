<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/poplave-u-francuskoj-i-italiji-troje-mrtvih-srusio-se-put/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:30:00+00:00"/>
    <meta property="og:title" content="Poplave u Francuskoj i Italiji, troje mrtvih, srušio se put"/>
    <meta property="og:description" content="RIM - U poplavama koje su pogodile Francusku i Italiju nakon jakih padavina tokom vikenda, poginule su najmanje tri osobe, a deo autoputa odnelo je"/>
  </head>
  <body>
    <article>
      <h1>Poplave u Francuskoj i Italiji, troje mrtvih, srušio se put</h1>
      <address><time datetime="2019-11-24T19:30:00+00:00">24 Nov 2019, 19:30</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>RIM – U poplavama koje su pogodile Francusku i Italiju nakon jakih padavina tokom vikenda, poginule su najmanje tri osobe, a deo autoputa odnelo je klizište, saopštili su danas zvaničnici.</p>
      <p>Deonica autoputa dužine 30 metara duž vijadukta, u blizini poplavljenog italijanskog obalskog grada Savone, srušila se ostavljajući automobile na ivici litice, prenosi AP.</p>
      <p>Na snimku iz vazduha koji su snimili vatrogasci, mogu se videti automobili i jedan kamion zaustavljeni blizu mesta gde se uzdignuti deo autoputa A6 srušio na šumovito područje Ligurije.</p>
      <p>Jedan od vozača je izašao iz kola i rukama signalizirao drugim vozačima da se zaustave.</p>
      <p>Guverner Ligurije Đovani Toti rekao je da je klizište uzrokovalo kolaps u blatnjavom i brdovitom području.</p>
      <p>Vatrogasci su koristili pse kako bi otkrili moguće žrtve, rekao je Toti. Nije bilo poznato da li je neko vozilo sletelo sa autoputa.</p>
      <p>Na drugom mestu u severnoj Italiji, žena je pronađena mrtva nakon što je brza reka Bomida ponela njen automobil.</p>
      <p>Spasilački brod je potonuo dok je prevozio tri osobe na obalu u blizini francuskog grada Muj, a jedna od njih je poginula, saopštila je regionalna uprava Var.</p>
      <p>Još jedna osoba pronađena je mrtva u automobilu u gradu Kabas.</p>
      <p>Francuske vlasti tragaju za dve osobe koje su nestale u poplavama, izjavio je danas gradonačelnik Nice Kristijan Estrosi.</p>
      <p>(Tanjug)</p>
    </article>
  </body>
</html>