<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Premier-League/a315545-Spektakl-na-Bramal-Lejnu-Sefild-MUFC-3-3.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T19:22:00+00:00"/>
    <meta property="og:title" content="Spektakl na &quot;Bramal Lejnu&quot;: Šefild - MUFC 3:3!"/>
    <meta property="og:description" content="Mančester Junajted je napravio veliki preokret u duelu sa Šefild Junajtedom, ali je na kraju osvojio samo bod u fantastičnom meču, koji je završen bez pobednika - 3:3."/>
  </head>
  <body>
    <article>
      <h1>Spektakl na "Bramal Lejnu": Šefild - MUFC 3:3!</h1>
      <h2>Mančester Junajted je napravio veliki preokret u duelu sa Šefild Junajtedom, ali je na kraju osvojio samo bod u fantastičnom meču, koji je završen bez pobednika - 3:3.</h2>
      <address><time datetime="2019-11-24T19:22:00+00:00">24 Nov 2019, 19:22</time> by <a rel="author">Stefan Davidović</a></address>
      <figure>
        <img src="https://sportklub.rs/Picture/170384/jpeg/Mancester-Junajted"/>
        <figcaption>Mančester Junajted<cite>Shaun Botterill Getty Images Sport</cite></figcaption>
      </figure>
      <p>Domaći su potpuno nadigrali Crvene đavole u prvom poluvremenu i dominaciju krunisali pogotkom Džona Fleka u 19. minutu, koji je zatresao mrežu iz odbitka, nakon prodora Musea.</p>
      <p>Mančester je u prvom poluvremenu uputio samo jedan šut, što je negativni rekord od dolaska Ole Gunara Solskjera na klupu tog tima.</p>
      <p>David de Hea je sa nekoliko odbrana sprečio da Šefild stigne do ubedljivije prednosti u prvom poluvremenu, ali je bio nemoćan u 52. minutu.</p>
      <p>Tada su Flek i Muse zamenili uloge, prvi je bio asistent a Francuz je preciznim i neodbranjivim udarcem sa oko 20 metara povisio na 2:0.</p>
      <figure>
        <img src="https://sportklub.rs/Picture/170380/jpeg/Sefild-Junajted"/>
        <figcaption>Šefild Junajted<cite>Shaun Botterill Getty Images Sport</cite></figcaption>
      </figure>
      <p>Nakon pogotka, navijači domačeg tima su na tribinama pevali pesmu "There's only one United".</p>
      <p>I to kao da im se obilo o glavu. Mladi bek Brendan Vilijams je u 72. minutu svojim prvencem za MUFC smanjio na 2:1, a već pet minuta kasnije, Mejson Grinvud, još jedno dete kluba izjednačio je posle ubačene lopte Rašforda.</p>
      <p>Prvi put posle 14 godina, dva tinejdžera su postigla golove za tim sa Old Traforda na jednom meču. U 79. minutu, potpuni preokret, Markus Rašfod posle sjajne akcije i dodavanja Džejmsa postiže treći gol za goste.</p>
      <p>Domaći su uspeli da se oporave od šoka i u poslednjem minutu izbegnu poraz, kada je Mekburni uspeo da savlada De Heu za konačnih 3:3.</p>
    </article>
  </body>
</html>