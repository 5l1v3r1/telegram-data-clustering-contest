<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/mRErmq/junker-trippel-sendte-mjoendalen-under-streken"/>
    <meta property="og:site_name" content="Aftenbladet"/>
    <meta property="article:published_time" content="2019-11-24T19:17:41+00:00"/>
    <meta property="og:title" content="Mjøndalen lever farlig etter Junker-trippel"/>
    <meta property="og:description" content="Kasper Junker scoret hat trick og avgjorde oppgjøret mellom Stabæk og Mjøndalen."/>
  </head>
  <body>
    <article>
      <h1>Mjøndalen lever farlig etter Junker-trippel</h1>
      <h2>Kasper Junker scoret hat trick og avgjorde oppgjøret mellom Stabæk og Mjøndalen.</h2>
      <address><time datetime="2019-11-24T19:17:41+00:00">24 Nov 2019, 19:17</time> by <a rel="author">NTB</a></address>
      <p>
        <b>Stabæk – Mjøndalen 4–2</b>
      </p>
      <p>Dansken nettet to ganger på to minutter et kvarter ut i den andre omgangen. MIF reduserte like etter, men det hjalp så lite.</p>
      <p>2-4-tapet gjør at de brunkledde nå er nest sist i Eliteserien med en runde igjen. De har 27 poeng, like mange som Ranheim på plassen under. Opp til Tromsø på kvalikplass er det to poeng. Det er det også til Sarpsborg, Lillestrøm og Strømsgodset.</p>
      <p>Mjøndalens Christian Gauseth var en forbannet mann da han snakket med Eurosport etter kampen. Han sier Stabæk spilte en god kamp, men at Mjøndalen ikke er der de skal være – noe som gjør midtbanespilleren irritert.</p>
      <p>– Det skuffer meg veldig, for det trodde jeg vi var ferdige med. Men det er vi tydeligvis ikke. Vi har lyst til å gi folk mål, vi har lyst til å slippe inn mål, virker det som. Og det må vi ta et kraftig oppgjør med.</p>
      <p>– I fotball må man alltid gjøre så godt man kan, men når vi bare står og ser på, da blir det lett å spille mot oss, sa Gauseth.</p>
      <aside>
        <a href="https://www.aftenbladet.no/article/sa-lAmVxo.html">Molde sterkest i målshowet mot Vålerenga</a>
      </aside>
      <h3>Unggutt med mål</h3>
      <p>Kristoffer Askildsen sendte hjemmelaget i ledelsen etter 18 minutter. Etter klabb og babb i feltet stakk unggutten frem en lang fot og satte inn 1–0.</p>
      <p>Bare fire minutter senere satt utligningen da Gauseth gjorde 1–1 etter å ha blitt spilt fri av Joackim Olsen Solberg. Da var MIF-kapteinen iskald mot Marcus Sandberg i Stabæk-buret.</p>
      <p>Kvarteret ut i den andre omgangen satte Junker inn 2–1. Oliver Valaker Edvardsen fant Ronald Hernández ute til høyre, som på første touch slapp inn til Junker.</p>
      <p>Dansken hadde ingen problemer med å bredside ballen inn i det åpne målet.</p>
      <p>To minutter senere fungerte suksessoppskriften fra 2-1-målet. Hernandez slo inn og fant Junker på første stolpe, som lurte ballen inn i mål. Da sto det 3–1.</p>
      <aside>
        <a href="https://www.aftenbladet.no/article/sa-kJP6nX.html">Stortalentet sikret Glimt seriemedaljen i kjærkommen seier</a>
      </aside>
      <h3>– Må prestere bedre</h3>
      <p>Med 20 minutter inviterte hjemmelagets målvakt Mjøndalen inn i kampen igjen. En klarering fra nede ved cornerflagget endte til slutt hos Tonny Brochmann, som skjøt i mål fra 25 meter.</p>
      <p>Ti minutter før full tid punkterte Junker med sin tredje scoring for kvelden. Sammy Skytte rundlurte Brochmann før han skjøt fra 20 meter. Julian Faye Lund reddet forsøket, men måtte gi retur på skuddet. Der var Junker og pirket inn sitt sjette mål for sesongen.</p>
      <p>Dermed ligger Mjøndalen tynt an før sesongens siste kamp neste helg. Den går hjemme mot Vålerenga.</p>
      <p>– Vi må vinne mot Vålerenga også må vi prestere på et helt annet nivå en hva vi gjør i annen omgang i dag, sa Gauseth til Eurosport etter kampen.</p>
      <p>(©NTB)</p>
    </article>
  </body>
</html>