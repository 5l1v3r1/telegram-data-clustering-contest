<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-brindisi-pistoia-streaming-video-tv-occasione-per-la-happy-casa-basket-a1/1951399/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T19:27:16+00:00"/>
    <meta property="og:title" content="DIRETTA/ Brindisi Pistoia (risultato finale 100-67): vittoria pugliese schiacciante!"/>
    <meta property="og:description" content="Diretta Brindisi Pistoia, risultato finale 100-67: vittoria schiacciante della Happy Casa in una partita davvero senza storia, ottima prova di Adrian Banks."/>
  </head>
  <body>
    <article>
      <h1>DIRETTA/ Brindisi Pistoia (risultato finale 100-67): vittoria pugliese schiacciante!</h1>
      <h2>Diretta Brindisi Pistoia, risultato finale 100-67: vittoria schiacciante della Happy Casa in una partita che non ha mai avuto storia, ottima prova di Adrian Banks e i pugliesi volano.</h2>
      <address><time datetime="2019-11-24T19:27:16+00:00">24 Nov 2019, 19:27</time> by <a rel="author" href="https://www.ilsussidiario.net/autori/claudio-franceschini/" target="_blank">Claudio Franceschini</a></address>
      <h4>DIRETTA BRINDISI PISTOIA (RISULTATO FINALE 100-67)</h4>
      <p><b>Brindisi Pistoia 100-67</b>: vittoria schiacciante della Happy Casa, che accorcia le distanze nella classifica di Serie A1 rispetto alla Virtus Bologna e continua a volare. Partita chiusa, di fatto, già nel primo quarto ma che i pugliesi hanno definitivamente fatto loro prima dell’intervallo: il +24 del 20’ minuto non lasciava dubbi sulla differenza di livello tra le due squadre, un margine che si è ulteriormente ampliato nel terzo periodo. Brindisi ha così avuto modo di divertirsi e sistemare le statistiche di squadra e individuali: ottima prova di Adrian Banks che, tra le altre cose, sta correndo per il titolo di capocannoniere del campionato, doppia cifra per altri giocatori con Tyler Stone che ha confermato la sua solidità. Dalla parte di Pistoia, Terran Petteway non è bastato perché è stato di fatto il solo a tenere il suo livello; le cifre nude e crude darebbero una menzione anche a Justin Johnson che però ha tirato malissimo, e non è mai stato un fattore. La OriOra, che continua a lottare per la salvezza, deve dimenticare in fretta questo brutto ko mentre la Happy Casa può giustamente volare sulle ali dell’entusiasmo. (agg. di Claudio Franceschini)</p>
      <h4>BRINDISI PISTOIA (52-28): INTERVALLO</h4>
      <p><b>Brindisi Pistoia 52-28</b>: partita dominante per la Happy Casa che, salvo clamorosi ribaltoni, ha già in tasca i due punti con i quali può ridurre le distanze in classifica rispetto alla Virtus Bologna che effettua il turno di riposo. La differenza tra le due squadre è netta: 9 punti e 5 rimbalzi per Tyler Stone, 9 punti con 4/6 dal campo per Adrian Banks che sono i migliori realizzatori dei pugliesi che però sono riusciti a far segnare ogni singolo giocatore sceso per ora sul parquet, compreso Antonio Iannuzzi che ha infilato 1 punto dalla lunetta. Per Pistoia funziona poco o nulla, il solo Terran Petteway sta mantenendo il suo livello abituale (12 punti, 4/7 al tiro con un fantastico 67% dall’arco) ma chiaramente non basta per tenere il passo di una Brindisi che già nel primo quarto ha segnato esattamente il doppio dei punti della OrioOra e poi ha allungato con punteggio quasi identico nei 10 minuti successivi. Sarà dura per la squadra toscana rientrare, ma le partite si giocano fino in fondo e dunque staremo a vedere… (agg. di Claudio Franceschini)</p>
      <h4>DIRETTA STREAMING VIDEO E TV: COME VEDERE LA PARTITA</h4>
      <p>La <b>diretta tv</b> di <b>Brindisi Pistoia</b> non sarà disponibile, non essendo una delle partite del turno scelte per essere trasmesse sui canali della nostra televisione, ma per assistervi si potrà sottoscrivere un abbonamento stagionale alla piattaforma Eurosport Player che fornisce le gare del campionato di Serie A1 in <b>diretta streaming video</b>. Sul sito www.legabasket.it troverete inoltre tutte le informazioni utili sulle due squadre in campo, il tabellino play-by-play e le statistiche come la classifica del torneo.</p>
      <h4>BRINDISI PISTOIA (0-0): PALLA A DUE!</h4>
      <p>Ancora pochi minuti e comincerà la diretta di <b>Brindisi Pistoia</b>: la vittoria che la OriOra ha centrato contro Cantù, seconda in questo campionato, è stata figlia di un 26-13 nel terzo periodo con il quale i toscani hanno definitivamente cambiato passo e preso un vantaggio di 10 punti che l’Acqua San Bernardo non è più riuscita a rintuzzare. Si è trattato di uno sforzo collettivo: Terran Petteway si è distinto per punti segnati (21) ma con 2/8 dall’arco, il che ha abbassato la sua valutazione (7 rimbalzi, ma anche 4 palle perse) e l’ha resa molto vicina a quelle centrate dal già citato Angus Brandt, Aristide Landi, Zabian Dowdell e Justin Johnson. Il quintetto di Pistoia ha segnato 65 dei 77 punti totali: dalla panchina appena 12 punti, 10 dei quali realizzati da Johnson (gli altri 2 hanno portato la firma di Carl Wheatle, con due tiri presi e nessun viaggio in lunetta in 23 minuti sul parquet). Giocando di squadra la OriOra potrebbe davvero togliersi delle belle soddisfazioni, ma questa sera siamo al PalaPentassuglia e si tratta di un campo difficile per chiunque; mettiamoci allora comodi e stiamo a vedere come andranno le cose, finalmente la palla a due di Brindisi Pistoia si sta per alzare! (agg. di Claudio Franceschini)</p>
      <h4>I TESTA A TESTA</h4>
      <p>In vista di <b>Brindisi Pistoia</b>, diamo un rapido sguardo a quelli che sono i precedenti della partita. Sono appena 12 le gare disputate in Serie A: la Happy Casa comanda con 8 vittorie a fronte di 4 sconfitte, e sul parquet del PalaPentassuglia ha perso una sola volta. Per trovare questa situazione dobbiamo tornare alla stagione 2015-2016: la Giorgio Tesi Group, sesta in regular season sotto la guida di Vincenzo Esposito, aveva vinto in Puglia con il risultato di 67-71. E’ curioso notare che queste partite abbiano sempre fatto registrare un punteggio relativamente basso: quella con più punti in assoluto risale ad un 86-85 a favore di Brindisi nel 2016-2017, peraltro sempre nella stessa stagione la sfida del PalaCarrara (89-81 a favore dell’allora The Flexx Pistoia) è quella con il punteggio più alto fatta registrare in Toscana. Il massimo vantaggio interno a favore della Happy Casa è un +14 (88-74) di due campionati fa; per il successo esterno invece dobbiamo andare all’ultima stagione disputata, quando Brindisi era riuscita a espugnare il parquet della OriOra con un convincente 74-90 in una stagione come detto pessima per la squadra pistoiese. (agg. di Claudio Franceschini)</p>
      <h4>IL PROTAGONISTA ATTESO</h4>
      <p>Il protagonista atteso di <b>Brindisi Pistoia</b>, almeno uno di quelli che potrebbero risultare determinanti nell’economia della partita del PalaPentassuglia, è Angus Brandt: centro trentenne nato a Sydney e dunque australiano, che la OriOra è andato a pescare nel campionato della Nuova Zelanda. Brandt si è formato cestisticamente negli Stati Uniti, disputando cinque anni a Oregon State e potendo giocare nel campionato NCAA; aveva già avuto una breve esperienza in Europa tre anni fa, ma con il Neptunas Klaipeda era stato impiegato appena 8 volte tenendo una media inferiore ai 3 punti per gara. Gioca in nazionale (è stato oro ai Campionati Asiatici del 2017) ma non ha fatto parte del roster dell’Australia semifinalista ai Mondiali della scorsa estate; per Pistoia il suo ingaggio ha rappresentato una scommessa ma il centro ha dimostrato di poter essere un fattore. Partito in quintetto in sette delle nove partite di campionato, Brandt sta tenendo 11,0 punti e 7,3 rimbalzi di media con il 56,9% dal campo, rappresentando la terza opzione offensiva della squadra alle spalle di Terran Petteway e Justin Johnson, con una valutazione di 13,6 che lo rende decisamente importante. (agg. di Claudio Franceschini)</p>
      <h4>ORARIO E PRESENTAZIONE</h4>
      <p><b>Brindisi Pistoia</b> è in <b>diretta</b> dal PalaPentassuglia e, alle ore 19:00 di domenica 24 novembre, rientra nel programma della decima giornata per il campionato di basket <b>Serie A1 2019-2020</b>. Partita che almeno sulla carta appare sbilanciata in favore della Happy Casa: i pugliesi sono partiti alla grande in questo campionato e, nonostante il turno di riposo effettuato la scorsa settimana, hanno mantenuto il secondo posto in classifica in coabitazione con Sassari, rappresentando a tutti gli effetti la terza forza del nostro campionato al netto delle previsioni a bocce ferme. Pistoia, come l’anno scorso, lotta per salvarsi sapendo che stavolta le retrocessioni saranno due; la OriOra però sembra essere riuscita a superare le difficoltà di inizio stagione e ha <a href="https://www.ilsussidiario.net/news/diretta-pistoia-cantu-streaming-video-tv-partita-delicata-basket-serie-a1/1948746/"><b>appena centrato una fondamentale vittoria contro Cantù</b></a>, allontanando l’ultimo posto in classifica e rilanciandosi con maggiore fiducia nei suoi mezzi. Vedremo allora come andranno le cose nella diretta di Brindisi Pistoia; nel frattempo possiamo valutare alcuni dei temi principali legati a questa partita.</p>
      <h4>DIRETTA BRINDISI PISTOIA: RISULTATI E CONTESTO</h4>
      <p>Brindisi Pistoia è un’occasione da non perdere per la Happy Casa: la squadra di Frank Vitucci migliora settimana dopo settimana e può anche contare sul riposo dell’ultima giornata, anche se <a href="https://www.ilsussidiario.net/news/diretta-brindisi-falco-streaming-video-tv-sfida-delicata-in-champions-league/1950534/"><b>ha giocato mercoledì in Champions League</b></a>. Tuttavia la gara contro gli ungheresi del Falco Szombathely è stata disputata al PalaPentassuglia, dunque non ci sono state trasferte dispendiose; Vitucci ha potuto preparare al meglio la sfida di questa sera, che come detto potrebbe essere un’opportunità per spiccare il volo in classifica e provare a prendersi il secondo posto solitario, considerando soprattutto che Sassari va a giocare al Mediolanum Forum e potrebbe facilmente andare incontro a una sconfitta. Al netto della situazione attuale comunque Brindisi punta innanzitutto la qualificazione alle Final Eight di Coppa Italia, e poi a lungo termine un posto nei playoff; Pistoia come detto punta a mantenere la categoria, “graziata” lo scorso anno dall’esclusione di Torino che le ha permesso di iscriversi nuovamente alla Serie A1 nonostante un campionato pessimo. Adesso vedremo se la OriOra riuscirà a trovare la spinta giusta per impegnare i pugliesi e magari ottenere una vittoria esterna che sarebbe di fondamentale importanza.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-venezia-trento-streaming-video-tv-chi-si-riscattera-basket-a1/1951437/"/>
        <a href="https://www.ilsussidiario.net/news/diretta-roma-treviso-streaming-video-tv-grande-classica-nella-capitale-basket-a1/1951426/"/>
        <a href="https://www.ilsussidiario.net/news/diretta-cantu-fortitudo-bologna-streaming-video-rai-grande-fascino-basket-a1/1951449/"/>
        <a href="https://www.ilsussidiario.net/news/diretta-brescia-pesaro-streaming-video-tv-vuelle-con-le-spalle-al-muro-basket-a1/1951391/"/>
        <a href="https://www.ilsussidiario.net/news/diretta-cremona-trieste-streaming-video-e-tv-partita-equilibrata-basket-a1/1951412/"/>
        <a href="https://www.ilsussidiario.net/news/diretta-olimpia-milano-sassari-streaming-video-tv-big-match-al-forum-basket-a1/1952190/"/>
      </related>
    </article>
  </body>
</html>