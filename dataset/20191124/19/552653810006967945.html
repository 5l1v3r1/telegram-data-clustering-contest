<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058267_az-exit-poll-szerint-klaus-iohannist-valasztottak-ujabb-ot-evre-allamfove-romaniaban"/>
    <meta property="og:site_name" content="Népszava"/>
    <meta property="article:published_time" content="2019-11-24T19:36:00+00:00"/>
    <meta property="og:title" content="Az exit poll szerint Klaus Iohannist választották újabb öt évre államfővé Romániában"/>
    <meta property="og:description" content="Az erdélyi magyarok legnagyobb része nem szavazott a második fordulóban."/>
  </head>
  <body>
    <article>
      <h1>Az exit poll szerint Klaus Iohannist választották újabb öt évre államfővé Romániában</h1>
      <address><time datetime="2019-11-24T19:36:00+00:00">24 Nov 2019, 19:36</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Az erdélyi magyarok legnagyobb része nem szavazott a második fordulóban.</b>
      </p>
      <p>A belföldi szavazóhelyiségek zárása után közzétett exit poll szerint a tisztségben lévő Klaus Iohannis jobboldali államfő vasárnap magabiztos győzelmet aratott a romániai elnökválasztás második fordulójában szociáldemokrata ellenfele, Viorica Dancila ex-miniszterelnök felett, és így a következő öt évben is ő lesz Románia elnöke - írja az MTI.</p>
      <h3>Minden tizedik szavazat külföldről érkezett</h3>
      <p>A román hírtelevíziók helyi idő szerint vasárnap 21 órakor (magyar idő szerint 20 órakor) ismertették a belföldi szavazókörökből távozó választók megkérdezése alapján készült becsléseiket, amelyek szerint Iohannis az érvényes voksok több mint 65 százalékával nyert. A részvétel magasabb volt, mint az első fordulóban, a milliós nagyságrendben voksoló román diaszpóra újabb részvételi rekordot döntött. Ráadásul a romániai választások történetében először most már minden tizedik voksot külföldön adtak le. Belföldön több mint 9 millióan szavaztak, míg külföldön a romániai urnazárásig 926 ezren. A külképviseleteken azonban még folytatódott a voksolás, hiszen mindenütt helyi idő szerint 21 órakor zárnak a szavazóhelyiségek. A részvétel így összességében legalább két-három százalékkal meghaladhatja az első fordulóban mért 51 százalékot.</p>
      <h3>A magyarok az egyikben csalódtak, a másik meg "alkalmatlan"</h3>
      <p>A romániai magyarok többsége azonban tüntetőleg távol maradt az urnáktól, pedig öt évvel korábban döntő módon járultak hozzá ahhoz, hogy Iohannis legyőzze a sokkal esélyesebbnek tartott Victor Ponta akkori szociáldemokrata kormányfőt - tömeges távolmaradásukkal jelezték, hogy csalódtak az újrázni készülő államfőben, és Dancilát sem tartják alkalmasnak az államfői tisztségre. A magyar többségű megyékben a részvétel fele volt az országos átlagnak: Hargita megyében a jogosultak 22,9, Kovászna megyében 25,9 százaléka adta le voksát. Az első - alig néhány százalékos feldolgozottságot tükröző - részeredmények is a jobbközép Nemzeti Liberális Párt (PNL) jelöltjeként induló Klaus Iohannis államfő kategorikus, 60 százalék feletti győzelmét mutatták.</p>
      <h3>Iohannis csatát nyert, de a háborúnak nincs vége</h3>
      <p>Klaus Iohannis román államfő az európai, modern és normális Románia győzelmeként értékelte vasárnap este azt, hogy az exit poll-becslések szerint az elnökválasztás második fordulójában a voksok kétharmadát megszerezve legyőzte szociáldemokrata ellenfelét, Viorica Dancila volt miniszterelnököt. Iohannis rámutatott: a Szociáldemokrata Párt (PSD) az utóbbi harminc év egyetlen elnökválasztásán sem szenvedett ilyen súlyos vereséget. Ugyanakkor felhívta a figyelmet, hogy a jobboldal csak egy csatát nyert, a "háborút" csak akkor fogja megnyerni, ha a jövő évi önkormányzati és parlamenti választásokon ellenzékbe küldi a PSD-t. Iohannis azt ígérte, hogy újabb ötéves mandátuma idején valamennyi román választópolgár elnöke lesz, azoké is, akik nem rá szavaztak, vagy távol maradtak az urnáktól. Leszögezte: nem a PSD választóival áll harcban, hanem a PSD-vel, amely szerinte az utóbbi harminc évben - de leginkább utóbbi hároméves kormányzása idején - a legfőbb akadálya volt Románia fejlődésének.I ohannis egykori pártja, a jobbközép Nemzeti Liberális Párt jelöltjeként indult újabb mandátumért az elnökválasztáson. A párt székházában tartott győzelmi beszédében - a PNL által néhány hete hivatalba lépett kisebbségi kormányára utalva - azt mondta: mindent megtesznek azért, hogy egy új parlamenti többséget hozzanak létre az összes demokratikus párt bevonásával, és elkezdjék építeni azt a "normális Romániát", amelyben minden román szeretne élni.</p>
      <h3>Dancila úgy győzelemként értékelte a vereséget</h3>
      <p>Viorica Dancila is rövid nyilatkozatban mondott köszönetet választóinak, azt hangsúlyozva, hogy valójában javított a PSD májusi európai parlamenti (EP-) választáson elért eredményén, sőt - a megszerzett több mint 3 millió szavazat számát, nem pedig az általuk képviselt arányt tekintve - valójában megismételte a 2016-os romániai parlamenti választásokon elért győzelmét.</p>
      <p>Dancila szerint a PSD folytatni fogja a harcot a "hatalmi monopólium" és "megszorító" politika ellen, amellyel a szociáldemokraták szerint Iohannis és a PNL kormány akarja sanyargatni a román népet. Dancila üzenete azonban, amellyel vereségét próbálta szépíteni, inkább párttársainak szólt, hiszen eddig a PSD minden elnökválasztási kudarc után elzavarta az elnökét, pedig az eddigi elnökválasztásokon a jelöltjei mindig megkapták a voksok legalább 45 százalékát. </p>
    </article>
  </body>
</html>