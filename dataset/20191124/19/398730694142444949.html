<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/federer-slog-zverev-infor-42-517-askadare/"/>
    <meta property="og:site_name" content="DN.SE"/>
    <meta property="article:published_time" content="2019-11-24T19:07:23+00:00"/>
    <meta property="og:title" content="Federer slog Zverev – inför 42 517 åskådare"/>
    <meta property="og:description" content="42 517 åskådare kom för att se Roger Federer möta Alexander Zverev i Mexiko City. Den högsta publiksiffran någonsin på en tennismatch är därmed ett faktum."/>
  </head>
  <body>
    <article>
      <h1>Federer slog Zverev – inför 42 517 åskådare</h1>
      <address><time datetime="2019-11-24T19:07:23+00:00">24 Nov 2019, 19:07</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>42 517 åskådare kom för att se Roger Federer möta Alexander Zverev i Mexiko City.<br/>Den högsta publiksiffran någonsin på en tennismatch är därmed ett faktum.<br/>– Ni har givit mig gåshud, sade Federer till pubilken efter matchen.</b>
      </p>
      <p>Sett till antal grand slam-titlar, 20 stycken, är Roger Federer världens främste tennisspelare genom tiderna. Nu har schweizaren noterat ytterligare ett rekord, ett inofficiellt sådant, tillsammans med den tyske 22-åringen Alexander Zverev.</p>
      <p>I en uppvisningsmatch mellan de båda världsstjärnorna – på tjurfäktningsarenan Plaza de Toros i Mexico City – vann Federer med 6–3, 4–6, 6–2.</p>
      <p><b>Hur många som</b> kom för att titta? 42 517 åskådare.</p>
      <p>– Ni är en fantastisk publik, ert stöd har givit mig gåshud. Jag har inte tillräckligt med ord för att tacka er, sade Roger Federer efter matchen.</p>
      <p>Publiksiffran har inte bekräftats av det internationella tennisförbundet ITF och är således inte registrerad som ett officiellt världsrekord – men ingen tennismatch har tidigare registrerat en lika hög publiksiffra.</p>
      <p><b>Det tidigare inofficiella</b> världsrekordet sattes 2010 när Serena Williams och Kim Clijsters möttes i en uppvisningsmatch i Bryssel.</p>
      <p>”Jag kommer aldrig att glömma denna magiska afton i Mexico City med Alexander Zverev. 42 517 människor kom, vi slog rekordet tillsammans!”, skriver Federer på Twitter.</p>
      <p>Matchen i den mexikanska huvudstaden var den fjärde anhalten av fem i Federers pågående uppvisningsturné i Latinamerika, som enligt schweiziska dagstidningen Le Temps ger tennisikonen motsvarande 96 miljoner kronor – tre gånger så mycket som han tjänade totalt på sitt spel 2019.</p>
    </article>
  </body>
</html>