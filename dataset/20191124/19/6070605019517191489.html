<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-pacma-crisi-dimissio-Barquero_0_2349965101.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T19:34:13+00:00"/>
    <meta property="og:title" content="Crisi sense precedents al Pacma després del 10-N"/>
    <meta property="og:description" content="El sectors crítics guanyen força amb la dimissió de l'expresidenta i la sagnia de vots a les generals"/>
  </head>
  <body>
    <article>
      <h1>Crisi sense precedents al Pacma després del 10-N</h1>
      <h2>El sectors crítics guanyen força amb la dimissió de l'expresidenta i la sagnia de vots a les generals</h2>
      <address>
        <time datetime="2019-11-24T19:34:13+00:00">24 Nov 2019, 19:34</time>
      </address>
      <p>Els mals resultats del Pacma el 10-N i la dimissió de l'expresidenta Silvia Barquero, que va deixar el partit quan es va quedar sense escó al Parlament Europeu el 26-M, han desencadenat la pitjor crisi interna dels animalistes des de la seva creació el 2003. La nova junta directiva ha renovat les cares però segueix alineada amb Barquero, i les veus crítiques contra la nova presidenta, Laura Duarte, s'han vist reforçades després de la sagnia de gairebé la tercera part dels vots al Congrés i al Senat. </p>
      <p>La primera persona que ha fet un pas endavant per construir una alternativa a la direcció has estat l'excap de comunicació del partit i exdelegat territorial d'Andalusia, Andrés Cardenete, que va enviar dimecres un correu titulat "La llavor de la revolució" a vuit persones de confiança properes al Pacma per "reclutar" una "junta directiva opositora" o preparar "propostes que forcin el canvi". Cardenete també denuncia que va ser "acomiadat" del càrrec i exclòs de "militància" quan va expressar que "s'havia de fer més autocrítica". </p>
      <p>Fins ara, tal com també lamenta Cardenete en l'e-mail, la majoria d'excoordinadors que han dimitit –més d'una desena en els últims dos anys– "han abaixat els braços" i alguns d'ells han evitat criticar en públic el partit per por a represàlies, ja que temen ser boicotejats pel Pacma en altres associacions animalistes en què col·laboren. Abans de Cardenete, però, l'exdirigent Yasmina Larumbe també havia protestat reiteradament contra el lideratge "autoritari" de Barquero i Duarte per tots els platós, estudis de ràdio i redaccions de diaris que li han donat l'oportunitat. </p>
      <p>Larumbe fins i tot va denunciar l'equip de Barquero per no avisar amb prou antelació sobre els terminis per presentar el vot delegat i per influir il·legítimament en el sentit del vot en l'assemblea celebrada el 5 de març del 2017 a Sevilla. La sentència va donar la raó parcialment a Larumbe, que la va recórrer, i aquest dimarts està previst que es faci pública la decisió final. </p>
      <p>Malgrat que Cardenete i Larumbe coincideixen en la necessitat de renovar el partit, discrepen sobre les formes i no tenen una bona relació personal. Cardenete reivindica que ell vol "construir i no destruir" i que evita criticar públicament el partit per no fer-li mal, i menys abans d'unes eleccions. En cap cas, subratlla, portaria el Pacma a judici.</p>
      <p>Tot i això, les intencions de Cardenete van arribar a les orelles de diferents membres del Pacma, amb els quals ha contactat l'ARA, ja molt abans que Barquero deixés la direcció. Ara bé, alguns dels vuit que han rebut el correu s'han sorprès d'estar convidats a l'equip de "la llavor de la revolució", ja que tot i admetre que al partit li convé una renovació, no els convenç el lideratge de Cardenete. </p>
      <p>Els excoordinadors i coordinadors territorials crítics coincideixen en denunciar la falta de democràcia interna i transparència i, sobretot, l'obsessió de Barquero d'aconseguir una cadira a l'Eurocambra. "Va convertir el partit en una marca buida i ha deixat enrere la lluita animalista", lamenta una coordinadora territorial. </p>
      <p>En aquest sentit, Larumbe assegura que l'expresidenta es va assignar a ella mateixa el primer lloc de la llista a les europees perquè, al ser circumscripció única, tenia més opcions d'aconseguir representació que al Congrés. En el seu moment, Barquero va justificar a l'ARA que no celebressin primàries perquè eren un partit petit sense oposició interna. </p>
      <p>Després del 26-M, Barquero dimiteix i fitxa com a directora executiva de l'associació internacional Igualdad Animal. També pleguen de la junta directiva formada per cinc dirigents el seu marit i exvicepresident de la formació, Luís Victor Moreno, i la barcelonina Ana Bayle. S'hi queda, però, l'amiga del matrimoni i actual presidenta, Laura Duarte. Amb Barquero també hi havia veus crítiques, però ara han ensumat el moment. Una desfeta electoral que arriba just després del relleu continuista.</p>
    </article>
  </body>
</html>