<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520382/mohd-hafizuddin-dikebumi-di-maghribi"/>
    <meta property="og:site_name" content="HM Online"/>
    <meta property="article:published_time" content="2019-11-24T19:35:40+00:00"/>
    <meta property="og:title" content="Mohd Hafizuddin dikebumi di Maghribi"/>
    <meta property="og:description" content="JENAZAH penuntut Malaysia, Mohd Hafizuddin Hazrul, 20, yang meninggal dunia akibat menghidap leukemia di Rabat, Maghribi akan dikebumikan di sana."/>
  </head>
  <body>
    <article>
      <h1>Mohd Hafizuddin dikebumi di Maghribi</h1>
      <address><time datetime="2019-11-24T19:35:40+00:00">24 Nov 2019, 19:35</time> by <a rel="author">Khairul Najib Asarulah Khan</a></address>
      <p>JENAZAH penuntut Malaysia, Mohd Hafizuddin Hazrul, 20, yang meninggal dunia akibat menghidap leukemia di Rabat, Maghribi akan dikebumikan di sana.</p>
      <p>Bapanya, Hazrul Abdullah, 50, berkata, selepas perbincangan bersama pegawai Majlis Agama Islam Negeri Sembilan (MAINS), dia bersama isteri, Noor Bahayah Dullah, 45, setuju untuk mengebumikan anak mereka di negara berkenaan.</p>
      <p>Menurutnya, buat masa dia bersama isteri masih berbelah bahagi sama ada akan ke negara terbabit atau tidak.</p>
      <p>“Jika saya ke sana, jenazah akan dikebumikan pada Selasa selepas Zuhur, manakala jika tidak arwah akan dikebumikan esok (Isnin).</p>
      <p>“Kalau boleh kami tak nak jenazah disimpan terlalu lama, namun dalam masa yang sama kami mahu melihat jasad anak buat kali terakhir.</p>
      <p>“Dengan itu, saya dan isteri masih lagi dalam perbincangan,” katanya ketika dihubungi hari ini.</p>
      <p>Sementara itu, anak sulung Hazrul, Siti Hajar Hazrul, 21, berkata, buat masa ini dia bersama rakan dan Kedutaan Malaysia di Maghribi masih menunggu keputusan bapa dan ibunya.</p>
      <p>“Dari pengurusan jenazah di sini akan diuruskan secara bersama antara penuntut Malaysia di Maghribi bersama pihak kedutaan.</p>
      <p>“Bagaimanapun, lokasi solat jenazah dan tanah perkuburan masih belum ditetapkan lagi,” katanya ketika dihubungi, hari ini.</p>
      <p>Siti Hajar yang berada di tahun dua turut mengikuti Pengajian Islam di Universiti Mohammed V Rabat, Maghribi, manakala adiknya, Mohd Hafizuddin berada di tahun pertama.</p>
      <p>Kedua-dua mereka yang berasal dari Kampung Bintungan, Rembau, Negeri Sembilan mendapat tajaan MAINS.</p>
      <p>Terdahulu Harian Metro melaporkan, Mohd Hafizuddin yang menghidap leukemia dan disahkan meninggal dunia 10.50 malam di Unit Rawatan Rapi (ICU) Hospital Cheikh Zayd, Maghribi.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/520180/penuntut-malaysia-meninggal-dunia-di-maghribi">Penuntut Malaysia meninggal dunia di Maghribi</a></p>
      <p>• <a href="https://www.hmetro.com.my/utama/2019/11/515358/semoga-mohd-hafizuddin-cepat-sembuh">Semoga Mohd Hafizuddin cepat sembuh</a></p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/520180/penuntut-malaysia-meninggal-dunia-di-maghribi"/>
        <a href="https://www.hmetro.com.my/utama/2019/11/515358/semoga-mohd-hafizuddin-cepat-sembuh"/>
        <a href="https://www.hmetro.com.my/node/198430"/>
        <a href="https://www.hmetro.com.my/node/120629"/>
        <a href="https://www.hmetro.com.my/node/199564"/>
        <a href="https://www.hmetro.com.my/arena/2019/04/445294/kaki-penjaga-gol-patah-dua-video"/>
        <a href="https://www.hmetro.com.my/node/208145"/>
        <a href="https://www.hmetro.com.my/node/199473"/>
      </related>
    </article>
  </body>
</html>