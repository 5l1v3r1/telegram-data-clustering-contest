<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%b8%d0%b7%d0%b1%d0%be%d1%80%d0%b0-%d0%bd%d0%b0-%d0%ba%d0%bc%d0%b5%d1%82-%d0%bd%d0%b0-%d0%be%d0%b1%d1%89%d0%b8%d0%bd/"/>
    <meta property="og:site_name" content="Труд"/>
    <meta property="article:published_time" content="2019-11-24T19:01:37+00:00"/>
    <meta property="og:title" content="Съдът потвърди избора на кмет на община Твърдица"/>
    <meta property="og:description" content="Административният съд в Сливен потвърди решението на Общинската избирателна комисия за избора на Атанас Атанасов /ГЕРБ/ за кмет на община Твърдица, който на втори тур спечели третия си поред мандат. Жалбата е подадена от кандидат-кмета Ваня Колева /БСП/. В нея..."/>
  </head>
  <body>
    <article>
      <h1>Съдът потвърди избора на кмет на община Твърдица</h1>
      <address><time datetime="2019-11-24T19:01:37+00:00">24 Nov 2019, 19:01</time> by <a rel="author">Росица Николова</a></address>
      <p>Административният съд в Сливен потвърди решението на Общинската избирателна комисия за избора на Атанас Атанасов /ГЕРБ/ за кмет на община Твърдица, който на втори тур спечели третия си поред мандат.</p>
      <figure>
        <img src="https://trud.bg/wp-content/uploads/2019/11/V_Koleva-300x197.jpg"/>
      </figure>
      <p>Жалбата е подадена от кандидат-кмета Ваня Колева /БСП/. В нея се твърди, че, възползвайки се от служебното си положение, кметът на общината неправомерно е съдействал за изплащането на еднократната помощ от 300 лв. на стопаните, които доброволно са умъртвили прасетата си преди началото на предизборната кампания. Това станало в град Твърдица и село Сборище, които не попадат в зоната на заболяването „африканска чума по свинете”, се посочва в жалбата. Получатели на въпросното плащане били 90 % от ромските квартали в двете населени места, като за село Сборище домакинствата, получили по 300 лв., били 44, а за град Твърдица бройката била по – голяма. В жалбата се твърди още, че с това плащане Атанасов си е осигурил минимум 400 гласа, а изборите били спечелени с около 250 гласа. Колева е поискала от съда да отмени решение № 150/04.11.2019 г. на Общинската избирателна комисия – Твърдица, с което е обявен за избран на втори тур за кмет на общината Атанас Атанасов. Съдът е направил преглед на протоколите на всички секционни избирателни комисии, както и на протокола на ОИК.</p>
      <p>„Основания за обявяване на изборния резултат за недействителен биха били налице при толкова съществени нарушения при провеждането на изборния процес, недопускането на които би довело до различен от установения в обжалваното решение изборен резултат”, посочва Административният съд. Такива нарушения не са открити. Посочва се, че сумите са раздадени преди провеждането на изборите, като процесът по изплащането на помощите е контролиран от държавни органи. „Жалбата е несъотносима към предмета на делото, доколкото компетентността на съда е ограничена в извършване на проверка за нарушения, допуснати в хода на изборите и влиянието, което са оказали върху крайния акт – решението на ОИК”, се чете още в решението на съда. То може да бъде обжалвано в 7-дневен срок пред ВАС.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>