<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-kamil-stoch-rownie-dobrze-po-jednym-dobrym-skoku-moglem-byc-,nId,3352380"/>
    <meta property="og:site_name" content="RMF24"/>
    <meta property="article:published_time" content="2019-11-24T19:27:31+00:00"/>
    <meta property="og:title" content="Kamil Stoch: Równie dobrze po jednym dobrym skoku mogłem być poza trzydziestką"/>
    <meta property="og:description" content="&quot;To podium jest dla mnie super nagrodą za włożony wysiłek i wolę walki&quot; - powiedział Kamil Stoch po zajęciu trzeciego miejsca w pierwszym w tym sezonie indywidualnym konkursie Pucharu Świata w skokach narciarskich. W Wiśle wygrał Norweg Daniel Andre Tande."/>
  </head>
  <body>
    <article>
      <h1>Kamil Stoch: Równie dobrze po jednym dobrym skoku mogłem być poza trzydziestką</h1>
      <address><time datetime="2019-11-24T19:27:31+00:00">24 Nov 2019, 19:27</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>"To podium jest dla mnie super nagrodą za włożony wysiłek i wolę walki" - powiedział Kamil Stoch po zajęciu trzeciego miejsca w pierwszym w tym sezonie indywidualnym konkursie Pucharu Świata w skokach narciarskich. W Wiśle wygrał Norweg Daniel Andre Tande.</b>
      </p>
      <figure>
        <img src="https://i.iplsc.com/kamil-stoch/0009ES1SBJR9X071-C123-F4.png"/>
        <figcaption>Kamil Stoch<cite>/ Grzegorz Momot /PAP</cite></figcaption>
      </figure>
      <p>Z powodu silnego i zmiennego wiatru zawodnicy mieli bardzo trudne zadanie. Uwzględniany w nocie współczynnik za wiatr powodował, że niektórym dodawano punkty, a innym odejmowano nawet ponad dwadzieścia.</p>
      <p><i><b>Nie można się było skupiać na wyniku, odległościach, bo najważniejsze było tylko skoczyć na tyle, na ile się potrafi i nic nie przedobrzyć.</b> Cieszę się, że po dwóch dobrych skokach wylądowałem na podium, bo równie dobrze po jednym dobrym skoku mogłem być poza trzydziestką</i> - podkreślił Stoch.<br/><br/>Przekonał się o tym m.in. Markus Eisenbichler. Niemiecki mistrz świata z Seefeld uzyskał zaledwie 73 m i zajął ostatnie miejsce.</p>
      <h4>Po pierwszej serii Stoch był dwunasty</h4>
      <p>Stoch po pierwszej serii, w której uzyskał 118 m, zajmował 12. miejsce. Chwilę przed jego próbą upadek miał <a href="http://www.interia.pl/informacje-piotr-zyla,tId,146927">Piotr Żyła</a>. Polski skoczek doleciał na 119 metr, ale przy lądowaniu stracił równowagę i się przewrócił. Przez chwilę się nie ruszał, ale po kilkudziesięciu sekundach o własnych siłach opuścił zeskok.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fsport%2Fnews-grozny-upadek-piotra-zyly-w-wisle%2CnId%2C3352254%3Fparametr%3Dembed_tyt">Groźny upadek Piotra Żyły w Wiśle</a>
      </p>
      <p><i>W takich chwilach oczywiście widzę, co się dzieje dookoła mnie, ale się na tym nie koncentruję. Myśli skupione są tylko na tym, co mam zaraz zrobić</i> - przyznał Stoch.<br/><br/>Trzykrotny mistrz olimpijski na półmetku tracił do prowadzącego Niemca Karla Geigera 10,1 pkt. Od najniższego stopnia podium dzieliło go natomiast 8,2.<br/><br/>W serii finałowej warunki pogodowe nie uległy zmianie i znów pech dotknął m.in. Niemców. Z siódmego na 24. miejsce spadł Richard Freitag, a ostatecznie siódmą lokatą, ex aequo z Dawidem Kubackim, musiał zadowolić się Geiger.</p>
      <h4>Szczęśliwa druga seria</h4>
      <p><b>Stoch w swojej drugiej próbie osiągnął 126,5 m i został liderem. </b>Chwilę później wyprzedził go Słoweniec Anze Lanisek, ale później długo nikt nie był od nich lepszy. Dopiero drugi na półmetku Tande zdołał tego dokonać.<br/><br/><b>Norweg zwyciężył zdecydowanie.</b> Laniska wyprzedził o 15,8 pkt, a Stocha o 17,2. Polak natomiast na podium znalazł się minimalnie przed Ryoyu Kobayashim. Japoński zdobywca Kryształowej Kuli w poprzednim sezonie przegrał ze Stochem tylko o 0,2 pkt.<br/><br/><i><b>Piątek był dla mnie dość trudny.</b> Skoki pozostawiały niedosyt, nie miałem dobrego czucia na najeździe. W sobotę było już lepiej, a dziś wykonałem kolejny krok do przodu. To podium jest dla mnie super nagrodą za włożony wysiłek i wolę walki</i> - podsumował Stoch.<br/><br/><b>Z pozostałych Polaków w niedzielę 25. był Maciej Kot, 33. Jakub Wolny, 35. Piotr Żyła, 38. Stefan Hula, 39. Paweł Wąsek, a 44. Aleksander Zniszczoł.</b><br/><br/>Kolejne konkursy Pucharu Świata odbędą się w Kuusamo 30 listopada i 1 grudnia.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-wielki-powrot-kamila-stocha-w-ii-serii-jest-podium%2CnId%2C3352252%3Fparametr%3Dembed_linki">Wielki powrót Kamila Stocha w II serii! Jest podium!</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fsport%2Fnews-nadchodzacy-tydzien-w-sporcie-pod-znakiem-ligi-mistrzow%2CnId%2C3352338%3Fparametr%3Dembed_linki">Nadchodzący tydzień w sporcie pod znakiem Ligi Mistrzów</a>
        </li>
      </ul>
    </article>
  </body>
</html>