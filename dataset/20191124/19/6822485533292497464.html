<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903162.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T19:44:00+00:00"/>
    <meta property="og:title" content="ابوظبی میزبان مقر فرماندهی ائتلاف دریایی اروپا در خلیج فارس"/>
    <meta property="og:description" content=" به گزارش ایسنا به نقل از خبرگزاری فرانس۲۴، فلورانس پارلی، وزیر دفاع فرانسه در جریان بازدید از پایگاه دریایی فرانسه در ابوظبی به مناسبت گذشت ۱۰ سال از تأسیس آن گفت: «امروز موافقت امارات را برای ایجاد مقر فرماندهی نظارتی که طرح آن را کشورهای اروپایی ارائه کرده‌اند، به دست آورده‌ایم و این پایگاه در حال حاضر در خاک امارات در حال ساخت است. این در حالی است که امارات در ائتلاف امنیت دریایی تحت رهبری آمریکا نیز حضور دارد.»"/>
  </head>
  <body>
    <article>
      <h1>ابوظبی میزبان مقر فرماندهی ائتلاف دریایی اروپا در خلیج فارس</h1>
      <address>
        <time datetime="2019-11-24T19:44:00+00:00">24 Nov 2019, 19:44</time>
      </address>
      <p>وزیر دفاع فرانسه امروز (یکشنبه) در ابوظبی اعلام کرد، پایتخت امارات مقر فرماندهی ائتلاف دریایی اروپا در خلیج فارس خواهد بود و هدف این ائتلاف نظارت بر تحرکات در آب‌های منطقه خلیج فارس بوده و ضمن هماهنگی با ائتلاف امنیت دریایی تحت رهبری آمریکا، فعالیت خواهد کرد.</p>
      <p> به گزارش ایسنا به نقل از خبرگزاری فرانس۲۴، فلورانس پارلی، وزیر دفاع فرانسه در جریان بازدید از پایگاه دریایی فرانسه در ابوظبی به مناسبت گذشت ۱۰ سال از تأسیس آن گفت: «امروز موافقت امارات را برای ایجاد مقر فرماندهی نظارتی که طرح آن را کشورهای اروپایی ارائه کرده‌اند، به دست آورده‌ایم و این پایگاه در حال حاضر در خاک امارات در حال ساخت است. این در حالی است که امارات در ائتلاف امنیت دریایی تحت رهبری آمریکا نیز حضور دارد.»</p>
      <p>وی تصریح کرد، این مأموریت با حضور ۱۰ تا ۱۵ پرسنل مستقر در این پایگاه دریایی انجام خواهد شد و این نیروها گشت‌زنی دریایی را در امن‌ترین حالت ممکن در خلیج فارس انجام می‌دهند. وزیر دفاع فرانسه در ادامه گفت: «مأموریت اروپا از فعالیت‌های ائتلاف امنیت دریایی آمریکا جدا نیست و اروپا در این خصوص با آمریکایی‌ها هماهنگ خواهد شد.»</p>
      <p>پارلی در کنفرانس گفت‌وگوی منامه در بحرین نیز نسبت به پیامدهای عقب‌نشینی تدریجی و عامدانه آمریکا از خاورمیانه ابراز نگرانی کرده و گفته بود، اجتناب از پاسخ به تجاوزات در خلیج فارس منجر به حوادث خطرناک شده است. همچنین وزیر دفاع فرانسه اعلام کرد، کشورش پس از حمله به تأسیسات نفتی آرامکو برای کمک به تقویت حفاظت از این تأسیسات، سامانه راداری به عربستان منتقل کرده است.</p>
    </article>
  </body>
</html>