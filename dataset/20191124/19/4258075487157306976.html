<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/maharashtra-crisis-ajit-pawar-s-claims-are-false-and-misleading-tweets-sharad-pawar-dgtl-1.1074713"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T19:20:51+00:00"/>
    <meta property="og:title" content="অজিতের দাবি ‘মিথ্যা’ ও ‘বিভ্রান্তিকর’, বিজেপির সঙ্গে জোটের প্রশ্নই নেই, ঘোষণা শরদের"/>
    <meta property="og:description" content="শনিবার সাত সকালে উপমুখ্যমন্ত্রীর পদে শপথ নেওয়ার পর থেকে কার্যত লোকচক্ষুর অন্তরালেই ছিলেন অজিত পওয়ার।"/>
  </head>
  <body>
    <article>
      <h1>অজিতের দাবি ‘মিথ্যা’ ও ‘বিভ্রান্তিকর’, বিজেপির সঙ্গে জোটের প্রশ্নই নেই, ঘোষণা শরদের</h1>
      <address><time datetime="2019-11-24T19:20:51+00:00">24 Nov 2019, 19:20</time> by <a rel="author">সংবাদ সংস্থা</a></address>
      <p>বিভ্রান্তি ছড়ানোর চেষ্টা হোক বা নয়া জল্পনা তৈরি, ঘণ্টাখানেকের মধ্যেই <a href="https://www.anandabazar.com/topic/ajit-pawar">অজিত পওয়ারে</a>র দাবি উড়িয়ে দিল <a href="https://www.anandabazar.com/topic/ncp">এনসিপি</a>। পার্টি সুপ্রিমো <a href="https://www.anandabazar.com/topic/sharad-pawar">শরদ পওয়ারে</a>র টুইটার হ্যান্ডল থেকে স্পষ্ট জানিয়ে দেওয়া হল, ‘বিজেপির সঙ্গে জোট করার কোনও প্রশ্নই নেই’। অজিতের ‘এনসিপিতেই আছি’ এবং শরদ পওয়ারই নেতা’— এই মন্তব্যে জল্পনা ও বিভ্রান্তি এতটাই তীব্র হয় যে, খোদ পার্টি সুপ্রিমোকে টুইট করে ঘোষণা করতে হল, অজিতের মন্তব্য ‘মিথ্যা’ ও ‘বিভ্রান্তিকর’। এনসিপি নেতা জয়ন্ত পাতিল আবার অজিতকে প্রত্যাবর্তনের আহ্বানও জানিয়েছেন। </p>
      <p>শনিবার সাত সকালে উপমুখ্যমন্ত্রীর পদে শপথ নেওয়ার পর থেকে কার্যত লোকচক্ষুর অন্তরালেই ছিলেন অজিত পওয়ার। শিবসেনা তাঁকে বিশ্বাসঘাতক বলেছে, এনসিপি তাঁকে পরিষদীয় দলনেতার পদ থেকে সরিয়ে দিয়েছে, কিন্তু তিনি মুখ খোলেননি। এ হেন অজিত পওয়ারই রবিবার বিকেলে ভেসে ওঠেন টুইটারে। শুরু করেন পর পর টুইট। শনিবার শপথ নেওয়ার কয়েক মিনিটের মধ্যেই প্রধানমন্ত্রী শুভেচ্ছা জানালেও তার জবাব দিতে লাগল দেড় দিনেরও বেশি। রবিবার বিকেলে তিনি প্রধানমন্ত্রীকে পাল্টা ধন্যবাদ জানান।</p>
      <p>কিন্তু তার চেয়েও বেশি গুঞ্জন ও বিভ্রান্তি উস্কে দেন অন্য টুইটে। সেখানে তিনি বলেন, ‘‘আমি এখনও এনসিপি-তেই আছি এবং শরদ পওয়ারই আমাদের নেতা।’’ পাশাপাশি তিনি লেখেন, মহারাষ্ট্রে বিজেপি-এনসিপি জোটই পাঁচ বছরের জন্য সরকার গঠন করবে। এই টুইটের পরই দাবানলের মতো ছড়িয়ে পড়তে নানা জল্পনা ও বিভ্রান্তি। অনেকেই নতুন সমীকরণের কথাও ভাবতে শুরু করেন। চাপে পড়ে কি তবে ঘরের ছেলে ঘরে ফিরছেন— এমন কানাঘুষোও শুরু হয়।</p>
      <p>
        <b>আরও পড়ুন: <a href="https://www.anandabazar.com/national/maharashtra-crisis-i-am-in-ncp-sharad-pawar-is-our-leader-says-ajit-pawar-dgtl-1.1074706">এনসিপিতে আছি, শরদ পওয়ারই আমাদের নেতা, অজিতের ঘোষণায় নয়া বিভ্রান্তি-জল্পনা</a></b>
      </p>
      <p>কিন্তু সেই গুঞ্জন বেশিক্ষণ স্থায়ী হয়নি। শরদ পওয়ারের টুইটার হ্যান্ডলে স্পষ্ট ঘোষণা করা হয়, ‘‘বিজেপির সঙ্গে জোট করার কোনও প্রশ্নই নেই। সরকার গঠনের জন্য সর্বসম্মত ভাবে শিবসেনা ও কংগ্রেসের সঙ্গে জোট গড়ার সিদ্ধান্ত নিয়েছে এনসিপি।’’ এখানেই শেষ নয়, ভাইপোর নাম করে এবং তাঁর দাবির প্রসঙ্গ উল্লেখ করে শরদ লেখেন, ‘‘অজিত পাওয়ারের মন্তব্য মিথ্যা ও বিভ্রান্তিকর এবং সাধারণ মানুষের মধ্যে বিভ্রান্তি ও মিথ্যে ধারনা তৈরি করতেই ওই মন্তব্য।’’ অর্থাৎ অজিতের এই মন্তব্যে রাজনৈতিক মহলে এমন শোরগোল পড়ে যায় যে, খোদ এনসিপি সুপ্রিমোকে বিবৃতি দিয়ে তা স্পষ্ট করতে হয়েছে।</p>
      <figure>
        <iframe data-src="https://twitter.com/PawarSpeaks/status/1198578943525187585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>অন্য দিকে এনসিপির পক্ষ থেকেও প্রায় একই কথা সাফ জানিয়ে দেওয়া হেয়েছে। অজিত শিবির বদলে বিজেপির সঙ্গে গিয়ে উপমুখ্যমন্ত্রী পদে শপথ নেওয়ার আগে পর্যন্ত তিনিই ছিলেন এনসিপির পরিষদীয় দলনেতা। কিন্তু শনিবার বিকেলেই বৈঠক করে তাঁকে সেই পদ থেকে অপসারিত করে তাঁর পদে নির্বাচিত হন জয়ন্ত পাতিল। অজিতের ওই টুইট ট্যাগ করে জয়ন্ত পাল্টা টুইটে লিখেছেন, ‘‘আপনি এনসিপির প্রতিষ্ঠাতা সদস্য। আমরা সবাই পওয়ার সাহেবের ছত্রছায়ায় বড় হয়েছি। রাজ্যের জন্য সাহেব (শরদ পওয়ার) বিজেপির সঙ্গে না যাওয়ার সিদ্ধান্ত নিয়েছেন। সেই সিদ্ধান্তকে সম্মান জানিয়ে আসুন ফিরে যাই।’’</p>
      <figure>
        <iframe data-src="https://twitter.com/Jayant_R_Patil/status/1198579455289110532?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>আরও পড়ুন: <a href="https://www.anandabazar.com/national/homecoming-of-missing-leaders-in-ncp-is-ajit-pawar-becoming-forlorn-dgtl-1.1074691">একে একে ফিরছেন বিধায়করা, ক্রমেই কি একা হয়ে পড়ছেন অজিত পওয়ার?</a></b>
      </p>
      <p>অর্থাৎ একই সঙ্গে অজিতের দাবি খারিজ যেমন করেছেন জয়ন্ত পাতিল, তেমনই অজিতকে ফিরে আসার আহ্বানও জানিয়েছেন। কিন্তু এর পরেও জল্পনা যে থামবে, এমনটা নয়। এনসিপি বা জোট শিবিরে জল্পনা কিছুটা কমলেও তা  যে একেবারে বন্ধ হয়ে যায়নি, তা আঁচ করছেন রাজনৈতিক মহল।</p>
    </article>
  </body>
</html>