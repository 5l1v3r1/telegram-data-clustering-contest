<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-chtypise-tin-athina-o-giryonis-ti-na-prosexete/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T19:58:40+00:00"/>
    <meta property="og:title" content="Κακοκαιρία: Χτύπησε την Αθήνα ο «Γηρυόνης» – Τι να προσέξετε"/>
    <meta property="og:description" content="Tο μέτωπο των πολύ ισχυρών βροχών και καταιγίδων «Γηρυόνης» προσέγγισε πλέον τις ακτές της Δυτικής Ελλάδας. Έντονες βροχές και στην Αθήνα"/>
  </head>
  <body>
    <article>
      <h1>Κακοκαιρία: Χτύπησε την Αθήνα ο «Γηρυόνης» – Τι να προσέξετε</h1>
      <address>
        <time datetime="2019-11-24T19:58:40+00:00">24 Nov 2019, 19:58</time>
      </address>
      <p>Tο μέτωπο των πολύ <b>ισχυρών <a href="https://neaselida.gr/tag/vroches/">βροχών</a></b> και καταιγίδων <a href="https://neaselida.gr/tag/giryonis/"><b>«Γηρυόνης»</b></a> προσέγγισε πλέον τις ακτές της <b>Δυτικής Ελλάδας</b> και κατά τη διάρκεια της Δευτέρας θα επηρεάσει το σύνολο της χώρας, κινούμενο από τα δυτικά προς τα ανατολικά.</p>
      <p>Ήδη στην Αθήνα έχουν αρχίσει σε πολλές περιοχές <b>έντονες βροχές και καταιγίδες</b> που θα επιδεινωθούν τις επόμενες ώρες, μέχρι και το μεσημέρι της Δευτέρας.</p>
      <p>Τα φαινόμενα σε ορισμένες περιπτώσεις ενδέχεται να συνοδευτούν από <b>χαλαζοπτώσεις</b>, κυρίως στα νότια τμήματα της χώρας, σύμφωνα με τα νεότερα προγνωστικά στοιχεία του meteo του Εθνικού Αστεροσκοπείου Αθηνών.</p>
      <p>Στο <b>νομό <a href="https://neaselida.gr/tag/attiki/">Αττικής</a></b> και στην πόλη της <b>Αθήνας</b> οι βροχές που εκδηλώνονται κατά τόπους, κατά τη διάρκεια της νύχτας θα ενταθούν δίνοντας έως και τις πρωινές ώρες ισχυρές καταιγίδες με σημαντικά ύψη βροχής. Όμως το μεσημέρι της Δευτέρας ο καιρός αναμένεται να βελτιωθεί.</p>
      <p>Τα ισχυρά φαινόμενα αναμένεται να παρουσιάσουν εμμονή στα παράκτια και στα ορεινά τμήματα των νομών Λάρισας, Ημαθίας και Πιερίας. Παράλληλα, <b>πολύ θυελλώδεις άνεμοι</b> εντάσεων οκτώ έως εννέα μποφόρ θα επικρατήσουν στο Αιγαίο έως τις μεσημεριανές ώρες της Δευτέρας, οπότε θα εξασθενήσουν σημαντικά.</p>
      <figure>
        <iframe src="https://www.youtube.com/embed/-3cK1ybGMDY" width="696" height="392" data-service="Youtube" scrolling="no"/>
      </figure>
      <h3>Οδηγίες προστασίας από την Περιφέρεια Αττικής</h3>
      <figure>
        <img src="https://neaselida.gr/nsmedia/uploads/2018/01/vroxes_4_0_0_0_1.jpg"/>
      </figure>
      <p>Λόγω της ενδεχόμενης εκδήλωσης κατά τόπους επικίνδυνων καιρικών φαινομένων γίνεται <b>έκκληση από την Περιφέρεια Αττικής</b> <b>προς όλους τους πολίτες</b> να ενημερώνονται για την εξέλιξη των καιρικών φαινομένων, να αποφεύγουν άσκοπες μετακινήσεις κατά την διάρκεια εκδήλωσής τους και να λαμβάνουν τα <b>αναγκαία μέτρα αυτοπροστασίας, όπως:</b></p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
      <related>
        <a href="https://neaselida.gr/ellada/kakokairia-giryonis-ochi-stis-askopes-metakiniseis-apo-tin-politiki-prostasia/"/>
      </related>
    </article>
  </body>
</html>