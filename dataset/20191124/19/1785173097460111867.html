<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/alegeri-prezidentiale-2019-ministerul-de-interne-peste-180-de-sesizari-de-contraventii-sau-infractiuni-electorale-peste-50-neconfirmate-peste-30-de-persoane-au-avut-nevoie-de-ingrijirile-medicilor-1922405224092019111919179408"/>
    <meta property="og:site_name" content="News.ro"/>
    <meta property="article:published_time" content="2019-11-24T19:52:09+00:00"/>
    <meta property="og:title" content="Alegeri prezidenţiale 2019 – Ministerul de Interne: Peste 180 de sesizări de contravenţii sau infracţiuni electorale, peste 50% neconfirmate; peste 30 de persoane au avut nevoie de îngrijirile medicilor"/>
    <meta property="og:description" content="Peste 180 de sesizări de sesizări de contravenţii sau infracţiuni electorale, peste 50% neconfirmate, potrivit datelor prezentate de Ministerul Afacerilor Interne. Peste 30 de persoane au avut nevoie de îngrijirile medicilor."/>
  </head>
  <body>
    <article>
      <h1>Alegeri prezidenţiale 2019 – Ministerul de Interne: Peste 180 de sesizări de contravenţii sau infracţiuni electorale, peste 50% neconfirmate; peste 30 de persoane au avut nevoie de îngrijirile medicilor</h1>
      <address><time datetime="2019-11-24T19:52:09+00:00">24 Nov 2019, 19:52</time> by <a rel="author">Diana Stancovici</a></address>
      <p>
        <b>Peste 180 de sesizări de sesizări de contravenţii sau infracţiuni electorale, peste 50% neconfirmate, potrivit datelor prezentate de Ministerul Afacerilor Interne. Peste 30 de persoane au avut nevoie de îngrijirile medicilor.</b>
      </p>
      <p>Purtătorul de cuvânt al Ministerului Afacerilor Interne, comisar-şef de poliţie Monica Dajbog, a anunţat că, de la deschiderea procesului de votare în ţară, au fost înregistrate 182 de sesizări de contravenţii sau infracţiuni electorale.</p>
      <p>”În urma verificărilor, peste 50 la sută dintre sesizări nu s-au confirmat. Cele mai multe sesizări au fost înregistrate în Bucureşti şi în judeţele Dâmboviţa, Dolj, Giurgiu şi Olt. Efectivele MAI au aplicat 17 amenzi în valoare de 16.200 de lei, precum şi 16 avertismente scrise. De asemenea, sunt în cercetare 25 de posibile infracţiuni, printre care coruperea alegătorilor, violarea confidenţialităţii votului, fraudă la vot, vot multiplu, acces ilegal la un sistem informatic”, a declarat Monica Dajbog.</p>
      <p>Aceasta a oferit câteva exemple de incidente:</p>
      <p>Poliţiştii din Mangalia au sancţionat cu avertisment un bărbat care a continuat propaganda electorală în mediul online.</p>
      <p>În Brăila, a fost întocmit dosar penal pentru abuz în serviciu pe numele unui bărbat în vârstă de 68 de ani, angajat al primăriei care s-a deplasat cu microbuzul instituţiei având afişate două postere electorale. De asemenea, bărbatul a fost amendat cu 1.500 de lei pentru continuarea propagandei electorale.</p>
      <p>Poliţiştii din judeţul Gorj efectuează cercetări faţă de o femeie şi un bărbat care au depus cerere pentru a vota cu urna mobilă în numele unor rude mai în vârstă, semnând în fals cererile cu numele acestora. În baza cererilor, persoanele în vârstă şi-au exercitat dreptul de vot prin intermediul urnei speciale.</p>
      <p>În judeţul Bacău, un bărbat a fost amendat cu 1.500 de lei pentru că sfătuia alegătorii să voteze un anumit candidat.</p>
      <p>În judeţul Prahova, s-a întocmit dosar penal pentru vot multiplu pe numele unui membru al biroului electoral al unei secţii de votare. Acesta a votat pe listele suplimentare la secţia de votare unde îşi desfăşura activitatea, iar ulterior s-a prezentat şi la secţia unde era arondat de drept. Cercetările continuă sub supravegherea unui procuror din cadrul Parchetului de pe lângă Judecătoria Vălenii de Munte.</p>
      <p>În judeţul Olt, se fac cercetări după ce la o secţie de votare s-a prezentat o persoană care în evidenţele de stare civilă figura ca fiind decedată.<br/>Poliţiştii din Sibiu fac verificări ca urmare a unei sesizări cu privire la faptul că o persoană a votat de două ori. Şi în judeţul Mehedinţi, poliţiştii au deschis dosar penal pentru fraudă pe numele unui bărbat, de 50 de ani care a votat în două secţii de pe raza judeţului.</p>
      <p>La o secţie din municipiul Iaşi a fost nevoie de intervenţia jandarmilor după ce o femeie ar fi agresat un membru al biroului electoral al secţiei de votare. Femeia a fost internată la Institutul de Psihiatrie Socola.</p>
      <p>”Referitor la informaţiile apărute în spaţiul public cu privire la faptul că o tânără a fost răpită din faţa unei secţii de votare din Baia Mare, precizez că în urma apelului la 112, poliţiştii s-au mobilizat rapid şi au depistat în trafic maşina în care martorii spuneau că tânăra a fost introdusă cu forţa. Tânăra a declarat că nu este în niciun pericol, ci pur şi simplu a avut o discuţie mai aprinsă cu prietenul ei”, a mai declarat purtătorul de cuvânt al MAI.</p>
      <p>Potrivit acesteia, au fost raportate peste 30 de cazuri medicale în municipiul Bucureşti şi la nivelul a 16 judeţe.</p>
      <p>”Efectivele MAI vor rămâne în dispozitiv până la încheierea procesului de votare pentru a asigura măsurile de ordine şi siguranţă, mai ales în zona secţiilor de vot. De asemenea, conform legii, după finalizarea operaţiunilor din secţiile de votare, vor însoţi transporturile materialelor rezultate în urma votării până la sediile birourilor electorale judeţene şi al Biroului Electoral Central”, a mai anunţat Monica Dajbog.</p>
      <p>Procesul electoral se va încheia la ora 21.00.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>