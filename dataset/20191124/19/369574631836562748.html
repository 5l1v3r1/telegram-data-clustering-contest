<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/greta-thunbergova-se-stane-sefkou-vydani-ranniho-poradu-bbc/r~b49891100eee11ea9b40ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T19:38:46+00:00"/>
    <meta property="og:title" content="Greta Thunbergová se stane šéfkou vydání ranního pořadu BBC"/>
    <meta property="og:description" content="V minulosti byla mezi hostující šéfeditory pořadu americká herečka a aktivistka Angelina Jolie, princ Harry nebo exšéf dolní sněmovny John Bercow."/>
  </head>
  <body>
    <article>
      <h1>Greta Thunbergová se stane šéfkou vydání ranního pořadu BBC</h1>
      <address>
        <time datetime="2019-11-24T19:38:46+00:00">24 Nov 2019, 19:38</time>
      </address>
      <p>Šestnáctiletá Švédka bude jednou z pětice osobností, které se této role podle už zažité tradice ujímají mezi 26. prosincem a Silvestrem. Pro den, kdy bude o podobě ranního vysílání rozhodovat ona, už zadala přípravu reportáží z Antarktidy a Zambie a rozhovoru s guvernérem britské centrální banky Markem Carneym.</p>
      <p>BBC o Thunbergové napsala, že její jméno je synonymem boje za záchranu planety. Připomíná, že mladá Švédka byla letos <a href="https://zpravy.aktualne.cz/zahranici/nobelova-cena-za-mir/r~49012798ea6b11e9ac60ac1f6b220ee8/">nominována na Nobelovu cenu míru</a> za to, že stála u zrodu celosvětového hnutí, jehož stoupenci se snaží vyvíjet tlak na vrcholné politiky, aby podnikli zásadní kroky v boji proti změnám klimatu.</p>
      <p>Rozhlasová stanice si jako další hostující šéfeditorku vybrala předsedkyni britského nejvyššího soudu Brendu Haleovou. Ta se dostala do centra pozornosti, když v září premiérem Borisem Johnsonem prosazované přerušení zasedání britského parlamentu krátce před brexitem označila za nezákonné. Pořad Today pod jejím vedením zavede posluchače právě na nejvyšší soud.</p>
      <p>V minulosti byla mezi hostující šéfeditory pořadu Today například americká herečka a humanitární aktivistka Angelina Jolie, nyní už bývalý předseda dolní sněmovny britského parlamentu John Bercow nebo princ Harry.</p>
    </article>
  </body>
</html>