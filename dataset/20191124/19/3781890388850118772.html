<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743403"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T19:38:00+00:00"/>
    <meta property="og:title" content="&quot;โซลชา&quot;ไม่แฮปปี้ผลงานแข้งผีแดง"/>
    <meta property="og:description" content="'โอเล กุนนาร์ โซลชา' กุนซือ ผีแดง รับไม่แฮปปี้กับฟอร์มของลูกทีม แม้จะโชว์ลูกฮึดพลิกกลับมาเสมอ 'เชฟฯ ยูไนเต็ด' 3-3 ทั้งที่โดนนำไปก่อนถึง 2 ประตูก็ตาม"/>
  </head>
  <body>
    <article>
      <h1>"โซลชา"ไม่แฮปปี้ผลงานแข้งผีแดง</h1>
      <address>
        <time datetime="2019-11-24T19:38:00+00:00">24 Nov 2019, 19:38</time>
      </address>
      <p>
        <b>"โอเล กุนนาร์ โซลชา" กุนซือ ผีแดง รับไม่แฮปปี้กับฟอร์มของลูกทีม แม้จะโชว์ลูกฮึดพลิกกลับมาเสมอ "เชฟฯ ยูไนเต็ด" 3-3 ทั้งที่โดนนำไปก่อนถึง 2 ประตูก็ตาม</b>
      </p>
      <p>โอเล กุนนาร์ โซลชา ผู้จัดการทีม แมนเชสเตอร์ ยูไนเต็ด ยอมรับไม่พอใจกับผลงานของแข้ง "ปิศาจแดง" ในเกมบุกไปเสมอ เชฟฟิลด์ ยูไนเต็ด ดุเดือด 3-3 ในศึกพรีเมียร์ลีก อังกฤษ เมื่อวันอาทิตย์ที่ผ่านมา แม้จะชื่นชมลูกทีมที่ฮึดสู้จนพลิกกลับมาเก็บคะแนนได้หลังโดนเจ้าถิ่นออกนำไปก่อนถึง 2-0 ก็ตาม<br/><br/>เกมนี้ เชฟฯ ยูไนเต็ด ออกตัวแรงขึ้นนำไปก่อน 2-0 จาก จอห์น เฟลค นาทีที่ 19 และลิส มุสเซต์ นาทีที่ 52 แต่ แมนฯ ยูไนเต็ด ไม่ยอมแพ้รัวคืน 3 ประตูรวดจาก  แบรนดอน วิลเลียมส์ นาทีที่ 72, เมสัน กรีนวูด นาทีที่ 77 และมาร์คัส แรชฟอร์ด นาทีที่ 79 พลิกกลับมานำ 3-2 และทำท่าจะคว้าชัยได้อยู่แล้ว แต่ก็ต้องฝันค้างหลัง โอลิเวอร์ แม็คเบอร์นี ยิงให้ "ดาบคู่" ตีเสมอเป็น 3-3 ได้อย่างเหลือเชื่อในนาทีที่ 90<br/><br/>"อารมณ์มันผสมปนเปกันไปหมด เราไม่สามารถจะพอใจได้ โดยส่วนใหญ่ของเกมเราเล่นได้ไม่ดีเลย แต่เราก็พลิกสถานการณ์กลับมา และแสดงให้เห็นสิ่งที่เราสามารถทำได้ เราต้องเล่นให้ดีตลอดทั้งเกม เรารู้ว่าเราทำได้ เราต้องแสดงมันออกมา"<br/><br/>"เมื่อคุณตกเป็นรอง 0-2 คุณต้องลุยเพื่อตีเสมอให้ได้ คุณต้องเล่นโดยปราศจากความกลัว อายุเฉลี่ยของนักเตะที่ทำประตูให้เราต่ำกว่า 20 ปี มันเป็นบางสิ่งที่เราภูมิใจ มันเป็นประสบการณ์ชั้นยอดสำหรับนักเตะดาวรุ่งของเราเพราะมันไม่ง่ายเลยที่จะกลับมาสู่เกมได้ที่สนามแห่งนี้" โซลชา กล่าว<br/><br/><b>ภาพ gettyimages</b></p>
    </article>
  </body>
</html>