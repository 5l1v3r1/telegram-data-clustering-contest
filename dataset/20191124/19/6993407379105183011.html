<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-domashnie-nasylstvo/30289575.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T19:55:26+00:00"/>
    <meta property="og:title" content="«Не мовчи!»: у центрі Дніпра активісти провели акцію проти домашнього насильства"/>
    <meta property="og:description" content="На Європейській площі в центрі Дніпра активісти громадської організації «Інсайт Дніпро» провели акцію проти домашнього насилля «Не мовчи!» Захід відбувся у межах міжнародної кампанії «16 днів проти ге"/>
  </head>
  <body>
    <article>
      <h1>«Не мовчи!»: у центрі Дніпра активісти провели акцію проти домашнього насильства</h1>
      <address>
        <time datetime="2019-11-24T19:55:26+00:00">24 Nov 2019, 19:55</time>
      </address>
      <p>На Європейській площі в центрі Дніпра активісти громадської організації «Інсайт Дніпро» провели акцію проти домашнього насилля «Не мовчи!» Захід відбувся у межах міжнародної кампанії «16 днів проти гендерного насилля».</p>
      <p>Близько півтора десятка жінок та чоловіків розгорнули плакати з написом «Не мовчи!» та статистикою постраждалих від домашнього насильства в Україні та Дніпрі.</p>
      <p>Одна з учасниць заклеїла рот, уособлюючи жертву насилля, яка боїться про нього говорити.</p>
      <p>Як розповів Радіо Свобода координатор акції Георгій Марков, загалом, <a href="https://www.facebook.com/anna.karpechenkova/posts/2136802486614970">за даними поліції</a>, на лінію «102» Дніпра щомісяця зі скаргами на домашнє насилля звертається близько тисячі жінок.</p>
      <figure>
        <img src="https://gdb.rferl.org/077A3C61-7369-4864-9ACF-45A95AFBBF09.jpg"/>
      </figure>
      <p>При цьому в місті діє лише один шелтер.</p>
      <p>«Наша мета була – привернути увагу до цієї проблеми, проблеми насилля в родині. У Дніпрі це актуальна проблема. У місті діє єдиний шелтер, він розрахований на 14 місць. Це дуже мало. Адже щомісяця до шелтера телефонує 400 осіб. Є міський центр допомоги, є обласний, але це не шелтери. Це центри для жінок, які опинились у скрутних життєвих обставинах. Тобто мова не йде про те, щоб у критичній ситуації жінка могла швидко зібрати речі, взяти дітей і хоча б ніч там переночувати», – сказав Георгій Марков.</p>
      <p>За висновками фонду ООН, всього в Україні внаслідок гендерно зумовленого насильства гине близько 600 жінок.</p>
      <figure>
        <img src="https://gdb.rferl.org/D9D0C0FB-6911-439B-AE74-A34D436E7CDE.jpg"/>
      </figure>
      <p>Загалом в Україні фізичного та сексуального насильства зазнає 1,1 мільйона жінок на рік. Лише 15,9% з них звертаються до правоохоронців і тільки 1% звертається до медичних працівників, до спеціальних анонімних кабінетів.</p>
      <p>«Ця статистика – лише верхівка айсберга, справжню кількість постраждалих ми не знаємо. У нас і досі є жінки, які страждають від домашнього насилля, але навіть не розуміють, що це ненормально, треба захищатися і звертатися за допомогою», – зазначив координатор акції Георгій Марков.</p>
      <p>Учасники акції роздавали перехожим інформаційні листівки, які містили конкретні поради тим, хто потерпає від насилля в родині, – як захистити себе і своїх дітей.</p>
    </article>
  </body>
</html>