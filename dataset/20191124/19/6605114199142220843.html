<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/nemzetkozi-kultura/a-latogatok-szeme-lattara-restauraljak-michelangelo-firenzei-pietajat-2050272/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T19:33:00+00:00"/>
    <meta property="og:title" content="A látogatók szeme láttára restaurálják Michelangelo firenzei Pietáját"/>
    <meta property="og:description" content="A márványszobor helyreállítási munkái a hétvégén kezdődtek."/>
  </head>
  <body>
    <article>
      <h6 class="kicker">RENESZÁNSZ ÉLŐBEN</h6>
      <h1>A látogatók szeme láttára restaurálják Michelangelo firenzei Pietáját</h1>
      <address>
        <time datetime="2019-11-24T19:33:00+00:00">24 Nov 2019, 19:33</time>
      </address>
      <h4>A látogatók szeme láttára restaurálják Michelangelo Buonarroti (1475-1564) Pieta-szobrát a firenzei Dóm múzeumában.</h4>
      <p>A restaurálás előreláthatóan 2020 nyaráig tart, múzeumlátogatók a munka minden fázisának tanúi lehetnek.</p>
      <p>A szobrot a firenzei műemlékvédelem felügyelete alatt, a Friends of Florence alapítvány finanszírozásával állítják helyre. A munkát szakértő csapatával Paola Rosa firenzei restaurátor végzi, aki más Michelangelo-műveken is dolgozott már.</p>
      <blockquote>A firenzei Pietát először restaurálják, eddig állagmegóvást sem végeztek rajta. A szobrot alaposan meg kell tisztítani, hogy a márvány eredeti színe újra láthatóvá váljon.</blockquote>
      <p>A Pietát, vagyis a keresztről levett Krisztust ölében tartó, fiát sirató Mária többalakos szoborcsoportját a reneszánsz géniusz röviddel halála előtt, már a nyolcvanas éveiben készítette. A márvány silánysága miatt nem tetszett neki, ezért kalapáccsal törte darabokra. A darabokat később összeillesztették.</p>
      <p>A firenzei Pieta a bibliai Máriát, Mária Magdalénát és a halott Krisztust ábrázolja, mögöttük áll Nikodémus, akinek a művész a saját arcát adta, ez az egyetlen önarcképe.</p>
      <p>Michelangelo római Pietája 1498 és 1499 között keletkezett. Készítésekor a művész húszas évei közepén járt, a remekmű hozta meg számára a hírnevet. A szobor a római Szent Péter-bazilikában áll.</p>
    </article>
  </body>
</html>