<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/sport/calcio/morta-figlia-calciatore-1.4904146"/>
    <meta property="og:site_name" content="La Nazione"/>
    <meta property="article:published_time" content="2019-11-24T19:27:00+00:00"/>
    <meta property="og:title" content="Muore sua figlia, tutto lo stadio abbraccia il calciatore: commozione allo stadio"/>
    <meta property="og:description" content="Durante Lucchese-Fezzanese il tributo alla piccola Victoria figlia del centrocampista Michael Cruciani, deceduta nei giorni scorsi"/>
  </head>
  <body>
    <article>
      <h1>Muore sua figlia, tutto lo stadio abbraccia il calciatore: commozione allo stadio</h1>
      <h2>Durante Lucchese-Fezzanese il tributo alla piccola Victoria figlia del centrocampista Michael Cruciani, deceduta nei giorni scorsi</h2>
      <address>
        <time datetime="2019-11-24T19:27:00+00:00">24 Nov 2019, 19:27</time>
      </address>
      <p>Lucca, 24 novembre 2019 – Tanta commozione prima dell’inizio di <b><a href="https://www.lanazione.it/sport/calcio/lucchese-fezzanese-1.4903791">Lucchese-Fezzanese (finita 2-0)</a></b>, quando entrambe le formazioni sono entrate in campo con una maglia bianca con la scritta “<b>Ciao piccola stella. Forza Crucio</b>” per ricordare la piccola <b>Victoria</b>, figlia di Michael Cruciani, morta nei giorni scorsi all’eta di cinque anni affetta da una grave malattia.</p>
      <p>Lucchese <b>con il lutto al braccio</b> e prima del fischio d’inizio è stato osservato anche un minuto di raccoglimento. Un silenzio assordante in un clima surreale, interrotto solo da un grande applauso, come un grosso abbraccio al centrocampista rossonero, che è tornato a Lucca a poche ore dal funerale di sua figlia per essere in campo assieme ai suoi compagni di squadra.</p>
      <p>Anche i ragazzi della <b>Curva Ovest </b>hanno esposto uno striscione con la scritta “Cruciani, vicini al tuo dolore”, e prima dell’inizio della gara fuori dai vari settori dello stadio è stata fatta una piccola raccolta da destinare al giocatore rossonero. E Cruciani ha ringraziato applaudendo il pubblico. Anche in occasione del primo gol rossonero l’autore Meucci è corso verso la panchina di casa per prendere una maglia rossonera con il numero quattro e la scritta<b> Cruciani</b>, sommerso poi da un abbraccio corale di tutta la squadra.</p>
      <p>Anche Fazzi autore della seconda rete, ha cercato il centrocampista rossonero per applaudirlo a dimostrazione della grande unione che contraddistingue questo gruppo.</p>
      <p>A fine partita la squadra ha fatto il giro del campo e una volta arrivati<b> sotto la Curva Ovest</b> i suoi compagni di squadra lo hanno preso in braccio e lui per ringraziare si è portato la mano sul pezzo ed ha baciato la maglia rossonera che portava addosso. Un gesto che ha commosso i tanti presenti, <b>con Cruciani commosso</b> sin dal primo momento, ma che nonostante il grande dolore per la perdita della sua unica figlia ha voluto comunque giocare e dimostrare ancora una volta il grande professionista che è.</p>
      <p>© Riproduzione riservata</p>
      <related>
        <a href="https://www.lanazione.it/sport/calcio/lucchese-fezzanese-1.4903791"/>
      </related>
    </article>
  </body>
</html>