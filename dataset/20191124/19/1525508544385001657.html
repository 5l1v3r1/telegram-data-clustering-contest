<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780029/%D9%86%D8%B8%D8%A7%D8%B1%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D9%85%D8%B1%D8%A7%D9%82%D8%A8-%D8%A8%D8%A7%D8%B4%DB%8C%D9%85-%D8%AF%D8%B1-%D8%AD%D9%82-%D9%85%D8%B1%D8%AF%D9%85-%D8%A7%D8%AC%D8%AD%D8%A7%D9%81-%D9%86%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:18:49+00:00"/>
    <meta property="og:title" content="استاندار گلستان: نظارت بر بازار ادامه دارد/ مراقب باشیم در حق مردم اجحاف نشود"/>
    <meta property="og:description" content="گرگان- استاندار گلستان گفت: باید مراقب باشیم که به بهانه افزایش قیمت بنزین در حق مردم اجحاف نشود."/>
  </head>
  <body>
    <article>
      <h1>استاندار گلستان: نظارت بر بازار ادامه دارد/ مراقب باشیم در حق مردم اجحاف نشود</h1>
      <address>
        <time datetime="2019-11-24T19:18:49+00:00">24 Nov 2019, 19:18</time>
      </address>
      <p>به گزارش <a href="https://www.mehrnews.com/">خبرنگار مهر</a> هادی حق شناس شامگاه یکشنبه در هفتمین جلسه کارگروه تنظیم بازار استان اظهارکرد: طرح سهمیه بندی بنزین برای کشور سودمند خواهد بود زیرا میزان مصرف در سال گذشته ۱۴ درصد بیش از میزان مصرف در سال ۹۶ بوده است و روند افزایشی همچنان ادامه داشت.</p>
      <p>وی افزود: در طول یک هفته گذشته مصرف بنزین در استان ۶ درصد کاهش یافته که با توجه به سهمیه بندی انتظار می رود حدود ۱۰ درصد کاهش یابد.</p>
      <p>حق شناس گفت: البته راهکارهایی همچون توجه به حمل و نقل عمومی و استفاده از اتومبیل های کم مصرف در برنامه های دولت است اما در حال حاضر سهمیه بندی بنزین علاوه بر کنترل مصرف سوخت، وجوه حاصله را هم در اختیار دهک های پایین جامعه قرار می دهد.</p>
      <p>وی بیان کرد: قیمت سوخت سی ان جی و ال پی جی  به هیچ عنوان افزایش نداشته و اگر چنانچه عاملان توزیع ال پی جی قیمت آن را افزایش دهند، پروانه فعالیت آن ها لغو خواهد شد.</p>
      <p>استاندار گلستان در بخش دیگری از سخنان خود با اشاره گمانه زنی ها در خصوص افزایش قیمت ها در بازار گفت: نظارت ها بر بازار ادامه دارد تا به آرامش قطعی برسیم و باید مراقب باشیم که به بهانه افزایش قیمت بنزین در حق مردم اجحاف نشود.</p>
      <p>حق شناس گفت: براساس اطلاعات مرکز آمار ایران هر سه شاخص تورم ماهانه، نقطه به نقطه و میانگین کشور در هشت ماه گذشته کاهشی بوده است.</p>
    </article>
  </body>
</html>