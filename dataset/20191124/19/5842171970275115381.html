<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359839-nacionalu-biroja-laipni-uznemts-neonacists-kuru-briti-atzinusi-par-teroristu"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T19:46:00+00:00"/>
    <meta property="og:title" content="Nacionāļu birojā laipni uzņemts neonacists, kuru briti atzinuši par teroristu"/>
    <meta property="og:description" content="Nacionālas apvienības birojā 2015. gada pavasarī viesojies Lielbritānijas neonacistu organizācijas “National Action” dibinātājs Bendžamins Reimonds, vēsta LTV raidījums “de facto”."/>
  </head>
  <body>
    <article>
      <h1>Nacionāļu birojā laipni uzņemts neonacists, kuru briti atzinuši par teroristu</h1>
      <address><time datetime="2019-11-24T19:46:00+00:00">24 Nov 2019, 19:46</time> by <a rel="author">LTV "de facto"</a></address>
      <p>
        <b>Nacionālas apvienības birojā 2015. gada pavasarī viesojies Lielbritānijas neonacistu organizācijas “National Action” dibinātājs Bendžamins Reimonds, vēsta LTV raidījums “de facto”.</b>
      </p>
      <p>LTV skaidro, ka brita Reimonda dibinātā kustība “National Action” sevi devēja par nacionālsociālistisku, atklāti aicināja uz ebreju un “nebalto”’ iznīcināšanu un bija vardarbīga pret citādi domājošiem. Pirms trīs gadiem Lielbritānijas iestādes atzina “National Action” par teroristisku grupējumu.  2012. gada forumā “Iron March”, kuru moderēja Reimonds, bija reģistrējies Raivis Zeltīts, kurš vēlāk kļuva par Nacionālas apvienības ģenerālsekretāru. Reimonds un Zeltīts sarakstījās.</p>
      <p>“de facto” vēsta, ka 2014. gada nogalē, jau būdams Nacionālās apvienības ģenerālsekretārs, Raivis Zeltīts viesojās “National Action” atbalstītāja un neonacista Pola Hikmana radio šovā. Iepriekšējie šova raidījumi bijuši veltīti antisemītiskām sazvērestības teorijām. Zeltīts Latvijas Televīzijai paskaidroja, ka pirms piekrist nebija iedziļinājies pārraides būtībā. </p>
      <p>LTV stāsta, Jau pēc dažiem mēnešiem, 2015.gada martā gan Zeltīti intervējušais Pols Hikmans, gan viņa senais sarakstes biedrs Bendžamins Reimonds apmeklējuši Latviju. Reimonds pēc vizītes publicēja bildi, kur redzams, ka viņš ir viesojies “Nacionālās apvienības” birojā un rakstīja, ka viņiem bija kāds vietējais “kontakts”. Zeltīts intervijā LTV apgalvo, ka par šo Bendžamina Reimonda vizīti uzzināja tikai vēlāk: “Es zinu, kurš viņu uzaicināja, man nebija informācijas, ka viņi aicina viņus uz Rīgu. Man ir ētiski apsvērumi, kāpēc es negribu šī cilvēka vārdu minēt.”</p>
      <p>Publiski atrodamos materiālos ir redzams, ka Bendžamins Reimonds līdzās Raivim Zeltītam piedalījās leģionāru piemiņas gājienā. Gājiena dienā Reimonds un Hikmans komunicējuši ar  ilggadējo “Visu Latvijai!” valdes locekli Konstantīnu Pupuru. Pupurs pirms diviem gadiem miris, bet Raivis Zeltīts tikšanos ar Reimondu neatceras un apgalvo ka viņš nebija tas, kurš neonacistam 2015. gadā izrādīja partijas biroju.</p>
      <p>Nacionālas apvienības vadītājs Raivis Dzintars skaidro, ka ir pieņēmis Zeltīta atvainošanos par senajiem izteikumiem forumā, bet citu Nacionālās apvienības cilvēku un britu radikāļu kontaktus neuzskata par apspriežamu tematu: “Jūs pašlaik runājat par jautājumu, kas nav aktuāls nevienam citam cilvēkam un nekādā veidā neietekmē politikas procesus. Jums vajadzīgs sižets par neko. Ne es, ne Nacionālās apvienības valde ne zin šo cilvēku, ne ir interese, kā viņš bija ieklīdis Nacionālās apvienības birojā.”</p>
    </article>
  </body>
</html>