<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/SuperLeague/aek-arhs-1-1-isopalia-me-var-kai-giouxa.5645507.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-24T19:35:00+00:00"/>
    <meta property="og:title" content="ΑΕΚ - Άρης 1-1: Ισοπαλία με VAR και γιούχα"/>
    <meta property="og:description" content="Σ ένα ροκ παιχνίδι στο ΟΑΚΑ, ΑΕΚ και Άρης αναδείχθηκαν ισόπαλοι 1-1. Οι φιλοξενούμενοι βρήκαν γκολ ενώ έπαιζαν με δέκα παίκτες και η Ένωση ισοφάρισε με πέναλτι του Μάνταλου. Εξαιρετικός ο νεαρός Τσιλιγγίρης, αλλά και ο Μπάρκας."/>
  </head>
  <body>
    <article>
      <h1>ΑΕΚ - Άρης 1-1: Ισοπαλία με VAR και γιούχα</h1>
      <h2>Σ' ένα ροκ παιχνίδι στο ΟΑΚΑ, ΑΕΚ και Άρης αναδείχθηκαν ισόπαλοι 1-1. Οι φιλοξενούμενοι βρήκαν γκολ ενώ έπαιζαν με δέκα παίκτες και η Ένωση ισοφάρισε με πέναλτι του Μάνταλου. Εξαιρετικός ο νεαρός Τσιλιγγίρης, αλλά και ο Μπάρκας.</h2>
      <address><time datetime="2019-11-24T19:35:00+00:00">24 Nov 2019, 19:35</time> by <a rel="author">Μάνος Ναβροζίδης</a></address>
      <p>Η ΑΕΚ συνεχίζει να αγνοεί τις νίκες στα ντέρμπι. Η Ένωση υποδέχθηκε τον Άρη στο Ολυμπιακό Στάδιο και δεν έπαιξε καλό ποδόσφαιρο. Οι δύο ομάδες αναδείχθηκαν ισόπαλες 1-1 με γκολ των φιλοξενούμενων ενώ έπαιζαν με 10 παίκτες και οι κιτρινόμαυροι ισοφάρισαν στο 81' με εύστοχη εκτέλεση πέναλτι του Μάνταλου.</p>
      <p>Οι γηπεδούχοι σε κανένα διάστημα του 90λεπτου δεν εντυπωσίασαν και παράλληλα έδειξαν ξανά χτυπητά προβλήματα στην άμυνα. Οι κιτρινόμαυροι είδαν την εστία τους να παραβιάζεται για 16η φορά σε 11 ματς πρωταθλήματος. Καλός ο Άρης στο πρώτο ημίχρονο, πίεσε ψηλά την ΑΕΚ, όμως βρήκε γκολ όταν έμεινε με παίκτη λιγότερο και αποφάσισε να χτυπήσει στην κόντρα, εκμεταλλευόμενος τα μόνιμα αμυντικά κενά της Ένωσης.</p>
      <h3>1. ΧΟΡΟΣ ΧΩΡΙΣ ΡΥΘΜΟ</h3>
      <p>Κακό το πρώτο ημίχρονο στο Ολυμπιακό Στάδιο με την ΑΕΚ και τον Άρη να παίζουν εντελώς άναρχα. Οι φιλοξενούμενοι είχαν την πρωτοβουλία των κινήσεων και φαντασία στο κομμάτι της δημιουργίας. Ωστόσο, παρατηρήσαμε ότι οι ποδοσφαιριστές της επιθετικής γραμμής, πλην του Ιντέγε, κινούνται σε ελεύθερο ρόλο γεγονός που τους κόστισε στον τομέα της ορθολογικής ανάπτυξης.</p>
      <p>Από την άλλη η Ένωση με τα γνωστά θέματα. Ελάχιστα βοήθεια από τη μεσαία γραμμή από το δίδυμο Σιμόες - Σιμάο, μέτριο πρώτο σαρανταπεντάλεπτο από τον Ντέλετιτς και πολλές, αλλά ανούσιες προσπάθειες από τον Βέρντε. Όσον αφορά στον Μάνταλο, ο αρχηγός των κιτρινόμαυρων κινήθηκε πίσω από τον Ολιβέιρα, αλλά δεν... βρέθηκε με τον Πορτογάλο.</p>
      <h3>2. ΔΕΝ ΔΟΚΙΜΑΣΕ ΤΟΝ 19ΧΡΟΝΟ ΤΣΙΛΙΓΓΙΡΗ</h3>
      <p>Κάτω από τα γκολπόστ του Άρη έκατσε ο 19χρονος, Αποστολής Τσιλιγγίρης. Κυρίως για το ψυχολογικό κομμάτι σε τέτοιες περιπτώσεις, δεν είδαμε την ομάδα της ΑΕΚ να δοκιμάζει σουτ έξω από την περιοχή. Προς το τέλος του πρώτου ημιχρόνου έκανε ένα "σκοτωμένο" ο Μπακάκης και ένα φιλόδοξο ο Βέρντε. Από εκεί και πέρα τίποτα. Σε μία στημένη φάση με τον Σβάρνα να πιάνει κεφαλιά, ο Τσιλιγγίρης έπεσε σωστά, σταμάτησε την μπάλα και στη συνέχεια η άμυνα του Άρη την πέταξε έξω από την περιοχή.</p>
      <h3>3. ΠΙΕΣΗ ΨΗΛΑ Ο ΑΡΗΣ, ΑΛΛΑ ΔΕΝ ΕΙΧΕ ΟΥΣΙΑ</h3>
      <p>Όπως αναφέραμε παραπάνω, ο Άρης ήταν η ομάδα που είχε την πρωτοβουλία των κινήσεων στο πρώτο ημίχρονο. Οι φιλοξενούμενοι μέχρι το 40', τουλάχιστον, πίεζαν την ΑΕΚ ψηλά, προσπαθώντας να βρουν ένα λάθος για να χτυπήσουν. Οι Θεσσαλονικείς είχαν και τις φάσεις τους, ωστόσο έπεσαν πάνω σ' έναν σταθερό Μπάρκα. Ο κίπερ της ΑΕΚ ήταν σωστός σε όλες του τις αποφάσεις και στο 7ο λεπτό σημείωσε εντυπωσιακή απόκρουση που προήλθε μετά από σέντρα του Σάσα και δυνατή κεφαλιά του Μπράουν Ιντέγε.</p>
      <h3>4. ΟΙ ΙΣΟΡΡΟΠΙΕΣ ΑΛΛΑΞΑΝ, Η ΑΕΚ ΟΧΙ</h3>
      <p>Και έρχεται η φάση του 53ου λεπτού που ο διαιτητής, Ευαγγέλου ελέγχει ένα μαρκάρισμα του Ιντέγε στον Πέτρο Μάνταλο. Ο Νιγηριανός, λοιπόν, πάτησε τον αρχηγό της Ένωσης και ο ρέφερι τον απέβαλε. Ο Άρης έμεινε με 10 και η ΑΕΚ... ανάσανε, θεωρώντας πως θα έχει την ευκαιρία να πιέσει περισσότερο και να σπάσει το πρέσινγκ των φιλοξενούμενων.</p>
      <p>Κόντρα, όμως, στα δεδομένα η ΑΕΚ για μία ακόμα φορά δέχθηκε γκολ. Συγκεκριμένα, ο Ντιγκινί βγήκε στην αντεπίθεση, μοίρασε στον Κόρχουτ κι εκείνος με τη σειρά του στον Λάρσον ο οποίος πλάσαρε τον Μπάρκα για το 0-1. Αξίζει να σημειωθεί πως ο σκόρερ βρήκε δίχτυα στο 64', ενώ είχε περάσει στο ματς αντί του Φετφατζίδη στο 58'.</p>
      <h3>5. Η ΑΕΚ ΜΕ VAR, Ο ΑΡΗΣ ΜΕ ΤΣΙΛΙΓΓΙΡΗ</h3>
      <p>Και κατόπιν περιπέτειας η ΑΕΚ βρήκε γκολ. Ο καλύτερός της παίκτης, ο Αντρέ Σιμόες κέρδισε πέναλτι από τον Ρόουζ στο 78' το οποίο έστειλε στα δίχτυα του Τσιλιγγίρη για το 1-1 ο Πέτρος Μάνταλος στο 81ο λεπτό. Η παράβαση καταλογίστηκε κατόπιν μεγάλης αναμονής, αφού ο διαιτητής Ευαγγέλου κοίταξε αρκετή ώρα τη φάση στην οθόνη του VAR. Ο αμυντικός του Άρη, μάλιστα, <a href="https://www.sport24.gr/football/ellada/SuperLeague/h-xeironomia-toy-rooyz-gia-xrhmatismo-toy-diaithth.5645598.html">αντέδρασε πολύ άσχημα κάνοντας στον ρέφερι χειρονομία για χρηματισμό</a>.</p>
      <p>Μετά από την ισοφάριση της Ένωσης, η ΑΕΚ ανέβασε παίκτες και πίεσε την ομάδα του Ένινγκ και θα μπορούσε και τη νίκη στο έκτο λεπτό των καθυστερήσεων αν δεν έδειχνε τα ρεφλέξ του ο κίπερ, Τσιλιγγίρης. Ο νεαρός τερματοφύλακας εν μέσω σύγχυσης απόκρουσε ενστικτωδώς προσπάθεια του Βράνιες για το 2-1. Στα highlights του τερματοφύλακα του Άρη αξίζει να συμπεριλάβουμε και αυτή του 73' με τον νεαρό να αποκρούει σε τετ-α-τετ σουτ του Αντρέ Σιμόες.</p>
      <h3>ΟΙ ΕΝΔΕΚΑΔΕΣ ΤΗΣ ΑΝΑΜΕΤΡΗΣΗΣ</h3>
      <h3>ΤΟ ΣΤΑΤΙΣΤΙΚΟ ΤΗΣ ΑΝΑΜΕΤΡΗΣΗΣ</h3>
      <h3>Η ΒΑΘΜΟΛΟΓΙΑ ΤΗΣ SUPER LEAGUE 1</h3>
    </article>
  </body>
</html>