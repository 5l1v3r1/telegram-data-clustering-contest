<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/anjez-potpisala-novi-izbori-bez-moralesa/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:41:00+00:00"/>
    <meta property="og:title" content="Anjez potpisala – Novi izbori bez Moralesa"/>
    <meta property="og:description" content="LA PAZ - Samoproglašena predsednica Bolivije Đanine Anjes potpisala je danas zakon o održavanju novih predsedničkih izbora na kojima bivši predsednik Evo"/>
  </head>
  <body>
    <article>
      <h1>Anjez potpisala – Novi izbori bez Moralesa</h1>
      <address><time datetime="2019-11-24T19:41:00+00:00">24 Nov 2019, 19:41</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LA PAZ – Samoproglašena predsednica Bolivije Đanine Anjes potpisala je danas zakon o održavanju novih predsedničkih izbora na kojima bivši predsednik Evo Morales neće moći da učestvuje.</p>
      <p>Kako prenosi AP, ona je obećala da će organizovati „pravedne, čiste i transparentne izbore“.</p>
      <p>U tom zakonu nije određen datum novih izbora, već će o tome odluku doneti nova izborna komisija koja tek treba da bude imenovana.</p>
      <p>Nacrt zakona je prethodno usvojio bolivijski Senat, a njime se zabranjuje reizbor svakome ko je uzastopno obavljao dva predsednička mandata.</p>
      <p>Inače, prelazna vlada Bolivije podnela je tužbu za pobunu i terorizam protiv bivšeg predsednika Eva Moralesa.</p>
      <p>Vršilac dužnosti šefa diplomatije Arturo Muriljo izjavio je u subotu da se optužbe odnose na video-snimak na kojem se, navodno, čuje Morales koji koordinira blokadama tokom uličnih protesta u Boliviji.</p>
      <p>Muriljo je dodao da vlada za Moralesa traži maksimalnu zatvorsku kaznu od 15 do 20 godina zatvora.</p>
      <p>Bolivija je zapala u krizu posle Moralesove pobede na osporenim izborima 20. oktobra. On je podneo ostavku 10. novembra, a nakon toga dobio je azil u Meksiku.</p>
      <p>(Tanjug)</p>
    </article>
  </body>
</html>