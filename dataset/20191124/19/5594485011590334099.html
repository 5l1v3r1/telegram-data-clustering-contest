<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/kray-na-zagadkata-situatsiyata-s-tazi-zima-shche-e-unikalna-spored-vsichkite-prognozi_news711134.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T19:16:00+00:00"/>
    <meta property="og:title" content="Край на загадката: Ситуацията с тази зима ще е уникална, според всичките прогнози"/>
    <meta property="og:description" content="Има уникално единодушие сред моделите, което е прецедент, че зимата в голяма част от Европа и у нас ще бъде мека"/>
  </head>
  <body>
    <article>
      <h1>Край на загадката: Ситуацията с тази зима ще е уникална, според всичките прогнози</h1>
      <h2>Има уникално единодушие сред моделите, което е прецедент, че зимата в голяма част от Европа и у нас ще бъде мека</h2>
      <address>
        <time datetime="2019-11-24T19:16:00+00:00">24 Nov 2019, 19:16</time>
      </address>
      <p>https://blitz.bg/obshtestvo/kray-na-zagadkata-situatsiyata-s-tazi-zima-shche-e-unikalna-spored-vsichkite-prognozi_news711134.html Blitz.bg</p>
      <figure>
        <img src="https://static.blitz.bg/documents/thumbnails/730/201901/1547202261-img-2257jpg.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>Приключи ноемврийската актуализация на прогнозите на практически всички метеоцентрали, които издават сезонни прогнози. </b><br/><br/>Към момента, в сравнение с предишните поне десетина години, ситуацията е уникална с две неща, пише <a href="https://vremeto.dir.bg/novini/zimata-shte-bade-mnogo-meka-unikalno-edinodushie-v-prognozite-na-modelite">dir.bg.</a><br/><br/>Има уникално единодушие сред моделите, което е прецедент, че зимата в голяма част от Европа и у нас ще бъде мека.<br/><br/>Вторият акцент, без аналогия през последните години е, че подобно единодушие се запазва от август до настоящия момент.<br/><br/>Това значително увеличава "тежестта" на тези сценарии и с увереност, по-голяма от когато и  да било през последните години може да обобщим: зимата най-вероятно ще бъде мека или много по-мека от обичайното.<br/><br/>Преди да покажем и обобщим прогнозите на централите, нека разгледаме набързо какви бяха у нас последните десетина зимни сезона в температурно отношение.<br/><br/>От зимата на 2010/2011 до последната, 2018/2019 - 9 зимни сезона, у нас имаше:<br/><br/>-една нормална зима, 10/11<br/><br/>-две студени (поднормени) зимни сезона, 2011/2012 (много студен февруари) и 2016/2017 (доста студен януари)<br/><br/>-всички останали 6 зимни сезона бяха малко или много по-топли от обичайното, а някои - доста по-топли от нормалното.<br/><br/>За разлика от месеците, за които приемаме, че за да бъдат над или под норма, е необходимо средната им месечна температура да бъде съответно с 1 градус по-висока или по-ниска от нормалната, при сезоните е прието тази летва да бъде 7 десети от градуса. <br/><br/>Освен това, дори много мека зима,с 1.5-2 градуса по-топла от обичайното на сезонна база, може в някои райони да бъде и снежна, а и да има студени периоди.<br/><br/>Въпреки това, при толкова сериозна сезонна аномалия, очевидно топлите периоди ще доминират в пъти над поднормените или казано другояче, от 90 дни зима може и да има десетина дни малко или повече по-студени от нормалното, но остатъкът ще бъде повече или по-малко около или наднормен.<br/><br/>Без да изпадаме в излишни подробности, разглеждаме прогнозите на 5 метеоцентрали.<br/><br/>Това са американската НОАА и нейните подразделения, авторитетната и по принцип доста консервативна британска метеослужба УК МЕТ, японската  JMA, европейският колос ЕС (да не се бърка с Евросъюза, съкращението е от английската абревиатура на европейски център за средносрочни метеопрогнози, за краткост ЕС) и немските DWD.<br/><br/>В предишните ни сезонни обобщения показвахме галерия от прогностични карти, но в този случай това просто е напълно излишно. За региона на Балканите прогнозите на почти всички централи съвпадат по уникален начин.<br/><br/>Най-важният акцент в прогнозите е, предстоящата през сезона силна активност на Атлантика.<br/><br/>Според единодушните дългосрочни сценарии, атлантическият циклонален конвейер ще бъде много активен, като атмосферното налягане там ще бъде много по-ниско от обичайното (което нормално и без това е ниско около Исландския минимум).<br/><br/>Южно, Азорският антициклон също ще бъде по-силен от обичайното. В комбинация, тези два фактора ще блокират в голяма степен арктическите пенетрации на юг или казано по друг начин, Арктика ще бъде блокирана в себе си, а над Европа често ще доминират преноси на въздушни маси от западния квадрант.<br/><br/>Като следствие, сериозна, студена зима с продължителни ледени периоди на практика ще бъде изключена.<br/><br/>Това е така, защото дори при северозападни нахлувания, каквито при този сценарий не са изключени, те са кратки, с влажни и частично трансформирани въздушни маси, които са добре структурирани във височина, за разлика от тези, формирани на североизток около Карско море.<br/><br/>В това ще се убедим още в периода между 1 и 6 декември, когато различните моделни сценарии рисуват поне едно студено нахлуване от северозапад: студът нито ще бъде интензивен, нито траен, а ако  някъде се образува временна снежна покривка, още след ден-два, ще бъде отнесена от западните или югозападни потоци.<br/><br/>За разлика от температурните прогнози, тези за очакваните валежни количества не са ясно определени.<br/><br/>В различните модели сигнал или липсва, или превес имат по-сухите сценарии, но тук категоричността не е толкова голяма.<br/><br/>Сух сигнал, например, има при американския модел за месеците декември и февруари и неутрален - за януари, на фона на предвижданите над 2 градуса положителна аномалия за централния зимен месец и фактически сезонен флагман.<br/><br/>Очаквайте резюме на прогнозите на централите и за декември през следващата седмица, както и на сезонната, при поява на евентуални значими нови елементи в нея.<br/><br/><a href="https://www.blitz.bg/vremeto/sofia"><b>Какво ще е времето по дни и часове може да видите в рубриката на БЛИЦ, в която ви информираме в реално време какви са климатичните условия в страната</b></a></p>
    </article>
  </body>
</html>