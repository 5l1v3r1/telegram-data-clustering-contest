<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/tygodnik/10274075/skalpel-ktory-leczy.html"/>
    <meta property="og:site_name" content="Wprost"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="Skalpel, który leczy"/>
    <meta property="og:description" content="Kryminał jest niczym skalpel przecinający chore tkanki społeczeństwa” – powiedział kiedyś Per Wahlöö, jeden z twórców szwedzkiej szkoły kryminału, uważanej dziś za najlepszą na świecie. W latach 60. Wahlöö, wraz ze swoją..."/>
  </head>
  <body>
    <article>
      <h1>Skalpel, który leczy</h1>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author">Marcin Dzierżanowski</a></address>
      <p>Kryminał jest niczym skalpel przecinający chore tkanki społeczeństwa” – powiedział kiedyś Per Wahlöö, jeden z twórców szwedzkiej szkoły kryminału, uważanej dziś za najlepszą na świecie. W latach 60. Wahlöö, wraz ze swoją partnerką Mają Sjöwall, pracowali jako dziennikarze. Dostrzegając ograniczone możliwości mediów, postanowili użyć literatury popularnej jako nośnika ważnych społecznie i politycznie treści. W pierwszych powieściach obnażali niedostatki szwedzkiego państwa dobrobytu, pokazując, jak hołubiona dotąd polityka socjaldemokracji tworzy wyobcowanie oraz pogłębia izolację społeczną, zwłaszcza wśród mieszkańców dużych miast.</p>
      <p>Czasy się zmieniły, ale do dziś szwedzki kryminał pozostaje „zwierciadłem przechadzającym się po gościńcu”. Autorzy powieści kryminalnych są dziś w Skandynawii uważani za najbardziej śmiałych krytyków społecznych, bo – jak pisze literaturoznawczyni Anna Ehn – „tylko w kryminale ludzie mają odwagę mówić otwarcie o tym, jak bardzo zepsuty jest nasz świat”. Tym tropem ewidentnie podążają polscy twórcy książek ze zbrodnią w roli głównej. Jeszcze kilkanaście lat temu egzystowali oni na marginesie głównego nurtu literatury. Z zazdrością patrzyli na nakłady, jakie osiągali ich odpowiednicy w Anglii, Szwecji czy Niemczech. Dziś odważnie portretują polskie społeczeństwo, poruszając trudne kwestie społeczne, a także (to już chyba w znacznej mierze polska specyfika) – historyczne.</p>
      <p>Niemała w tym zasługa KATARZYNY BONDY, zwanej królową polskiego kryminału. To ona w „Okularniku” odważnie zmierzyła się z mitem żołnierzy wyklętych i pacyfikacją prawosławnych wsi na wschodzie Polski. Czy wiedzą Państwo, że przed laty Kasia (nie ukrywam, że znamy się od lat) pracowała we „Wprost”? Zanim zajęła się zbrodniami, w tekstach publikowanych w naszym tygodniku podejmowała tematykę społeczną. Przypadek? Nie sądzę! W rozmowie z PAULINĄ SOCHĄ-JAKUBOWSKĄ (s. 16) opowiada o tym, jak próbowała ją dopaść polityka, a nawet służby specjalne. Z kolei król polskiego kryminału REMIGIUSZ MRÓZ opowiada AGACIE JANKOWSKIEJ m.in. o terapeutycznym znaczeniu powieści kryminalnej (s. 21).</p>
      <p>Kto wie, czy popularność kryminału nie wypływa też ze szczególnego momentu, w jakim znajduje się polskie społeczeństwo. Podobnie jak w latach 60. w Szwecji, coraz częściej zadajemy sobie pytanie o państwo dobrobytu, które bezskutecznie próbujemy budować w Polsce po 1989 r. Pisze o tym JAN ŚPIEWAK (s. 24), analizując spór, w jaki przy okazji debaty nad exposé weszli ze sobą premier Mateusz Morawiecki i jeden z liderów Lewicy, Adrian Zandberg. Charakterystyczne, że rolę lidera opozycji przejął na siebie szef ugrupowania, które wprowadziło do Sejmu zaledwie sześciu posłów. Nad jego fenomenem zastanawiają się MAGDALENA ŚRODA i JAN WRÓBEL (s. 14). Jeśli ktoś z Państwa chciałby już na tym etapie politycznego wyścigu wystawić Zandbergowi prywatny ołtarzyk, na s. 98 znajdzie instrukcję TOMASZA BRODY, jak to zrobić sprawnie i w duchu ekologii.</p>
    </article>
  </body>
</html>