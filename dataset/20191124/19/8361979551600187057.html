<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/veteran-pomer-u-vlasniy-kvartiri-tilo-znayshli-cherez-tri-roki-50055379.html"/>
    <meta property="og:site_name" content="НВ"/>
    <meta property="article:published_time" content="2019-11-24T19:28:00+00:00"/>
    <meta property="og:title" content="Ветеран помер у власній квартирі. Тіло знайшли через три роки"/>
    <meta property="og:description" content="Ветеран ВМС США жив один у Далласі, але його родичі кажуть, що неодноразово повідомляли про його зникнення."/>
  </head>
  <body>
    <article>
      <h1>Ветеран помер у власній квартирі. Тіло знайшли через три роки</h1>
      <h2>Ветеран ВМС США жив один у Далласі, але його родичі кажуть, що неодноразово повідомляли про його зникнення.</h2>
      <address>
        <time datetime="2019-11-24T19:28:00+00:00">24 Nov 2019, 19:28</time>
      </address>
      <figure>
        <img src="https://ichef.bbci.co.uk/news/amp/idt2/470/e1d80805-efcf-4f88-a3ed-a7e16883d6dc"/>
      </figure>
      <p>Тіло ветерана ВМС США знайшли у його квартирі в Далласі, штат Техас. Воно пролежало там три роки.</p>
      <p>Родина Рональда Вейна Вайта заявила, що неодноразово повідомляла про його відсутність.</p>
      <p>Тіло виявили під час огляду квартир у районі Десото, орендарі яких не користувалися водою.</p>
      <p>Персонал, який зламав замкнені вхідні двері, знайшов його на кухонній підлозі.</p>
      <ul>
        <li>
          <a href="https://www.bbc.com/ukrainian/news-50519887?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Мотоциклісти штурмували лікарню, аби забрати тіло мертвої дитини</a>
        </li>
        <li>
          <a href="https://www.bbc.com/ukrainian/other-news-45348381?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чоловік викрав тіло власної тещі. Навіщо?</a>
        </li>
        <li>
          <a href="https://www.bbc.com/ukrainian/features-49312187?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Тіло, яке віддали науці, опинилося на випробуваннях бомби. Як так вийшло</a>
        </li>
      </ul>
      <p>Пан Вайт, якому в 2016 році був 51 рік, після звільнення із ВМС США працював у оборонній промисловості. Він був розлучений і жив один, і часто виїжджав за межі США по роботі.</p>
      <p>Його мати Доріс Стівенс, яка живе ну Лонг-Айленді в Нью-Йорку, заявила, що регулярно спілкувалася з сином, але його дзвінки припинилися три роки тому.</p>
      <p>Вона сказала, що повідомляла про зниклого сина у декілька різних відділень поліції, але їй сказали, що оскільки він був дорослим та багато їздив по роботі, вони не можуть відкрити розслідування за фактом його зникнення.</p>
      <p>«Моє найбільше запитання — як взагалі мій син міг лежати мертвим у цій квартирі, і ніхто нічого не знав?» — розповіла вона місцевому телебаченню.</p>
      <p>«Усі ці дні, усі свята, я просто страждала. Тому що ніхто не хотів допомогти його знайти», — додала вона.</p>
      <h3>Чому тіло не знайшли раніше?</h3>
      <p>Квартира пана Вайта була розташована на третьому поверсі сучасного житлового комплексу в самому куті, мала добру теплоізоляцію, і усі вікна у ній були закриті та замкнені - можливо, саме цим можна пояснити те, чому його тіло так довго не знаходили.</p>
      <p>Піт Шульте, детектив поліції Десото, заявив, що місячна орендна плата за квартиру пана Вайта сплачувалася з рахунку, на який регулярно зараховували його військову пенсію.</p>
      <p>За його словами, два роки тому сусідка пана Вайта скаржилася на те, що у неї протікає стеля, але персонал з обслуговування комплексу закрив цю справу, коли протікання усунули.</p>
      <p>«Я можу вам сказати лише те, що коли поліцейські увійшли до квартири, було очевидно, що він пролежав там вже довго, — сказав детектив Шульте. — У тому, як його знайшли, у якому стані була квартира, не було жодних ознак злочину».</p>
      <p>Для встановлення причин смерті пана Вайта мають провести додаткові аналізи. Водночас повідомляють, що у квартирі знайшли ліки від діабету.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>