<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607326"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T19:53:00+00:00"/>
    <meta property="og:title" content="จตุพรชี้ &quot;ธนาธร-อนาคตใหม่&quot; เตรียมเจออีก 3 ดาบรอเชือด"/>
    <meta property="og:description" content="จตุพรวิเคราะห์ปม &quot;ธนาธร-อนาคตใหม่&quot; ชี้มีอีก 3 ดาบที่ต้องเผชิญ แนะจะต่อสู้ต้องคิดด้วยความเป็นจริง ไม่ใช่คิดในฐานว่า ถูกอย่างเดียว"/>
  </head>
  <body>
    <article>
      <h1>จตุพรชี้ "ธนาธร-อนาคตใหม่" เตรียมเจออีก 3 ดาบรอเชือด</h1>
      <address><time datetime="2019-11-24T19:53:00+00:00">24 Nov 2019, 19:53</time> by <a rel="author">PostToday</a></address>
      <p>จตุพรวิเคราะห์ปม "ธนาธร-อนาคตใหม่" ชี้มีอีก 3 ดาบที่ต้องเผชิญ แนะจะต่อสู้ต้องคิดด้วยความเป็นจริง ไม่ใช่คิดในฐานว่า ถูกอย่างเดียว</p>
      <p>เมื่อวันที่ 24 พ.ย. 62 นายจตุพร พรหมพันธุ์ ประธานแนวร่วมประชาธิปไตยต่อต้านเผด็จการแห่งชาติ (นปช.) กล่าวกรณีที่ นายธนาธร จึงรุ่งเรืองกิจ หัวหน้าพรรคอนาคตใหม่ ถูกศาลรัฐธรรมนูญ วินิจฉัยให้พ้นสมาชิกภาพ ส.ส. ว่า เป็นชะตากรรมของคนที่เขาไม่ต้องการให้เข้าไปทำหน้าที่ ส.ส.ตั้งแต่เริ่มแรกอยู่แล้ว</p>
      <p>นายจตุพร กล่าวว่า เคยวิเคราะห์สถานการณ์ก่อนหน้า ศาลรัฐธรรมนูญจะมีคำวินิจฉัยแล้วว่า นายธนาธร ไม่รอด ซึ่งก็ไม่รอดจริง ๆ แล้วหลายคนไม่พอใจตน แต่ตนมองกระดานการเมืองด้วยความเป็นจริง ไม่ใช้อคติหรือความชอบเป็นพิเศษ</p>
      <p>“คดีของนายธนาธร ชัดเจนตั้งแต่ไม่ได้ทำงานในสภา แม้แต่วันเดียวแล้ว และเป็นปรากฎการณ์ที่สรุปจบแล้วว่า ถูกล็อคเป้า สิ่งที่ต้องคิดต่อคือ จะสู้อย่างไร เลิกคิดเรื่องความถูกผิด และอย่าถามหาข้อเท็จจริง ถ้าเราถามหาเรื่องแบบนั้นแสดงว่าไม่เข้าใจกระดานการเมือง ต้องคิดในมิติที่ไม่เข้าข้างตัวเอง”ประธานนปช.กล่าว</p>
      <p>นายจตุพร วิเคราะห์หนทางต่อสู้ของนายธนาธรว่า ต้องฝ่าฟันอุปสรรคปัญหาอย่างน้อย 4 ด่านที่ต้องเจอ โดยดาบแรกคือเรื่องพ้นสมาชิกภาพ ซึ่งเจอไปแล้ว ดาบที่สองคือเรื่องพรรคอนาคตใหม่ ถูกร้องเรียนเรื่องล้มล้างการปกครอง ต้นเดือนธันวาคมจะมีการตัดสิน</p>
      <p>ดาบที่สาม คือ เรื่องต่อเนื่องจากพ้นสมาชิกภาพ ส.ส.คือคดีอาญาในศาลฎีกาแผนกเลือกตั้ง ซึ่งมีโทษ 1-10 ปี ตัดสิทธิการเมืองถ้าเต็มที่ก็ 20 ปี และดาบที่สี่ คือ เรื่องที่นายธนาธร ให้เงินกู้กับพรรคอนาคตใหม่ สถานการณ์ขณะนี้ ในฐานะคนผ่านเส้นทางนี้มาแล้ว รู้ว่าจะเจออะไร ควรหาทางสู้อย่างไรต้องไปคิด</p>
      <p>"เขาให้อยู่ในสภาไม่ได้ จึงมีขบวนการลงมือจัดการนายธนาธร ก็จะถูกด่านทำลายถึง 4 ด่าน และเขาจะเดินจนจบ ดังนั้น สนามแห่งนี้ไม่ใช่เรื่องถูก-ผิด แต่เป็นว่าเขาจะลงมือกันอย่างไร และเราต้องคิดจะต่อสู้อย่างไร ต้องค่อยๆคิดด้วยความเป็นจริง ไม่ใช่คิดในฐานว่า เราถูกอย่างเดียว ซึ่งคิดเข้าข้างตัวเอง"นายจตุพรกล่าว</p>
      <p>ส่วนสถานการณ์การทำงานของคณะกรรมาธิการป้องกันและปราบปรามการทุจริต และประพฤติมิชอบ (กมธ.ปปช.) นั้น ตนเห็นว่า กรรมาธิการดังกล่าวจะเป็นกรรมาธิการที่ทำงานไม่ได้อีกต่อไป เมื่อมีชายหญิงคู่หนึ่งคอยป่วนทุกสัปดาห์ ถ้าทุกสัปดาห์ยังต้องเจอปัญหาแบบนี้ อย่าประชุมให้เสียเวลา</p>
      <p>“ต้นเหตุแค่จากเรื่อง เชิญนายกรัฐมนตรี และรองนายกรัฐมนตรี ทำให้มีคนเข้ามาป่วน และคนที่ทำหน้าที่ประธานกรรมาธิการนี้ต้องตั้งหลักใหม่ จัดการปัญหาให้ได้ หากจัดการไม่ได้ จะเกิดวิวัฒนาการเหมือนในอดีต อาทิ การลากเก้าอี้ ในที่ประชุมฯ นำพาความเสื่อมสู่สภาผู้แทนราษฎรอีกครั้งหนึ่ง”</p>
      <p>นายจตุพร กล่าวถึงการแก้ไขรัฐธรรมนูญว่า ตนเคยแนะไปแล้วเรื่องแก้ไขรัฐธรรมนูญ หากยังฝืนตั้งคณะกรรมาธิการศึกษา การแก้ไขรัฐธรรมนูญ จะพังตั้งแต่เริ่ม เป็นการซื้อเวลา ไม่มีวันสำเร็จ ถ้าทำตามที่ตนแนะ คือ แก้มาตรา 256 เพื่อให้มีการเลือกตั้ง สมาชิกสภาร่างรัฐธรรมนูญ (ส.ส.ร.) เพียงแค่นั้น ไม่จำเป็นต้องตั้งคณะกรรมาธิการศึกษาฯใด ๆ เพราะจะทำให้หนทางยากลำบากไปอีก</p>
      <p>“ผมคาดว่า ในวันที่จะมีการอภิปรายไม่ไว้วางใจ วันนั้นสถานการณ์ทางการเมืองจะแย่ กำลังฝ่ายค้านจะหายไปส่วนหนึ่งจากสถานการณ์ของพรรคอนาคตใหม่”</p>
      <p>นายจตุพร กล่าวว่า เราหนีวิบากรรมเศรษฐกิจประเทศไม่ได้ ท้ายที่สุดเมื่อท้องประชาชนหิวถึงที่สุด รัฐบาลที่แก้ปัญหาเศรษฐกิจไม่ได้จะอยู่ไม่ได้ ทั้งนี้ เมื่อแก้ปัญหาชาติไม่ได้ ควรคิดสละ โดยเฉพาะผู้มีอำนาจ ไม่ควรอยู่เป็นภาระประชาชน</p>
    </article>
  </body>
</html>