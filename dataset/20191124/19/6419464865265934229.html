<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/christodoylakis-sti-nea-selida-to-pasok-o-vasikos-pylonas-toy-neoy-forea/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-24T19:50:02+00:00"/>
    <meta property="og:title" content="Χριστοδουλάκης στη «Νέα Σελίδα»: Το ΠΑΣΟΚ ο βασικός πυλώνας του νέου φορέα"/>
    <meta property="og:description" content="Περήφανος για την ιστορία του ΠΑΣΟΚ και έτοιμος να γράψει την ιστορία του ΚΙΝΑΛ μαζί με τα στελέχη του δηλώνει στη «Νέα Σελίδα» ο Μανώλης Χριστοδουλάκης."/>
  </head>
  <body>
    <article>
      <h1>Χριστοδουλάκης στη «Νέα Σελίδα»: Το ΠΑΣΟΚ ο βασικός πυλώνας του νέου φορέα</h1>
      <h2>«Η ρητορική της υποτιθέμενης διεύρυνσης ΝΔ και ΣΥΡΙΖΑ προς το Κέντρο απέχει πολύ από το να γίνει πολιτική πραγματικότητα»</h2>
      <address>
        <time datetime="2019-11-24T19:50:02+00:00">24 Nov 2019, 19:50</time>
      </address>
      <p>Περήφανος για την ιστορία του <a href="https://neaselida.gr/tag/pasok/"><b>ΠΑΣΟΚ</b></a> και έτοιμος να γράψει την ιστορία του Κινήματος Αλλαγής μαζί με τα στελέχη του δηλώνει στη <a href="https://neaselida.gr/efimerida/"><b>«Νέα Σελίδα»</b></a> ο γραμματέας του <a href="https://neaselida.gr/tag/kinal/">Κινήματος Αλλαγής</a>, <a href="https://neaselida.gr/tag/manolis-christodoylakis/"><b>Μανώλης Χριστοδουλάκης</b></a>.</p>
      <p>
        <b>Συνέντευξη στη ΓΕΩΡΓΙΑ ΣΑΔΑΝΑ</b>
      </p>
      <p>
        <b>gsadana@neaselida.news</b>
      </p>
      <p>Σχετικά με το <b>άνοιγμα ΝΔ και ΣΥΡΙΖΑ</b> στον χώρο του Κέντρου απαντά ότι «η ρητορική της υποτιθέμενης διεύρυνσης και των δύο προς το Κέντρο απέχει πολύ από το να γίνει πολιτική πραγματικότητα», ενώ επισημαίνει παράλληλα ότι «<b>στο νέο πολιτικό σκηνικό</b> που προέκυψε από τις εκλογές υπάρχει για εμάς χώρος».</p>
      <p>Μιλώντας για τη στάση του <b>ΚΙΝΑΛ</b> στη νέα Βουλή, ο κ. Χριστοδουλάκης εξηγεί ότι «ο πολιτικός μας αυτοπροσδιορισμός δεν μπορεί να περιορίζεται σε μια στείρα, στα όρια του γραφικού, αντιπολιτευτική ρητορική», ενώ θέτει ως κατώτερο όριο τις <b>160 ψήφους</b> για την εκλογή Προέδρου της Δημοκρατίας, με αφορμή τη συζήτηση για τη Συνταγματική Αναθεώρηση.</p>
      <p>
        <b>Με δεδομένο ότι κορυφώνονται σήμερα οι εργασίες του Συνεδρίου ΠΑΣΟΚ, πώς θα περιγράφατε τη σχέση ΠΑΣΟΚ και Κινήματος Αλλαγής; Είναι το ΚΙΝΑΛ το διάδοχο σχήμα του ΠΑΣΟΚ τελικά;</b>
      </p>
      <p>Σήμερα, λοιπόν, ολοκληρώνεται το έκτακτο Συνέδριο του ΠΑΣΟΚ. Και το πολιτικό αποτέλεσμα του συνεδρίου καλείται να αποτυπώσει ότι οι σχέσεις του ΠΑΣΟΚ με το Κίνημα Αλλαγής σε καμία περίπτωση δεν είναι αντιπαραθετικές. Το έχουμε επισημάνει πολλάκις ότι το Κίνημα Αλλαγής δεν μπορεί να υπάρξει χωρίς τον πολιτικό βηματισμό, το πολιτικό και στελεχιακό κεφάλαιο του ΠΑΣΟΚ, αλλά και το ΠΑΣΟΚ δεν μπορεί να υπάρξει μόνο του χωρίς το Κίνημα Αλλαγής.</p>
      <p>Το ΠΑΣΟΚ ήταν, είναι και θα εξακολουθήσει να είναι ο βασικός πυλώνας του νέου φορέα. Και το Κίνημα Αλλαγής, με δεδομένες την ιστορική διαδρομή του ΠΑΣΟΚ, την πολιτική του παρακαταθήκη, τις αρχές και τις αξίες του, καλείται πλέον να αποδείξει ότι είναι το ΠΑΣΟΚ του μέλλοντος και, παράλληλα, το μέλλον του ΠΑΣΟΚ. Ολοκληρώνοντας, λοιπόν, το συνέδριό μας σήμερα, η παράταξή μας πρέπει να βγει ενωμένη και αποφασισμένη, ξεπερνώντας τη μονομερή επίκληση στη νοσταλγία και το θυμικό με ένα νέο, σύγχρονο και ριζοσπαστικό πολιτικό αφήγημα, να δώσει ξανά τη μάχη στην κοινωνία. Περήφανοι για την ιστορία μας, είμαστε όμως έτοιμοι να γράψουμε τη δική μας.</p>
      <p>
        <b>Παρακολουθούμε απόπειρες διεύρυνσης τόσο της ΝΔ όσο και του ΣΥΡΙΖΑ προς το Κέντρο. Αφορά το Κίνημα Αλλαγής αυτή η διεύρυνση;</b>
      </p>
      <p>Νομίζω ότι δεν χρειάζεται πολύ μεγάλη προσπάθεια για να καταλάβει κανείς ότι αυτή η ρητορική της υποτιθέμενης διεύρυνσης και των δύο προς το Κέντρο απέχει πολύ από το να γίνει πολιτική πραγματικότητα. Και το λέω αυτό γιατί έχουμε από τη μια πλευρά μια ΝΔ που μέχρι στιγμής επιδίδεται μόνο σε επικοινωνία και συμβολισμούς, ενώ στα λίγα θέματα πολιτικής ουσίας που έχει αναδείξει, με χαρακτηριστικό αυτό των εργασιακών στο αναπτυξιακό νομοσχέδιο, αποδεικνύει τις πραγματικές συντηρητικές της αναφορές.</p>
      <p>Και από την άλλη πλευρά έχουμε έναν ΣΥΡΙΖΑ αμήχανο και ανήμπορο να αυτοπροσδιοριστεί ιδεολογικά και πολιτικά, έχοντας χάσει τη δύναμη της εξουσίας, με τη ρητορική και τις πολιτικές του επιλογές να θυμίζουν εκείνον πριν από την κρίση παρά μια υποτιθέμενη μετριοπαθή στροφή του. Στο νέο πολιτικό σκηνικό που προέκυψε από τις εκλογές υπάρχει για εμάς χώρος. Και σίγουρα υπάρχει αρκετός πολιτικός χρόνος μπροστά μας ώστε με όπλο τις πολιτικές μας πρωτοβουλίες και την εξωστρέφεια να αποτελέσουμε εμείς μια ελκυστική διέξοδο στους πολίτες, οι οποίοι στις εκλογές εγκλωβίστηκαν στο δίλημμα του διπολισμού. Ομως δεν έχουμε χρόνο να χάσουμε.</p>
      <p>
        <b>Τι απαντάτε στις αιτιάσεις ότι η αυτόνομη πορεία του Κινήματος Αλλαγής συναντάται με το κυβερνητικό ρεύμα; Μπορεί το ΚΙΝΑΛ να επιβάλει τους όρους του και σε ποια πεδία πολιτικής;</b>
      </p>
      <p>Το Κίνημα Αλλαγής αλλά και συνολικά η δημοκρατική παράταξη σε όλη της την ιστορική διαδρομή ποτέ δεν βολεύτηκε με τον ρόλο αυτού που απλώς «τα λέει καλά». Η παράταξη έγινε μεγάλη γιατί έδινε μάχες, διεκδικούσε, ήξερε να παρεμβαίνει και να εκπροσωπεί ουσιαστικά αυτούς που ήθελε να εκφράσει. Είναι προφανές, λοιπόν, ότι και σήμερα ο πολιτικός μας αυτοπροσδιορισμός δεν μπορεί να περιορίζεται σε μια στείρα, στα όρια του γραφικού, αντιπολιτευτική ρητορική.</p>
      <p>Οι πολιτικές μας πρωτοβουλίες αφορούν σε προτάσεις και αντιπροτάσεις, ρεαλιστικές και άμεσα εφαρμόσιμες, πάντα φυσικά με τους δικούς μας όρους και προϋποθέσεις. Και αποδείξαμε στην πράξη με καίριες παρεμβάσεις, όπως, για παράδειγμα, στο θέμα των χρεώσεων των τραπεζών, ότι μπορούμε να είμαστε χρήσιμοι για την καθημερινότητα των Ελλήνων πολιτών. Εξάλλου, παράταξη χωρίς την προοπτική να εφαρμόσει στην πράξη το προγραμματικό της πλαίσιο δεν μπορεί να προσδοκά την ενίσχυση της δυναμικής της. Η παράταξή μας ήταν και είναι κυβερνώσα, αλλά όχι ακολούθημα.</p>
      <p>
        <b>Εκτιμάτε ότι η διαχείριση της προσφυγικής – μεταναστευτικής κρίσης υπερβαίνει τα όρια της κυβέρνησης; Πρόκειται για «μνημόνιο» που καλείται να αντιμετωπίσει το Μέγαρο Μαξίμου, όπως περιγράφουν στελέχη της;</b>
      </p>
      <p>Είναι αναμφισβήτητο ότι το Προσφυγικό – Μεταναστευτικό είναι ένα μείζον εθνικό ζήτημα που σε καμία περίπτωση δεν μπορεί να αποτελέσει πεδίο μικροπολιτικής αντιπαράθεσης. Και προφανώς είναι ένα πρόβλημα που δεν μπορούμε να θεωρούμε ότι αφορά μόνο στη χώρα μας, άρα να αποδεχόμαστε την επιτακτική απαίτηση για αναζήτηση αποκλειστικά εγχώριας λύσης. Και το λέω αυτό γιατί τα μεγέθη είναι τέτοια που προφανώς δεν αφήνουν κανένα περιθώριο κωλυσιεργίας ή αδράνειας από την πλευρά της κυβέρνησης, όπως δυστυχώς είδαμε το καλοκαίρι, αλλά παράλληλα επιτάσσουν την ανάδειξη της ευρωπαϊκής διάστασης του θέματος.</p>
      <p>Αμεση αλλαγή της κοινής δήλωσης ΕΕ – Τουρκίας για την αποσυμφόρηση των νησιών χωρίς την κατάργηση της δυνατότητας επαναπροώθησης των μη δικαιούντων άσυλο και, φυσικά, αποτελεσματικό relocation των προσφύγων αναλογικά σε όλη την Ευρώπη. Η έννοια του μνημονίου αφορά σε εγχώρια προβλήματα και χαριστικά σε ευμενή ευρωπαϊκή διαχείριση. Η χώρα δεν χρειάζεται χάρες, η Ευρώπη έχει υποχρέωση να αναλάβει τις ευθύνες της.</p>
      <p>
        <b>Αυτές τις μέρες εξελίσσεται η κοινοβουλευτική διαδικασία για τη Συνταγματική Αναθεώρηση. Είναι στις προθέσεις σας οι ευρύτερες συναινέσεις και υπό ποιες προϋποθέσεις;</b>
      </p>
      <p>Δυστυχώς η περσινή διαδικασία «ανοίγματος» των προς αναθεώρηση άρθρων περιόρισε την παρούσα αναθεώρηση στα απολύτως στοιχειώδη και επιφανειακά, χάνοντας τη δυνατότητα μιας ριζικής συνταγματικής επεξεργασίας για τη θεσμική θωράκιση που έχει ανάγκη η χώρα. Το πρώτο βασικό θέμα που περιλαμβάνεται στην παρούσα αναθεώρηση αφορά στο άρθρο 86 για την ποινική ευθύνη υπουργών, όπου εμείς τασσόμαστε ξεκάθαρα υπέρ της ανάγκης αναθεώρησης της διάταξης προς την κατεύθυνση εξομοίωσης των αποσβεστικών προθεσμιών προς τις κοινές διατάξεις που αφορούν σε όλους τους Ελληνες πολίτες.</p>
      <p>Και το δεύτερο στον τρόπο εκλογής Προέδρου της Δημοκρατίας, όπου εξαρχής υποστηρίξαμε την ανάγκη αποσύνδεσης αυτής από τη διάλυση της Βουλής, μακριά όμως από την αλλοίωση του πολιτεύματος που επιφέρει η εκλογή από τον λαό, που προτείνει ο ΣΥΡΙΖΑ, αλλά και από την υποβάθμιση του κύρους του θεσμού με την απλή πλειοψηφία που προτείνει η ΝΔ. Κατώτερο όριο στις 160 ψήφοι με δυνατότητα παράτασης της θητείας, αν αυτό χρειαστεί. Η ίδια η φύση της Συνταγματικής Αναθεώρησης απαιτεί ευρύτερες συναινέσεις και είμαστε έτοιμοι γι’ αυτό. Αλλά πουθενά, όσο περνάει από το χέρι μας, δεν δίνουμε λευκή επιταγή.</p>
      <p>
        <i>
          <b>Δημοσιεύτηκε στο φύλλο 129 της «Νέας Σελίδας» που κυκλοφόρησε την Κυριακή 24 Νοεμβρίου 2019.</b>
        </i>
      </p>
      <related>
        <a href="https://neaselida.gr/politiki/gennimata-archigos-tis-antipoliteysis-stis-dimoskopiseis/"/>
      </related>
    </article>
  </body>
</html>