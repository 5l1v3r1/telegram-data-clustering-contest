<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418947&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-24T19:53:00+00:00"/>
    <meta property="og:title" content="உள்ளாட்சி தேர்தலுக்கு தயாராகுங்க! ஓ.பி.எஸ்., - இ.பி.எஸ்., உத்தரவு"/>
    <meta property="og:description" content="சென்னை : ''உள்ளாட்சி தேர்தலில், 100 சதவீதம் வெற்றி பெற, அனைவரும் தயாராகுங்கள்,'' என, அ.தி.மு.க.,வினருக்கு, கட்சியின் ஒருங்கிணைப்பாளர் பன்னீர்செல்வமும், இணை ஒருங்கிணைப்பாளர் - தினமலர்"/>
  </head>
  <body>
    <article>
      <h1>உள்ளாட்சி தேர்தலுக்கு தயாராகுங்க! ஓ.பி.எஸ்., - இ.பி.எஸ்., உத்தரவு</h1>
      <address>
        <time datetime="2019-11-24T19:53:00+00:00">24 Nov 2019, 19:53</time>
      </address>
      <p>சென்னை : ''உள்ளாட்சி தேர்தலில், 100 சதவீதம் வெற்றி பெற, அனைவரும் தயாராகுங்கள்,'' என, அ.தி.மு.க.,வினருக்கு, கட்சியின் ஒருங்கிணைப்பாளர் பன்னீர்செல்வமும், இணை ஒருங்கிணைப்பாளர் இ.பி.எஸ்.,சும்உத்தரவிட்டுள்ளனர். <br/>சென்னை வானகரத்தில் நடந்த, கட்சியின் பொதுக்குழு கூட்டத்தில், இணை ஒருங்கிணைப்பாளரும், முதல்வருமான இ.பி.எஸ்., பேசியதாவது:லோக்சபா தேர்தலில், அ.தி.மு.க.,விற்கு பின்னடைவு ஏற்பட்டது. அதன்பின் நடந்த, வேலுார் லோக்சபா தொகுதிக்கான தேர்தலில், குறைந்த ஓட்டுகள் வித்தியாசத்தில், வெற்றியை இழந்தோம். மாநிலத்திற்கு தேர்தல் என்றால், அ.தி.மு.க.,வை மக்கள் ஆதரிக்கின்றனர் என்பது, இடைத்தேர்தல் வாயிலாக நிரூபணம் ஆகியுள்ளது.</p>
      <h4>அதிக போராட்டம்</h4>
      <p>கட்சியும், ஆட்சியும் கண்ணாடி போன்றது. பத்திரமாக கையாளாவிட்டால், கை நழுவி உடைந்து விடும்.நம் நாட்டில், அதிக போராட்டங்களை எதிர்கொண்ட அரசாக, அ.தி.மு.க., அரசு உள்ளது. மற்றவர்களை துாண்டிவிட்டு, ஸ்டாலின் போராட்டம் நடத்துகிறார்; ஆட்சிக்கும், கட்சிக்கும் அவப்பெயர் ஏற்படுத்த நினைக்கிறார். நான் புளுகுகிறேன் என்கிறார்.அவர் தான் பொய் சொல்லி, லோக்சபா தேர்தலில் வெற்றி பெற்றார். <br/><br/>அப்படி வெற்றி பெற்றவர்களால், எதையும் செய்ய முடியவில்லை. என்றைக்கும் பொய் நிலைக்காது; தர்மம், நீதி, உண்மையே வெல்லும். 'துரோகிகளை அழிப்பது தான் நோக்கம்' என, தினகரன் கூறுகிறார். அந்த குடும்பத்தைச் சார்ந்தவர்கள், இந்த கட்சியை பாடாய்படுத்தினர். <br/><br/>அவர்கள் தான் துரோகிகள். தினகரன் கட்சி, கடலில் போட்ட உப்பை போல, முழுவதும் கரைந்து விடும். மத்திய அரசுக்கு அடிமையாக இருப்பதாக எங்களை கூறுகின்றனர். இணக்கமாக இருப்பதால் தான், தமிழகத்திற்கு திட்டங்களை, மத்திய அரசு வாரி வழங்குகிறது. ஒன்பது மருத்துவக்கல்லுாரிகளுக்கு, ஒரே ஆண்டில் அனுமதி கிடைக்க உள்ளது. <br/><br/>உள்ளாட்சி தேர்தல் நடப்பது உறுதியாகி விட்டது. உள்ளாட்சி தேர்தலில் போட்டியிட, மக்களிடம் அதிக செல்வாக்கு உள்ளவர்களுக்கு வாய்ப்பளிக்க வேண்டும்; நல்ல வேட்பாளர்களை தேர்வு செய்ய வேண்டும். அதற்கு நாங்கள் துணை நிற்போம்.கட்சியினர் தயாராக வேண்டும்.கூட்டுறவு தேர்தலில், 96 சதவீத வெற்றியை பெற்றோம்; உள்ளாட்சி தேர்தலில், 100 சதவீதம் வெற்றி பெற வேண்டும். அதற்கு, அனைவரும் ஒன்றுபட்டு உழைக்க வேண்டும்.அடுத்த முறை உங்களை மேயர்,நகராட்சி, பேரூராட்சி தலைவர்களாக பார்க்க வேண்டும். இவ்வாறு அவர் பேசினார்.</p>
      <h4>ஏமாற்றியது</h4>
      <p>கட்சியின் ஒருங்கிணைப்பாளரும், துணை முதல்வருமான பன்னீர்செல்வம் பேசியதாவது: லோக்சபா தேர்தலில், தி.மு.க., பொய்யான வாக்குறுதிகளை தந்து,மக்களை ஏமாற்றியது. <br/>அப்போது வெற்றி பெற்ற, எம்.பி.,க்கள் எங்கிருக்கின்றனர் என, ஸ்டாலினுக்கும் தெரிய வில்லை; மக்களுக்கும் தெரியவில்லை; தாங்கள் செய்ய வேண்டியது என்னவென்று, எம்.பி.,க்களுக்கும் தெரியவில்லை.<br/><br/>தி.மு.க.,வின் பொய்யுரைகள், மக்களுக்கு தெரிந்ததால், வேலுாரில் காற்று திசை மாறி நம் பக்கம் வீசத் துவங்கியது. அந்த காற்று இடைத்தேர்தலில், புயலாக மாறி, தி.மு.க.,வையும், காங்கிரசையும் துாக்கி வீசி, நம் கரங்களில் வெற்றிக்கனியை வழங்கியது.மக்கள் சக்தி என்ற அந்த புயல் காற்று, உள்ளாட்சி தேர்தலில், அ.தி.மு.க.,விற்கு ஆதரவாக சுழன்றடிக்கும் சூறாவளியாக மாறப் போகிறது. <br/><br/>இதனால், தி.மு.க.,வின் கதி என்னவாக போகிறதோ என்று, ஸ்டாலின் கதிகலங்கி போயிருக்கிறார். அ.தி.மு.க., தொண்டர்கள், எதிர்த்து நிற்பவர்களை, 'டிபாசிட்' இழக்க செய்ய காத்திருக்கின்றனர். வெற்றி அ.தி.மு.க.,வின் நிரந்தர சொத்து. ஜெ., அப்படித்தான் உயில் எழுதி வைத்து சென்றுள்ளார்.சில பித்தலாட்டக்காரர்கள், கட்சி தொண்டர்கள் சிலரை பிரித்து சென்றனர். அவர்களுக்கு, துரோகிகளின் பித்தலாட்டம் புரிந்து விட்டதால், நம்மோடு வந்து விட்டனர். பித்தலாட்டக்காரர்களின் ஆட்டம் அடங்கி விட்டது.இங்கே வெற்றிடம் இருக்கிறது என, சிலர் கூறுகின்றனர். எந்த வெற்றிடமும் இல்லை; <br/><br/>இங்கே வெற்றி இருக்கிறது. அந்த வெற்றியை, யாராலும் பறிக்க முடியாது. நல்லாட்சிக்கு இலக்கணம் வகுத்த நாம், உள்ளாட்சி தேர்தலில் வெற்றி பெற வேண்டும். அதற்கு ஒற்றுமை அவசியம்.உள்ளாட்சி தேர்தல், லட்சத்திற்கும் மேற்பட்ட தொண்டர்களுக்கு, பச்சை மையில் கையெழுத்திடும் பாக்கியத்தை தர காத்திருக்கிறது.ஜெ., ஆசியுடன், உள்ளாட்சி தேர்தலிலும், சட்டசபை தேர்தலிலும் வெற்றி பெற்று, வரலாறு படைப்போம்.இவ்வாறு, பன்னீர்செல்வம் பேசினார்.</p>
      <h4>சசி குடும்பத்திற்கு, 'செக்'</h4>
      <p>சசிகலா குடும்பத்தினர், கட்சி அதிகாரத்திற்கு வந்து விடுவர் என்ற வதந்திகளுக்கு முற்றுப்புள்ளி வைக்கும் வகையில், அ.தி.மு.க., சட்ட விதிகளில், திருத்தம் செய்யப்பட்டுள்ளது.அ.தி.மு.க., உட்கட்சி தேர்தலில் போட்டியிட, ஐந்து ஆண்டுகள் கட்சியின் அடிப்படை உறுப்பினராக இருக்க வேண்டும். ஒருங்கிணைப்பாளர், இணை ஒருங்கிணைப்பாளர், துணை ஒருங்கிணைப்பாளர் பதவிகளுக்கும், ஐந்து ஆண்டுகள் கட்சியின் அடிப்படை உறுப்பினராக இருந்தவர்கள் மட்டுமே வர முடியும் என, கட்சி விதிகளில் திருத்தம் செய்யப்பட்டுள்ளது. அ.தி.மு.க., அமைப்பு ரீதியாக, 50 மாவட்டங்களாக செயல்பட்டு வந்தது. அதன்பின், 56 மாவட்டங்களாக விரிவுபடுத்தப்பட்டது. <br/><br/>அதற்கும், பொதுக்குழுவில் ஒப்புதல் அளிக்கப்பட்டது. தகவல் தொழில்நுட்ப அணி, கலை அணி, வர்த்தக அணி ஆகியவை, சார்பு அணிகளாக செயல்பட்டு வந்தன. அவை, பிரதான அணிகளாக செயல்பட, சட்ட விதிகளில் திருத்தம் செய்யப்பட்டுள்ளது.</p>
    </article>
  </body>
</html>