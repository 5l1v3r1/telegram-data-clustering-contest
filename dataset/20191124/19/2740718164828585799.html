<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/tomas-sinickis-jis-ji-ir-tai.1c61c1a0-0b79-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-24T19:17:00+00:00"/>
    <meta property="og:title" content="Tomas Sinickis: „Jis, ji ir tai“"/>
    <meta property="og:description" content="Visai neseniai higieninių paketų „Always“ gamintojas pareiškė, kad pakuotės informacijoje nebenurodinės, kad prekė yra skirta moterims. Priežastis, anot jo, labai paprasta – ne visi žmonės, kurie patiria mėnesines, yra moterys."/>
  </head>
  <body>
    <article>
      <h1>Tomas Sinickis: „Jis, ji ir tai“</h1>
      <address><time datetime="2019-11-24T19:17:00+00:00">24 Nov 2019, 19:17</time> by <a rel="author">Tomas Sinickis</a></address>
      <p>
        <b>Visai neseniai higieninių paketų „Always“ gamintojas pareiškė, kad pakuotės informacijoje nebenurodinės, kad prekė yra skirta moterims. Priežastis, anot jo, labai paprasta – ne visi žmonės, kurie patiria mėnesines, yra moterys.</b>
      </p>
      <p>Aš šia informacija pasidalijau savo feisbuko paskyroje. Patyrę lengvą šoką, juokėsi tiek moterys, tiek vyrai. Gal per kategoriškai parašiau, todėl patikslinu: juokėsi žmonės. Kurie iš jų buvo vyrai, kurie moterys – aš jau nebežinau. Sunku pasakyti. Ir ar jie patys žino?</p>
      <p>Manęs ši informacija nenustebino, nešokiravo ir net neprajuokino. Aš tam buvau pasiruošęs. Mat prieš mėnesį pradėjau žiūrėti serialą pavadinimu „Transparent“. Jei kam įdomu, tai yra „Amazon Prime“ originalus produktas.</p>
      <p>Serialo žanras – tikriausiai drama. Nors, kaip dažnai būna XXI amžiuje, jame netrūksta tragikomiškų situacijų. Serialas labai sėkmingas, daug kartų apdovanotas „Emmy“ ir taip toliau. Jūs jo tikriausiai nematėte, todėl leisiu sau apie jį šiek tiek papasakoti. Tradiciniai televizijos kanalai Lietuvoje šio serialo dar ilgai – o gal ir išvis – nerodys, nes rodyti jį būtų keblu dėl kelių priežasčių.</p>
      <p>Pirma, bus sudėtinga išversti pavadinimą taip, kad atitiktų kūrėjų sąmojį. Pats žodis „transparent“ nėra neįprastas. Lietuviškai galima būtų sakyti „skaidrus“. Tačiau šiuo atveju tai savotiškais sudurtinis žodis, sudarytas iš „trans“ ir „parent“. „Trans“ – „transgender“ trumpinys, arba tiesiog angliškas slengas, kuriuo apibūdinamas translytis asmuo. Na, o „parent“ reiškia „vieną iš tėvų“ – mes geresnio atitikmens neturime. Galbūt tiksliausias vertimas būtų „transtėvas“. Bet mes to, matyt, nesužinosime.</p>
      <p>Antra, serialas pasakoja apie vyrą, kuris visą gyvenimą jautėsi moterimi ir pagaliau, būdamas apie 70 metų, atskleidžia viską savo artimiesiems ir, nesibaimindamas aplinkinių reakcijos, pradeda rengtis moteriškais drabužiais, elgtis kaip moteris ir taip toliau. Žodžiu, jis pareiškia pasauliui, kad yra moteris. Ir taškas. Jis nebe jis. Jis yra ji.</p>
      <p>Vaikai ją priima tokią, kokia yra. Jos buvusi žmona, kaip paaiškėja vėliau, viską žinojo ir irgi reaguoja ramiai; jie net kartais pasimyli. Ją, beje, apskritai traukia moterys ir visai netraukia vyrai. Vieninteliai žmonės, kurie piktinasi, tai lesbietės lesbiečių festivalyje ir bobos moterų tualete... Jos rėkia ir varo ją lauk tiek iš festivalio, tiek iš tualeto. Keista.</p>
      <p>„Always“ ir „Transparent“ mane įtikino: gali gimti su varpa, bet būti moteris; gali sirgti mėnesinėmis, bet būti vyras (arba bent jau nebūti moteris). Tačiau pasirodo, kad viskas tuo nesibaigia.</p>
      <p>Visai neseniai, švaistydamas laiką feisbuke, pamačiau žinomiausio šalies muzikos apžvalgininko – Ramūno Zilnio – įrašą, kuriame jis pasakojo, kad vienas populiariausių Jungtinės Karalystės (ir šiaip pasaulio) dainininkų Samas Smithas pareiškė, jog žiniasklaida turėtų nustoti jį vadinti vyru. Priežastis yra paprasta – būna dienų, kai jis jaučiasi moterimi. O kitomis dienomis vėl būna vyras. Kai kurių kalbų, pavyzdžiui, rusų ar lenkų, gramatikoje aptinkama neapibrėžtoji lytis. Mes tokios neturime. Tad Lietuvoje apie Samą Smithą, gerbdami šio asmens pageidavimą, rašyti tikriausiai negalėsime.</p>
      <p>„Always“, „Transparent“ ir Samas Smithas mane persekioja ir verčia sau užduoti sunkų klausimą: „O tu, Tomai, kas esi iš tikrųjų?“</p>
      <p>Atsakymas nėra toks paprastas, kaip galėtų pasirodyti. Manęs visiškai netraukia vyrai ir aš nenoriu rengtis kaip moteris. Bet. Man patinka grybauti, tačiau aš neturiu kantrybės žvejoti. Vadinasi, aš labiau rinkėjas negu medžiotojas? O tai reiškia, kad labiau moteris? Man labai patinka gaminti maistą. Ar tai reiškia, kad aš labiau moteris? Aš mieliau sodinu gėles negu bulves ar burokus. Ar aš moteris? Mano balso tembras yra aukštas ir aš į daug ką jautriai reaguoju, lyg man būtų nuolatinis PMS. Ką visa tai reiškia?!</p>
      <p>Reikia žiūrėti mažiau amerikietiškų serialų.</p>
    </article>
  </body>
</html>