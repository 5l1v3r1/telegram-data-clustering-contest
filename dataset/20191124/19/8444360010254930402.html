<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/kriti/kriti-astynomikos-pire-kratoumeno-apo-to-tmima-kai-ton-epestrepse-to-proi/2922409/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T19:02:11+00:00"/>
    <meta property="og:title" content="Κρήτη: Αστυνομικός πήρε κρατούμενο από το τμήμα και τον επέστρεψε το πρωί!"/>
    <meta property="og:description" content="Δεν έχει προηγούμενο το περιστατικό που συνέβη στην Κρήτη και συγκεκριμένα στο Ηράκλειο. Αξιωματικός της ΕΛΑΣ έβγαλε βόλτα κρατούμενο και τον επέστρεψε το πρωί!"/>
  </head>
  <body>
    <article>
      <h1>Κρήτη: Αστυνομικός πήρε κρατούμενο από το τμήμα και τον επέστρεψε το πρωί!</h1>
      <h2>Δεν έχει προηγούμενο το περιστατικό που συνέβη στην Κρήτη και συγκεκριμένα στο Ηράκλειο. Αξιωματικός της ΕΛΑΣ έβγαλε βόλτα κρατούμενο και τον επέστρεψε το πρωί!</h2>
      <address><time datetime="2019-11-24T19:02:11+00:00">24 Nov 2019, 19:02</time> by <a rel="author">kostas.papadopoulos</a></address>
      <p>Σαν κεραυνός εν αιθρία «έσκασε» στους κόλπους της τοπικής ΕΛΑΣ η απόφαση του Αρχηγείου να θέσει σε διαθεσιμότητα, κορυφαίο αξιωματικό του Ηρακλείου σε βάρος του οποίου σχηματίστηκε δικογραφία για παράβαση καθήκοντος και απελευθέρωση κρατουμένου.</p>
      <p>Μία εξέλιξη που έχει προκαλέσει αίσθηση και έχει πυροδοτήσει πλήθος συζητήσεων. Στελέχη της ΕΛΑΣ πραγματικά διερωτώνται πώς ένας αξιωματικός τέτοιας εμβέλειας (αξιωματικός καριέρας) έφθασε στο σημείο να βάλει …αυτογκόλ με μία αψυχολόγητη-όπως λένε-ενέργεια.</p>
      <p>Όλα ξεκίνησαν μετά από αστυνομικούς ελέγχους σε διάφορα μπαρ του κέντρου για ηχορύπανση. Αστυνομικοί προχώρησαν σε αυτόφωρες συλλήψεις ιδιοκτητών και υπευθύνων. Αναφέρεται ότι ο εν λόγω αξιωματικός ήταν θαμώνας σε ένα από τα ελεγχόμενα μπαρ. Όταν αστυνομικοί επιχείρησαν να συλλάβουν τον ιδιοκτήτη, ο αξιωματικός φέρεται να τους παρακάλεσε να μην το πράξουν από τακτ επειδή ήταν μπροστά, όμως η σύλληψη δεν αποφεύχθηκε τελικά αφού, όπως εξήγησαν, στο ακριβώς απέναντι μαγαζί είχε ήδη γίνει ανάλογη σύλληψη και δεν ήταν σωστό να κάνουν διακρίσεις.</p>
      <p>Οι συλληφθέντες από τα ελεγχόμενα μπαρ προσήχθησαν στο Αστυνομικό Μέγαρο Ηρακλείου, έγινε σχετική δικογραφία σε βάρος τους και οδηγήθηκαν στα κρατητήρια του τμήματος Μεταγωγών. Με βάση πάντα τα όσα έχουν γίνει γνωστά, ο αξιωματικός μετέβη στο Αστυνομικό Μέγαρο και αφού ενημερώθηκε για την όλη διαδικασία, ζήτησε να δει για λίγο τον κρατούμενο πλέον ιδιοκτήτη. Αυτό που αναφέρεται είναι ότι τελικά τον πήρε από το Αστυνομικό Μέγαρο και τον επέστρεψε κάποιες ώρες αργότερα, χαράματα πια, ενώ οι αξιωματικοί υπηρεσίας αναζητούσαν τον κρατούμενο εντός Αστυνομικού Μεγάρου.</p>
      <p>Το όλο θέμα πήρε τεράστιες διαστάσεις από τους ίδιους τους αστυνομικούς βάρδιας που ενημέρωσαν αρμοδίως την ιεραρχία με αποτέλεσμα να δοθεί εντολή ώστε να κινηθεί η προβλεπόμενη διαδικασία σε βάρος του αξιωματικού για τις πράξεις της παράβασης καθήκοντος και της απελευθέρωσης κρατουμένου. Για το περιστατικό ενημερώθηκε και η κεντρική ηγεσία της ΕΛΑΣ και σήμερα δόθηκε εντολή ώστε να τεθεί σε διαθεσιμότητα.</p>
      <p>Μία υπόθεση στενάχωρη για την τοπική ΕΛΑΣ και τον συγκεκριμένο αξιωματικό που στο απόγειο της καριέρας του καλείται να αντιμετωπίσει τις συνέπειες μίας μάλλον επιπόλαιης συμπεριφοράς.</p>
      <p>Πηγή: <a href="https://www.cretalive.gr/crete/adianohto-aksiomatikos-ths-elas-ebgale-peratzada-kratoymeno-kai-ton-epestrepse-to-proi-1116804">cretalive.gr</a></p>
    </article>
  </body>
</html>