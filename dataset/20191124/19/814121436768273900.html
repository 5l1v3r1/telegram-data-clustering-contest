<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/literatura/10274295/dziewczynka-wyszla-za-28-letniego-mezczyzne-jej-zycie-przerodzilo-sie-w-horror.html"/>
    <meta property="og:site_name" content="Wprost"/>
    <meta property="article:published_time" content="2019-11-24T19:04:00+00:00"/>
    <meta property="og:title" content="Dziewczynka wyszła za 28-letniego mężczyznę. Jej życie przerodziło się w horror"/>
    <meta property="og:description" content="Laila Shukri jest autorką wielu książek przedstawiających losy kobiet, które mieszkają w krajach muzułmańskich. Niedawno nakładem wydawnictwa Prószyński i S-ka wydano pozycję pt. „Jestem nieletnią żoną”. Jest wstrząsająca i nie jest to słowo na wyrost."/>
  </head>
  <body>
    <article>
      <h1>Dziewczynka wyszła za 28-letniego mężczyznę. Jej życie przerodziło się w horror</h1>
      <address><time datetime="2019-11-24T19:04:00+00:00">24 Nov 2019, 19:04</time> by <a rel="author">WPROST.pl, Magdalena Frindt</a></address>
      <p>
        <b>Laila Shukri jest autorką wielu książek przedstawiających losy kobiet, które mieszkają w krajach muzułmańskich. Niedawno nakładem wydawnictwa Prószyński i S-ka wydano pozycję pt. „Jestem nieletnią żoną”. Jest wstrząsająca i nie jest to słowo na wyrost.</b>
      </p>
      <p>Tytułową „nieletnią żoną” staje się 12-letnia dziewczynka o imieniu Salma. Przed zamążpójściem, dziecko ma jedno marzenie – chce się uczyć, by zostać lekarzem i pomagać potrzebującym. Tak precyzyjnie wyznaczony cel to dość nietypowa sytuacja, jeśli chodzi o nastolatkę. Jak się okazuje, chociaż dziewczynka chce tak naprawdę niewiele, ponieważ domaga się jedynie możliwości skorzystania ze swoich praw, nie będzie jej to dane. Mimo że Salma jest bezbronnym, niewinnym dzieckiem – przez krąg kulturowy, w którym żyje, a co za tym idzie m.in. obowiązujące obyczaje w Jordanii, jest zaplątana w niewidzialną nić, z której nie może się samodzielnie wydostać. Co więcej, im bardziej stara się uwolnić, tym mocniej zaciska się sznur spleciony z decyzji, które dorośli podjęli w jej imieniu.</p>
      <p>Rodzina dziewczynki, delikatnie mówiąc, nie należy do bogatych. Dla ojca rodziny utrzymywanie żony, kilku córek i syna jest trudne. Gdy pojawia się więc chętny do poślubienia jednej z dziewczynek, dorośli postrzegają ten moment jako możliwość poprawienia własnego statusu. Pojawia się światełko w tunelu. Nikt nie myśli o uczuciach pary, o tym, czy dziewczynka jest psychicznie gotowa na posiadanie męża. Liczy się tylko to, że się usamodzielni i odciąży pracującego ojca. Małżeństwo nieletnich dzieci traktuje się jako transakcję wymienną. Gdy okazuje się, że 28-letni mężczyzna jest zainteresowany Salmą, a nie jedną z jej dwóch starszych sióstr, sprawa komplikuje się.</p>
      <h3>Prawdziwe piekło</h3>
      <p>Zastraszana przez własną rodzinę 12-latka ulega presji i wychodzi za mąż. Wtedy zaczyna się jej koszmar. Miała mieć dom i kochającego męża, a zamieszkała w małej klitce z lekkoduchem, któremu w głowie były jedynie huczne zabawy. Z dnia na dzień jest coraz gorzej, a życie dziewczynki – jakkolwiek oklepanie to może zabrzmieć – zmienia się w prawdziwe piekło. W pewnym momencie „u siebie” czuje się jak zahukany intruz, który musi schodzić wszystkim z oczu, by się nie narazić.</p>
      <p>Przejmujące są chwile, w których czytelnik zestawi sobie kilka ujęć w poszatkowany krótki film. Gdy Salma podczas wyjścia z mężem widzi wesołe miasteczko, jedynym czego pragnie jest wejście na karuzelę. Nie zdradza jednak tego pragnienia, bo „jest żoną”. Nieletnie żony toczą wewnętrzną bitwę – ze swoim prawdziwym „dziecięcym ja”, a narzuconymi na młode barki obciążeniami wytworzonymi przez cudze oczekiwania. Salma jest trybem w błędnym kole. Gdy wydaje się, że gorzej być nie może, wychodzi na jaw, że jej domowe piekło ma kolejne piętro.</p>
      <h3>Przytłaczające statystyki</h3>
      <p>Wielkim atutem książki jest to, że oprócz opisanej tragicznej historii 12-letniej Salmy, autorka przytacza wiele raportów, artykułów przedstawiających dramatyczne losy niepełnoletnich żon w liczbach. Jest to w pewnym sensie odhumanizowanie poszczególnych przypadków, ale daje spojrzenie na to, jak wielkiej grupy dotyczy problem. Bo jak się okazuje nie jest on marginalny. To dzieje się dzisiaj, tu i teraz. Dziewczynki stają wyzywająco wymalowane na ślubnym kobiercu, a ich oczy wyrażają strach przed okrutną historią, która lada moment się rozegra.</p>
      <p>Trzeba przyznać, że o podobnej tematyce powstało już wiele książek. Jednak sądzę, że cieszą się wciąż nieustającą popularnością ze względu na to, że przedstawiają historie, w które czytelnik nie chce uwierzyć. A w jego głowie kumuluje się wiele pytań.</p>
      <related>
        <h4>Czytaj także:</h4>
        <a href="https://www.wprost.pl/literatura/10262615/to-jest-patologia-zbrodnia-na-zdrowym-rozsadku-straznicy-o-kulisach-zycia-w-wiezieniach.html"/>
      </related>
      <footer>Źródło: <a href="https://www.wprost.pl/">WPROST.pl</a></footer>
    </article>
  </body>
</html>