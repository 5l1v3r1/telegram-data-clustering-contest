<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779618/%DA%AF%D8%B1%D8%AF%D9%87%D9%85%D8%A7%DB%8C%DB%8C-%D8%A8%D8%B2%D8%B1%DA%AF-%D8%A8%D8%B3%DB%8C%D8%AC%DB%8C%D8%A7%D9%86-%D8%AF%D8%B1-%D9%85%D8%B1%D9%86%D8%AF-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:15:52+00:00"/>
    <meta property="og:title" content="در هفته بسیج گردهمایی بزرگ بسیجیان در مرند برگزار می‌شود"/>
    <meta property="og:description" content="مرند - فرمانده سپاه مرند از برگزاری گردهمایی بزرگ بسیجیان این شهرستان با عنوان «شکوه پایداری» در روز سه شنبه ۵ آذرماه همزمان با هفته بسیج خبر داد."/>
  </head>
  <body>
    <article>
      <h1>در هفته بسیج گردهمایی بزرگ بسیجیان در مرند برگزار می‌شود</h1>
      <address>
        <time datetime="2019-11-24T19:15:52+00:00">24 Nov 2019, 19:15</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدرضا هنرور، امروز در گفتگو با خبرنگاران، با اشاره به شعار هفته بسیج ابراز داشت: هفته بسیج امسال با شعار «بسیج چهل سال خدمت، جهاد، شهادت» برگزار می شود که این هفته فرصتی برای شناساندن تفکر بسیج است.</p>
      <p>وی با بیان اینکه در هفته بسیج شهرستان مرند بیش از ۱۹۰ برنامه اجرا می شود، اذعان داشت: از این تعداد، ۶۰ برنامه شاخص وجود دارد که در سطح شهرستان مرند برگزار می شود.</p>
      <p>فرمانده سپاه ناحیه مرند همچنین برگزاری یادواره های شهدا، نشست های روشنگری فرهنگی و انقلابی، دیدار با خانواده های شهدا، برگزاری مسابقات فرهنگی و ورزشی و اعزام کاروان راهیان نور به مناطق عملیاتی شمالغرب کشور را از جمله برنامه های هفته بسیج در مرند برشمرد.</p>
      <p>هنرور افزود: نشست های تحکیم بنیان خانواده، نشست پیشگیری از آسیب های اجتماعی، همایش پهلوان پروری ورزشکاران باستانی کار و تجلیل از پایگاه های اسوه در مرند از دیگر برنامه های تدارک دیده شده برای این هفته است.</p>
      <p>وی از برگزاری همایش بزرگ بسیجیان در مرند خبر داد و اظهار داشت: بزرگترین همایش و گردهمایی بسیجیان شهرستان مرند با عنوان «شکوه پایداری» صبح روز سه شنبه ۵ آذرماه در کانون سپاه مرند برگزار می ‌شود.</p>
      <p> این فرمانده سپاه ابراز داشت: با توجه به حجم بالای هجمه ها و جنگ نرم دشمن، رویکرد بسیج، جهاد فرهنگی و جنگ نرم بوده و لازم است تمام جامعه در آن وارد شوند و عموم مردم باید در حد توان و به قدری که موجب ترس دشمنان شوند آمادگی داشته باشند.</p>
      <p>فرمانده سپاه مرند در بخش دیگری با تشریح سیاست سپاه و بسیج در انتخابات پیش رو تصریح کرد: بصیرت افزایی با بهره گیری از از فرمایشات امام خمینی (ره) و رهبر انقلاب و تشویق مردم برای حضور حداکثری و آگاهانه در انتخابات از اساسی ترین رویکردهای بسیج و سپاه به شمار می رود.</p>
      <p>هنرور در پایان گریزی به سهمیه بندی بنزین زد و گفت: ضرورت دارد برنامه های حمایتی از قشر ضعیف جامعه افزایش پیدا کند و بازرسی ها برای کنترل قیمت کالاها در بازار، بیشتر شود.</p>
    </article>
  </body>
</html>