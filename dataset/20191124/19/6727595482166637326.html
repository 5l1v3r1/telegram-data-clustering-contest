<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/half-of-the-leading-hero-s-salary-is-the-entire-budget-of-a-female-driven-film-says-tapsee-pannu-147.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T19:07:00+00:00"/>
    <meta property="og:title" content="നായകന് ലഭിക്കുന്ന പ്രതിഫലത്തിന്റെ നാലില്‍ ഒരുഭാഗം പോലും നായികയ്ക്ക് ലഭിക്കുന്നില്ല; ബോളിവുഡിലെ വിവേചനം വീണ്ടും തുറന്നു പറഞ്ഞ് തപ്‌സി പന്നു"/>
    <meta property="og:description" content="Bollywood Bollywood Actress Tapsee Pannu Malayalam Cinema പനാജി: ബോളിവുഡില്‍ നായകനും നായികയ്ക്കും ലഭിക്കുന്ന പരിഗണനയെ കുറിച്ച് വീണ്ടും തുറന്നു പറഞ്ഞ് നടി തപ്‌സി പന്നു. ഒര"/>
  </head>
  <body>
    <article>
      <h1>നായകന് ലഭിക്കുന്ന പ്രതിഫലത്തിന്റെ നാലില്‍ ഒരുഭാഗം പോലും നായികയ്ക്ക് ലഭിക്കുന്നില്ല; ബോളിവുഡിലെ വിവേചനം വീണ്ടും തുറന്നു പറഞ്ഞ് തപ്‌സി പന്നു</h1>
      <address><time datetime="2019-11-24T19:07:00+00:00">24 Nov 2019, 19:07</time> by <a rel="author">എന്റര്‍ടെയിന്‍മെന്റ് ഡെസ്‌ക്</a></address>
      <p>പനാജി: ബോളിവുഡില്‍ നായകനും നായികയ്ക്കും ലഭിക്കുന്ന പരിഗണനയെ കുറിച്ച് വീണ്ടും തുറന്നു പറഞ്ഞ് നടി തപ്‌സി പന്നു. ഒരു ബോളിവുഡ് സിനിമയില്‍ നായകന്‍ വാങ്ങുന്ന പ്രതിഫലത്തിന്റെ പകുതി തുക പോലും ചിത്രത്തിലെ നായികയ്ക്ക് ലഭിക്കുന്നില്ലെന്ന് തപ്‌സി പറഞ്ഞു.</p>
      <p>50-ാമത് ഇന്ത്യന്‍ ഇന്റര്‍നാഷണല്‍ ഫിലിം ഫെസ്റ്റിവലില്‍ (ഐ.എഫ്.എഫ്.ഐ) മാധ്യമങ്ങളോട് സംസാരിക്കവെയാണ് തപ്‌സി സിനിമാ രംഗത്തെ വിവേചനത്തെ കുറിച്ച് വീണ്ടും ആവര്‍ത്തിച്ചത്.</p>
      <p>നായകന് ലഭിക്കുന്ന പ്രതിഫലത്തിന്റെ നാലില്‍ ഒരുഭാഗം പോലും നായികയ്ക്ക് ലഭിക്കുന്നില്ലെന്ന് തപ്‌സി കൂട്ടിച്ചേര്‍ത്തു. നായകന്റെ പ്രതിഫലത്തിന്റെ പകുതി തുക മതി ഒരു സ്ത്രീ കേന്ദ്രീകൃത സിനിമ നിര്‍മ്മിക്കാന്‍. നമ്മള്‍ ഒരുപാട് ദൂരം പോകാനുണ്ടെന്നും തപ്‌സി വ്യക്തമാക്കി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/sabu-cyril-about-set-work-of-marakkar-arabikadalinte-simham-mohanlal451.html?utm_source=doolnews&amp;utm_medium=related"/>
      </related>
      <p>‘സ്ത്രീ കേന്ദ്രീകൃത കഥാപാത്രങ്ങളെ ബോക്‌സ് ഓഫീസില്‍ വിജയിപ്പിക്കുക എന്നതാണ് ഈ പ്രതിഫല വ്യത്യാസം ഇല്ലാതാകാനുള്ള വഴി. തന്റെ കാലഘട്ടത്തില്‍ തന്നെ ഇത് മാറുമെന്നാണ് കരുതുന്നതെന്നും’ തപ്‌സി പറഞ്ഞു.</p>
      <p>ചലച്ചിത്ര മേളയിലെ ‘വുമണ്‍ ഇന്‍ ലീഡ്’ എന്ന സെഷനില്‍ ഇംഗ്ലീഷില്‍ സംസാരിക്കവെ താരത്തിനെതിരെ കാണികളിലൊരാള്‍ വിമര്‍ശനം ഉന്നയിച്ചിരുന്നു. ‘താങ്കള്‍ ഹിന്ദി സിനിമകളിലാണ് അഭിനയിക്കുന്നത്. അപ്പോള്‍ ഹിന്ദിയില്‍ സംസാരിക്കാന്‍ എന്താണ് പ്രശ്നം’, എന്നായിരുന്നു ഇയാളുടെ ചോദ്യം.</p>
      <p>ഇതിനു താന്‍ ഹിന്ദിയില്‍ മാത്രമല്ല സൗത്ത് ഇന്ത്യന്‍ സിനിമകളിലും അഭിനയിക്കുന്നുണ്ടെന്നും തമിഴിലും തെലുങ്കിലും സംസാരിക്കട്ടേ എന്നും താരം തിരിച്ചു ചോദിച്ചിരുന്നു.</p>
      <p>തന്റെ നിലപാടുകളിലൂടെയും മികച്ച സ്ത്രീ കഥാപാത്രങ്ങളുടെ തെരഞ്ഞെടുപ്പിലൂടെയും തപ്‌സി എന്നും ബോളിവുഡ് താരങ്ങള്‍ക്കിടയില്‍ വ്യത്യസ്തയാണ്. ബദ്‌ല, ബേബി, സാന്ത് കി ആങ്ക് തുടങ്ങിയ സിനിമകളിലെ പ്രകടനത്തിന് നിരൂപക പ്രശംസ നേടിയിരുന്നു.</p>
      <related>
        <a href="https://www.doolnews.com/ajit-pawar-is-misleading-abd-confusing-people-no-alliance-with-bjp-says-sharad-pawar-789.html?utm_source=doolnews&amp;utm_medium=related"/>
      </related>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ബോളിവുഡ് ചിത്രം ‘സാന്ദ് കീ ആഖ്’ ആണ് താരത്തിന്റെ ഈയടുത്ത് റിലീസായ സിനിമ. അമിതാഭ് ബച്ചനോടൊപ്പം അഭിനയിച്ച ‘പിങ്ക്’ എന്ന സിനിമ നിരൂപക പ്രശംസ നേടുകയും ബോക്സ് ഓഫീസില്‍ വിജയവുമായതോടെയാണ് തപ്സി ബോളിവുഡില്‍ ചുവടുറപ്പിച്ചത്.</p>
      <figure>
        <iframe src="https://www.youtube.com/embed/Lb8cuV-5XXg" width="500" height="281" data-service="Youtube" scrolling="no"/>
      </figure>
    </article>
  </body>
</html>