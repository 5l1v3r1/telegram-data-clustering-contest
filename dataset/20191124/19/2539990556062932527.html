<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409592,Bialorusinki-pokonane-na-koniec-turnieju-pilkarek-recznych-w-Lublinie-Polki-z-pucharem"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T19:05:00+00:00"/>
    <meta property="og:title" content="Białorusinki pokonane na koniec turnieju piłkarek ręcznych w Lublinie. Polki z pucharem"/>
    <meta property="og:description" content="Polskie piłkarki ręczne pokonały Białorusinki 34:29 (17:13) w Lublinie w ostatnim spotkaniu Turnieju 450-lecia Unii Lubelskiej. Zawodniczką meczu została wybrana skrzydłowa Aneta Łabuda."/>
  </head>
  <body>
    <article>
      <h1>Białorusinki pokonane na koniec turnieju piłkarek ręcznych w Lublinie. Polki z pucharem</h1>
      <address>
        <time datetime="2019-11-24T19:05:00+00:00">24 Nov 2019, 19:05</time>
      </address>
      <p>
        <b>Polskie piłkarki ręczne pokonały Białorusinki 34:29 (17:13) w Lublinie w ostatnim spotkaniu Turnieju 450-lecia Unii Lubelskiej. Zawodniczką meczu została wybrana skrzydłowa Aneta Łabuda.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/e7b395e1-a074-4fa1-956a-2ff066d0d671.mp3"/>
          </figure>
          <p>Obrotowa Joanna Drabik przyznaje, że spodziewała się trudnego spotkania (IAR)</p>
        </li>
        <li>
          <figure>
            <audio src="https://static.prsa.pl/268a79ac-9db4-4350-8090-bfa211d18cc0.mp3"/>
          </figure>
          <p>O swoich wrażeniach z pierwszych meczów w kadrze mówi 19-letnia rozgrywająca Magdalena Więckowska (IAR)</p>
        </li>
      </ul>
      <ul>
        <li>
          <b>We wcześniejszym spotkaniu Litwa przegrała z Ukrainą 22:27 (11:15)</b>
        </li>
        <li>
          <b>Polki triumfowały w turnieju z kompletem trzech zwycięstw. Drugie miejsce zajęły Białorusinki (2 zwycięstwa - 1 porażka), a trzecie - Ukrainki (1-2)</b>
        </li>
      </ul>
      <p>Początek spotkania niespodziewanie należał do Białorusinek, które w czwartej minucie wygrywały 3:1. Po dwóch celnych rzutach kapitan biało-czerwonych Karoliny Kudłacz-Gloc był już remis, a pierwsze prowadzenie 5:4 w siódmej minucie po bramce Anety Łabudy. Przez kolejne sześć minut Białorusinki zaliczyły tylko jedno trafienie, a Polki cztery (Kudłacz-Gloc z karnego oraz skrzydłowe - Łabuda dwie i Kinga Grzyb) i prowadziły 9:5.<br/><br/>Dwoma trafieniami z dystansu Dzijana Iljana zmniejszyła straty. Wtedy na boisku pojawiła się Patrycja Świerżewska, która rzutami z dystansu w krótkim czasie trzykrotnie pokonała Julię Kuncewicz i powiększyła przewagę ekipy gospodarzy. Polki utrzymywały prowadzenie do końca spotkania.</p>
      <related>
        <a href="https://www.polskieradio24.pl/5/4147/Artykul/2409573,Polskie-pilkarki-reczne-nie-zwalniaja-tempa-Ukraina-pokonana-w-turnieju-towarzyskim-w-Lublinie"/>
      </related>
      <p>Białorusinki były najtrudniejszym przeciwnikiem podczas lubelskiego turnieju, prezentowały dobrą szybkość rozgrywania akcji i dysponowały dobrym rzutem z dystansu. Słabiej natomiast grały skrzydłami, co mogło się podobać w drużynie biało-czerwonych. Efektowne bramki zdobywały zarówno Łabuda jak i Kinga Grzyb, które były najskuteczniejszymi zawodniczkami na parkiecie.<br/><br/>Był to piąty mecz Polek pod wodzą norweskiego trenera Arne Senstada i piąte zwycięstwo. Turniej był traktowany jako poligon doświadczalny przed najważniejszymi meczami - marcowymi z Rumunią i majowym z Ukrainą - w eliminacjach mistrzostw Europy 2020 i była tu możliwość przećwiczenia wielu elementów zarówno w obronie jak i ataku, a przede wszystkim zgrywania zespołu, w którym obok doświadczonych zawodniczek pojawiło się kilka obiecujących młodych.</p>
      <figure>
        <iframe data-src="https://twitter.com/handballpolska/status/1198659875766710272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>POLSKA – BIAŁORUŚ 34:29 (17:13)</b>
      </p>
      <p><b>Polska:</b> Gawlik, Płaczek, Zima – Zimny, Łabuda, Kobylińska, Grzyb , Matuszczyk, Kudłacz-Gloc , Janiszewska, Zawistowska, Zych , Więckowska , Drabik , Świerżewska, Achruk</p>
      <p><b>Białoruś:</b> Kuncewicz, Hrackiewicz – Dronawa, Iliana, Kocina, Artsiukowicz, , Rudkowskaja, Kanawał, Hutawa, Silickaja, Szamanowska, Cyrybka, Achramienka, Rabczanka, Jelisejewa, Mokat.</p>
      <p>(mb)</p>
      <related>
        <a href="https://www.polskieradio.pl/5/4147/Artykul/2409573,Polskie-pilkarki-reczne-nie-zwalniaja-tempa-Ukraina-pokonana-w-turnieju-towarzyskim-w-Lublinie"/>
      </related>
    </article>
  </body>
</html>