<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260477/agapidaki-kai-doksiadis-sto-sxedio-kanena-paidi-mono-gia-ta-asynodeyta-paidia"/>
    <meta property="og:site_name" content="LiFO"/>
    <meta property="article:published_time" content="2019-11-24T19:47:00+00:00"/>
    <meta property="og:title" content="Αγαπηδάκη και Δοξιάδης στο σχέδιο «Κανένα παιδί μόνο» για τα ασυνόδευτα προσφυγόπουλα"/>
    <meta property="og:description" content="Η ψυχολόγος Ειρήνη Αγαπηδάκη και ο συγγραφέας Απόστολος Δοξιάδης στο σχέδιο «Κανένα παιδί μόνο» για τα ασυνόδευτα παιδιά"/>
  </head>
  <body>
    <article>
      <h1>Αγαπηδάκη και Δοξιάδης στο σχέδιο «Κανένα παιδί μόνο» για τα ασυνόδευτα προσφυγόπουλα</h1>
      <h2>Η ψυχολόγος Ειρήνη Αγαπηδάκη και ο συγγραφέας Απόστολος Δοξιάδης στο σχέδιο «Κανένα παιδί μόνο» για τα ασυνόδευτα παιδιά</h2>
      <address><time datetime="2019-11-24T19:47:00+00:00">24 Nov 2019, 19:47</time> by <a rel="author">NEWSROOM</a></address>
      <p>
        <b>Η ψυχολόγος, Ειρήνη Αγαπηδάκη και ο συγγραφέας, <a href="https://www.lifo.gr/tags/%CE%91%CF%80%CF%8C%CF%83%CF%84%CE%BF%CE%BB%CE%BF%CF%82+%CE%94%CE%BF%CE%BE%CE%B9%CE%AC%CE%B4%CE%B7%CF%82">Απόστολος Δοξιάδης</a> θα συνδράμουν στο σχέδιο <a href="https://www.lifo.gr/now/politics/260454/paremvasi-mitsotaki-gia-ta-4-000-asynodeyta-paidia-stin-ellada-kanena-paidi-mono">«Κανένα παιδί μόνο»</a> για τα <a href="https://www.lifo.gr/tags/%CE%91%CF%83%CF%85%CE%BD%CF%8C%CE%B4%CE%B5%CF%85%CF%84%CE%B1+%CE%A0%CE%B1%CE%B9%CE%B4%CE%B9%CE%AC">ασυνόδευτα παιδιά</a> που φτάνουν στην Ελλάδα.</b>
      </p>
      <p>Ειδικότερα, εθνική συντονίστρια του σχεδίου αναλαμβάνει η ψυχολόγος, Ειρήνη Αγαπηδάκη, ενώ τις προσπάθειές της θα συνδράμει ο συγγραφέας Απόστολος Δοξιάδης με τους δύο εκπροσώπους της Κοινωνίας των Πολιτών να αποτελούν επιλογή του πρωθυπουργού, Κυριάκου Μητσοτάκη.</p>
      <p>Η Ειρήνη Αγαπηδάκη είναι Λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου. Είναι ψυχολόγος, έχει λάβει μεταπτυχιακό δίπλωμα ειδίκευσης στο γνωστικό αντικείμενο της «Προαγωγής και Αγωγής Υγείας» από την Ιατρική Σχολή του Εθνικού και Καποδιστριακού Πανεπιστημίου Αθηνών, από όπου έλαβε και το διδακτορικό της δίπλωμα.</p>
      <p>Έχει συμμετάσχει ως ερευνητική συνεργάτιδα σε πολλά εθνικά, ευρωπαϊκά και διεθνή ερευνητικά προγράμματα στα αντικείμενα της πολιτικής δημόσιας υγείας, της προαγωγής ψυχικής υγείας και πρόληψης ψυχικών διαταραχών, καθώς και της πρόληψης των χρόνιων νοσημάτων.</p>
      <p>Έχει δημοσιεύσει εργασίες της σε επιστημονικά περιοδικά με κριτές και έχει παρουσιάσει αποτελέσματα ερευνητικών εργασιών σε περισσότερα από 50 εθνικά, ευρωπαϊκά και διεθνή επιστημονικά συνέδρια και ημερίδες.</p>
      <p>«Ευχαριστώ τον Πρωθυπουργό για την τιμή που μου έκανε να με εμπιστευτεί σε ένα τόσο δύσκολο και ευαίσθητο ζήτημα. Έχω βαθιά επίγνωση των δυσκολιών και των προκλήσεων, αλλά έχω και εμπιστοσύνη στους Έλληνες πολίτες ότι αυτή η προσπάθεια θα βρει μία θέση στην καρδιά τους», δήλωσε η κ. Αγαπηδάκη.</p>
      <p>Από τη μεριά του ο Απόστολος Δοξιάδη ανέφερε χαρακτηριστικά: «Είναι καθοριστικό ότι τονίστηκε η σημασία της Κοινωνίας των Πολιτών, γιατί ως τώρα είχαμε μάθει, στην Ελλάδα, να βλέπουμε το κράτος από τη μία και τους πολίτες απέναντι, ουσιαστικά. Η Κοινωνία των Πολιτών ακριβώς γεφυρώνει αυτό το χάσμα, άλλοτε απαιτώντας κι άλλοτε συνεργαζόμενη δημιουργικά με το κράτος, όχι με φωνασκίες αλλά με συνεργασίες. Στο σχέδιο του Πρωθυπουργού, το «Κανένα παιδί μόνο», νομίζω μπορεί να φανεί πολύ καθοριστικά η μεγάλη σημασία που μπορεί να παίξει. Όσο κι αν δεν είναι αυτονόητο, με την ολοκλήρωση του προγράμματος «Κανένα παιδί μόνο» η Ελλάδα θα δώσει ένα μάθημα πολιτισμού στην Ευρώπη, γιατί πιστεύω ότι καμία άλλη ευρωπαϊκή χώρα δεν έχει συνολικά αντιμετωπίσει το πρόβλημα των ασυνόδευτων με τον τρόπο που θα γίνει».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/politics/260454/paremvasi-mitsotaki-gia-ta-4-000-asynodeyta-paidia-stin-ellada-kanena-paidi-mono"/>
      </related>
    </article>
  </body>
</html>