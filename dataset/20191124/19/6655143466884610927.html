<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/fiorentina/crisi-montella-1.4904170"/>
    <meta property="og:site_name" content="La Nazione"/>
    <meta property="article:published_time" content="2019-11-24T19:01:00+00:00"/>
    <meta property="og:title" content="Crisi Fiorentina: Montella non rischia (per ora), ma la gara col Lecce è decisiva"/>
    <meta property="og:description" content="A Verona i viola non sono disastrosi come a Cagliari, ma la &quot;rabbia&quot; annunciata dal tecnico non si è vista. Le assenze non bastano a giustificare una prova incolore"/>
  </head>
  <body>
    <article>
      <h1>Crisi Fiorentina: Montella non rischia (per ora), ma la gara col Lecce è decisiva</h1>
      <h2>A Verona i viola non sono disastrosi come a Cagliari, ma la "rabbia" annunciata dal tecnico non si è vista. Le assenze non bastano a giustificare una prova incolore</h2>
      <address><time datetime="2019-11-24T19:01:00+00:00">24 Nov 2019, 19:01</time> by <a rel="author">ROBERTO DAVIDE PAPINI</a></address>
      <p>Firenze, 24 novembre 2019 - Dal <a href="https://www.lanazione.it/firenze/fiorentina/cagliari-diretta-live-1.4878311"><b>disastroso 5-2 Cagliari</b></a> all'incolore <a href="https://www.lanazione.it/firenze/fiorentina/verona-diretta-live-1.4902944"><b>1-0 di Verona</b></a>: dopo due settimane <b>la Fiorentina</b> non cambia passo e incappa in un'altra sconfitta. Ovviamente, le proporzioni diverse dei due ko davvero contano poco: due trasferte e due sconfitte, una classifica sempre più anonima.  </p>
      <p>A Verona, rispetto a Cagliari, ci sono diverse attenuanti in più: un centrocampo rivoluzionato per le squalifiche di <b>Castrovilli </b>e <b>Pulgar</b>, Federico <b>Chiesa</b> fuori per le sue condizioni fisiche non al meglio ("giocherà quando starà bene fisicamente e mentalmente", dice sibillino il tecnico <b>Vincenzo Montella</b>) e <b>capitan Pezzella</b> messo fuori gioco al 1? da una gomitata di Di Carmine (l'ex che poi ha deciso la partita), un fallaccio che meritava qualcosa di più del solo cartellino giallo.  Per il resto, però, poche idee, ritmi bassi, praterie aperte per le ripartenze del Verona, mentre le ripartenze viola non hanno causato pericoli agli scaligeri. </p>
      <p>
        <a href="https://www.lanazione.it/firenze/fiorentina/verona-montella-1.4903920">Verona-Fiorentina 1-0, Montella: "Non abbiamo fatto bene tecnicamente"</a>
      </p>
      <p>Dopo questo nuovo stop, torna in ballo la posizione (scomoda) dell'allenatore: la proprietà, ovviamente, non è contenta di questi risultati, ma al momento la linea della società sembra essere quella, più volte ribadita, di confermare Montella. Certo, occorre invertire la tendenza dei risultati e delle prestazioni e da questo punto di vista la partita di sabato 30 novembre <b>contro il Lecce</b> (ore 20.45 al "Franchi" di Firenze) rischia di diventare decisiva per il futuro di Montella.</p>
      <p>La società si fa sentire tramite il direttore sportivo <b>Daniele Pradé</b>: "La mia è una preoccupazione professionale, ovvio che sia preoccupato. Avevo chiesto chiarimenti alla squadra già in settimana, loro avevano la convinzione di essere un gruppo già fortemente competitivo e questo è bello però mancano i risultati. Ora dobbiamo recuperare Castrovilli e Pulgar, e speriamo di recuperare Chiesa". Pradè aggiunge: "Montella? La squadra è nuova, è stata completata il 2 settembre e lui la allena dal 10 settembre. Noi dobbiamo essere bravi a dare stimoli ed essere ancora più incisivi. Dobbiamo avere voglia di rivalsa, e costruire una squadra competitiva. Commisso è uno ambizioso, non sarà contento della prestazione e del risultato ma è un presidente che sa quello che è il nostro percorso di crescita. <b>Sono dispiaciuto per il presidente Commisso</b> e per i nostri tanti tifosi, mi fa star male questo risultato ma sapevo che sarebbe potuto accadere questo momento. Il problema di Chiesa è fisico e non mentale, è tornato dalla Nazionale e non si è mai allenato al 100% con la squadra, non era in grado di giocare su un campo così pesante, anche se il campo ha tenuto. Non penso al futuro ma a partita dopo partita, mi aspetto una grande reazione fin dalla gara di sabato prossimo contro il Lecce".</p>
      <p>© Riproduzione riservata</p>
      <related>
        <a href="https://www.lanazione.it/firenze/fiorentina/verona-diretta-live-1.4902944"/>
        <a href="https://www.lanazione.it/firenze/fiorentina/pezzella-frattura-zigomo-1.4904093"/>
        <a href="https://www.lanazione.it/firenze/fiorentina/verona-montella-1.4903920"/>
      </related>
    </article>
  </body>
</html>