<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780027/%D8%A8%DB%8C%D8%B4-%D8%A7%D8%B2-%DB%8C%DA%A9-%D8%AA%D9%86-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1-%D8%B3%D8%B1%D8%A7%D9%88%D8%A7%D9%86-%DA%A9%D8%B4%D9%81-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:01:00+00:00"/>
    <meta property="og:title" content="جانشین انتظامی سیستان و بلوچستان: بیش از یک تن موادمخدر در سراوان کشف شد"/>
    <meta property="og:description" content="زاهدان- جانشین انتظامی سیستان و بلوچستان گفت: یک تن و ۳۲۸ کیلوگرم انواع موادمخدر در درگیری مسلحانه پلیس با سوداگران مرگ در سراوان کشف شد."/>
  </head>
  <body>
    <article>
      <h1>جانشین انتظامی سیستان و بلوچستان: بیش از یک تن موادمخدر در سراوان کشف شد</h1>
      <address>
        <time datetime="2019-11-24T19:01:00+00:00">24 Nov 2019, 19:01</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از پایگاه خبری پلیس، سردار احمد طاهری اظهار داشت: پلیس مبارزه با موادمخدر سراوان با پشتیبانی اطلاعاتی پلیس مبارزه با موادمخدر سیستان و بلوچستان از جا به جایی محموله موادمخدر از مناطق مرزی به این شهرستان مطلع و موضوع را به صورت ویژه در دستور کار خود قرار داد.</p>
      <p>وی افزود: تیم‌های عملیات ویژه پلیس مبارزه با موادمخدر سراوان با رصد مداوم تحرکات اعضای این باند قاچاق مواد افیونی شب گذشته قاچاقچیان را که با یک دستگاه خودرو وانت نیسان و یک دستگاه پژو ۴۰۵ در مسیر سراوان به خاش در تردد بودند شناسایی کرده و تحت نظر قرار دادند.</p>
      <p>جانشین انتظامی سیستان و بلوچستان ادامه داد: سوداگران مرگ به محض ورود به منطقه کمین با ماموران انتظامی درگیر و با آتش پر حجم تکاوران پلیس، ضمن رها کردن خودروها به سمت ارتفاعات منطقه متواری شدند.</p>
      <p>وی بیان کرد: ماموران در این عملیات ضمن دستگیری یک قاچاقچی یک تن و ۳۲۶ کیلو و ۱۲۰ گرم تریاک و ۲ کیلو و ۵۰ گرم هروئین را کشف کردند.</p>
      <p>سردار طاهری تصریح کرد: تلاش برای دستگیری سایر اعضای این باند مسلحانه مواد مخدر ادامه دارد.</p>
    </article>
  </body>
</html>