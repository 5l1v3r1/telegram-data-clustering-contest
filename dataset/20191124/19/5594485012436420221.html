<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/misteriozen-biznesmen-ot-livan-vdiga-bevrli-khils-v-burgas_news711192.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T19:41:00+00:00"/>
    <meta property="og:title" content="Мистериозен бизнесмен от Ливан вдига Бевърли хилс в Бургас"/>
    <meta property="og:description" content="Рабия Якуб Дарудж е наел известно проектантско бюро, за да изработи проекта и доклада по Оценката на въздействието върху околната среда"/>
  </head>
  <body>
    <article>
      <h1>Мистериозен бизнесмен от Ливан вдига Бевърли хилс в Бургас</h1>
      <h2>Рабия Якуб Дарудж е наел известно проектантско бюро, за да изработи проекта и доклада по Оценката на въздействието върху околната среда</h2>
      <address>
        <time datetime="2019-11-24T19:41:00+00:00">24 Nov 2019, 19:41</time>
      </address>
      <p>https://blitz.bg/obshtestvo/misteriozen-biznesmen-ot-livan-vdiga-bevrli-khils-v-burgas_news711192.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574614320-157461098444546.jpg"/>
      </figure>
      <p><b>Модерен комплекс с 20 самостоятелни сгради, 3 детски площадки, волейболно игрище, голям басейн, ресторант и зони за рекреация ще се изгради във вилна зона „Брястите“ в ж.к.“Меден рудник“, съобщава Флагман.бг.</b><br/><br/>Инвеститор е регистрираната на ул."Фердинандова" 57 - „Бейно инвест къмпани“ ЕООД, собственост на чуждестранния гражданин Рабия Якуб Джарудж.<br/><br/>Роденият в Ливан през 1963 година бизнесмен е мистериозна фигура. Липсва каквато и да е публична информация за неговата дейност. Той участва като съдружник и управител в 13 български фирми. В тях си партнира с гръцкия предприемач Никол Мавропсис, израелския бизнесмен Боаз Офир, Педро Фаустино Мартинез от Испания и руснак на име Вячеслав Гранкин.<br/><br/>Рабия Якуб Дарудж е наел известно проектантско бюро, за да изработи проекта и доклада по Оценката на въздействието върху околната среда (ОВОС).<br/><br/>Именно от този документ стават публично известни първите подробности за интересния проект в най-обезлюдената част на ж.к.“Меден рудник“.<br/><br/>„Бейно инвест къмпани“ ООД е закупил терен от 12 дка, който понастоящем е земеделска земя, намираща се на 500 метра от зона "Б" в ж.к.“Медед рудник“ и 220 м. от яз.Мандра.<br/><br/>Районът е перспективен, защото оттам ще минава т.нар. Южна дъга на Бургас, която ще извежда трафика от ж.к.Меден рудник към главния път Бургас-Созопол.<br/><br/>Очевидно концепцията на проекта е за луксозно строителство на затворен комплекс, защото е предвидено да живеят до 60 души, за които да се грижи 10 души персонал, става ясно от инвестиционното намерение.<br/><br/>Гледката, която се открива е много добра – към езерото, комплекса и морето. Това е една от най-високите точки на ж.к.“Меден рудник“.<br/><br/>От години парцелите в този район се оглеждат като добро място за изграждането на бутиков квартал на богатите, който да има модерна концепция и напълно завършен вид, доста по-различен от този, изграден в зона „Д“ на ж.к.Меден рудник, който бургазлии шеговито наричат "Меденрудниквуд".<br/><br/>Припомняме, че няколко бургаски богаташи успяха да изградят супермодерните си имения край Селото, но като цяло теренът там е общодостъпен, има както луксозни къщи, така и неугледни срутващи се къщи.<br/><br/>Размерът на инвестицията на Якуб Джарудж не се уточнява, но предвид факта, че става въпрос за строителството на около 8500 кв.м. РЗП на луксозни имоти и близо 9 дка инфраструктура – басейни, зони за рекреация и паркинги със сигурност ще е над 20 млн.евро.<br/><br/>Проектът е в напреднала фаза, има изготвен доклад по ОВОС, нищо чудно да се реализира през 2020 година.</p>
    </article>
  </body>
</html>