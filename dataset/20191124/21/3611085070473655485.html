<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/tenax-handbolisti-nosledz-dalibu-ehf-izaicinajuma-kausa/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T21:11:30+00:00"/>
    <meta property="og:title" content="“Tenax” handbolisti noslēdz dalību EHF Izaicinājuma kausā"/>
    <meta property="og:description" content="Svētdien Eiropas Handbola federācijas (EHF) Izaicinājuma kausa trešās kārtas atbildes spēlē Dobeles &quot;Tenax&quot; cīnījās neizšķirti 32:32 ar vienu no spēcīgākajām"/>
  </head>
  <body>
    <article>
      <h1>“Tenax” handbolisti noslēdz dalību EHF Izaicinājuma kausā</h1>
      <address><time datetime="2019-11-24T21:11:30+00:00">24 Nov 2019, 21:11</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Svētdien Eiropas Handbola federācijas (EHF) Izaicinājuma kausa trešās kārtas atbildes spēlē Dobeles “Tenax” cīnījās neizšķirti 32:32 ar vienu no spēcīgākajām Rumānijas komandām Turdas “Potaissa”. Ar to bija par maz, lai iekļūtu nākamajā kārtā, tādējādi Latvijas čempione dalību šajā turnīrā noslēgusi.</p>
      <p>“Tenax” pirmā pretiniece EHF Izaicinājuma kausā bija Luksemburgas komanda “Dudelange”, kuru ikdienā pārstāv arī Latvijas handbolists Toms Lielais. Latvijas komanda aizvadīja divas labas spēles, abās izcīnīja uzvaras (27:24, 28:24).</p>
      <p>Pret “Potaissa” pirmajā spēlē Dobeles sporta hallē tika sarīkota lieliska atmosfēra, abas komandas demonstrēja rezultatīvu handbolu, tomēr spēles kontrole bija pretinieku rokās, kuri pelnīti uzvarēja ar 38:35. Mača garumā bija dažas epizodes, kad spēle varēja pagriezties pretējā virzienā, taču šādos brīžos rumāņi allaž nospēlēja ļoti aukstasinīgi. Rumānijā mūsējiem nebija ko zaudēt, un “Tenax” bija ļoti motivēta parūpēties par nelielu pārsteigumu.</p>
      <p>Mača pirmais puslaiks apliecināja, ka abas komandas ir spēkos līdzīgas, un šajā spēlē viss var notikt. Gan vienai, gan otrai izdevās tikt līdz divu vārtu handikapam, “Tenax” to pat paveica vairākas reizes, taču nedaudz vājāk nospēlēja pirmā nogriežņa galotni, kā rezultātā pēc 30 minūtēm Latvijas čempione bija iedzinējos ar 15:16.</p>
      <p>Otrā puslaika sākumā “Tenax” ne tikai izlīdzināja rezultātu, bet pēc Ņikitas Pančenko vārtiem arī pārņēma vadību (18:17). Atlikušajā spēles laikā “Potaissa” pierādīja, ka ir augstas klases komanda, jo ne reizi neļāva mūsējiem iegūt lielāku pārsvaru par vieniem vārtiem un laukumā demonstrēja aukstasinīgu sniegumu. Rezultāta tablo noslēgumā vēstīja neizšķirtu rezultātu 32:32, kas nozīmēja, ka nākamajā kārtā iekļuva “Potaissa”.</p>
      <p>“Tenax” rindās pa septiņiem vārtiem guva Aivis Jurdžs un Ņikita Pančenko, pieci vārti Oskaram Arājam, četrus guva Andis Ērmanis un Egils Politers, Nils Miķelsons pievienoja trīs, bet ar diviem vārtiem šo spēli noslēdza Antons Šuleiko.</p>
      <p>
        <a href="http://handball.lv/news/tenax-dobele-izaicinajuma-kausu-nosledz-ar-neizskirtu-rumanija">Informāciju sagatavoja Latvijas Handbola federācija</a>
      </p>
    </article>
  </body>
</html>