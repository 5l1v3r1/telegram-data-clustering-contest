<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474487-amerykanskie-sankcje-na-firmy-powiazane-z-nord-stream-2"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T21:09:28+00:00"/>
    <meta property="og:title" content="Mocny cios dla Kremla? Sankcje na firmy budujące Nord Stream 2 wpisano do budżetu Pentagonu na 2020 rok"/>
    <meta property="og:description" content="&quot;To będzie drogo je kosztowało. Myślę, że jeśli sankcje zostaną przegłosowane, to firmy będą musiały zostać zamknięte&quot;."/>
  </head>
  <body>
    <article>
      <h1>Mocny cios dla Kremla? Sankcje na firmy budujące Nord Stream 2 wpisano do budżetu Pentagonu na 2020 rok</h1>
      <address><time datetime="2019-11-24T21:09:28+00:00">24 Nov 2019, 21:09</time> by <a rel="author" href="https://wpolityce.pl/autorzy/437-znalezione-w-sieci-2" target="_blank">Znalezione w sieci</a></address>
      <p>
        <b>Sankcje na firmy uczestniczące w budowie Nord Stream 2 (NS2) wpisano do projektu amerykańskiej ustawy o budżecie resortu obrony na rok finansowy 2020 - przekazał w kanadyjskim Halifax Jim Risch, przewodniczący komisji spraw zagranicznych Senatu USA.</b>
      </p>
      <p>
        <a href="https://wpolityce.pl/polityka/474093-da-swidania-gazprom-ale-czemu-milczy-prokuratura">CZYTAJ RÓWNIEŻ: Mówimy Gazpromowi: „Da swidania”, ale dlaczego prokuratura nie mówi nic?</a>
      </p>
      <p>Powodem wpisania sankcji do ustawy jest to, że „zamyka się okno” i „znaczna część Nord Stream 2” już została zbudowana - powiedział Risch w kuluarach Forum Bezpieczeństwa Międzynarodowego w kanadyjskim Halifax.</p>
      <p>Dodał, że wierzy, iż sankcje będą tak poważne, że firmy zdecydują się nie uczestniczyć w tym projekcie.</p>
      <blockquote>To będzie drogo je kosztowało. Myślę, że jeśli sankcje zostaną przegłosowane, to firmy będą musiały zostać zamknięte, a Rosjanie będą musieli szukać innej drogi (…)</blockquote>
      <p>— oświadczył Risch, cytowany przez portal Defense News.</p>
      <p>By weszła w życie, ustawa o budżecie resortu obrony na rok 2020 musi być przegłosowana przez obie izby Kogresu USA - Izbę Reprezentantów i Senat.</p>
      <p>Pełny tekst ustawy nie został opublikowany. Risch mówi jednak, że jej zapisy o Nord Stream 2 są bliskie ustawie „Ochrona Bezpieczeństwa Energetycznego Europy”, którą komisja spraw zagranicznych Senatu USA przegłosowała w lipcu.</p>
      <p>Senatorzy uznali wtedy, że Rosja posługuje się dostawami surowców jak narzędziem szantażu politycznego, a uruchomienie Nord Stream 2 jeszcze jej to ułatwi. Ustawa przewidywała sankcje przeciwko finansowym i biznesowym partnerom tego projektu z Europy Zachodniej.</p>
      <p>Wart 11 mld dolarów Nord Stream 2 to projekt liczącej 1200 km dwunitkowej magistrali gazowej prowadzącej przez Bałtyk, z Ust-Ługi w Rosji do Greifswaldu w Niemczech, o mocy przesyłowej 55 mld metrów sześciennych surowca rocznie. Rosja wraz z jego uruchomieniem zamierza znacznie ograniczyć tłoczenie gazu tranzytem rurociągami biegnącymi przez terytorium Ukrainy. Budowa NS2 opóźniła się; Dania dopiero pod koniec października wydała zezwolenie na ułożenie rury w swojej wyłącznej strefie ekonomicznej. Przeciwne budowie Nord Stream 2 są m.in. Polska, kraje bałtyckie, Ukraina i USA.</p>
      <p>
        <b>Niemiecki dziennik „Bild” oskarżył w sobotę rząd w Berlinie o prowadzenie działań dyplomatycznych w USA, których celem jest zapobieżenie nałożeniu sankcji na firmy biorące udział w budowie Nord Stream 2. Powoływał się przy tym na dokument „zachodnioeuropejskiej służby wywiadowczej”.</b>
      </p>
      <p>Gdyby sankcje zostały wprowadzone przed 31 grudnia 2019 roku, „doprowadziłoby to do opóźnienia realizacji projektu o 5 lat” - cytuje „Bild” raport wywiadu. Chociaż projekt Nord Stream 2 znajduje się już w końcowej fazie, to - jak oceniają eksperci - wycofanie się z niego w tym momencie z powodu zagrożenia sankcjami specjalistycznych firm ze Szwajcarii i Włoch miałoby poważne konsekwencje.</p>
      <p>mly/PAP</p>
    </article>
  </body>
</html>