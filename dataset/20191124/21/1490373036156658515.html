<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/tenis/davis-cup-spanelsko-kanada-roberto-bautista-rafael-nadal_1911242134_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T21:34:00+00:00"/>
    <meta property="og:title" content="Španělští tenisté porazili ve finále Davis Cupu Kanadu a pošesté v historii získali ‚salátovou mísu‘"/>
    <meta property="og:description" content="Vítězný bod přidal první hráč světa Rafael Nadal výhrou nad Denisem Shapovalovem. První bod favoritům zajistil Roberto Bautista, který tři dny po smrti svého otce porazil Felixe Augera-Aliassimea."/>
  </head>
  <body>
    <article>
      <h1>Španělští tenisté porazili ve finále Davis Cupu Kanadu a pošesté v historii získali ‚salátovou mísu‘</h1>
      <address><time datetime="2019-11-24T21:34:00+00:00">24 Nov 2019, 21:34</time> by <a rel="author">ČTK</a></address>
      <p>
        <b>Španělští tenisté slaví pošesté daviscupový titul. V novém modelu soutěže využili v Madridu domácí prostředí a ve finále porazili Kanadu 2:0 na zápasy. Vítězný bod přidal první hráč světa Rafael Nadal výhrou nad Denisem Shapovalovem 6:3, 7:6. První bod favoritům zajistil Roberto Bautista, který tři dny po smrti svého otce porazil Felixe Augera-Aliassimea 7:6 a 6:3.</b>
      </p>
      <p>Zápasem Španělů s Kanaďany skončil premiérový finálový turnaj Davisova poháru v Madridu, který nahradil dosavadní tradiční model soutěže. Během týdne hrálo o trofej 18 týmů, mezi které se čeští tenisté letos nekvalifikovali.</p>
      <p>Španělsko získalo „salátovou mísu“ po osmi letech. Předtím se radovalo v roce 2000 (ve finále porazilo Austrálii), 2004 (USA), 2008 (Argentinu), 2009 (ČR) a 2011 (Argentinu). Rekordmany soutěže jsou Spojené státy americké s 32 tituly, trofej ale tenisté USA zvedli nad hlavu naposledy v roce 2007.</p>
      <related>
        <h4>Číst článek</h4>
        <a href="https://www.irozhlas.cz/sport/tenis/tenis-davis-cup-cesko-jonas-forejtek-jaroslav-navratil-souperi-cesky-daviscupovy_1911241311_mim"/>
      </related>
      <p>Bautista ve čtvrtek opustil španělský výběr a ještě týž den večer jeho otec Joaquín zemřel. Ve finále se ale devátý hráč světa na kurt vrátil a k radosti 12 500 fanoušků zápas zvládl. Devatenáctiletého Augera-Aliassimea, který dostal šanci poprvé ve finálovém týdnu, zdolal po boji za necelé dvě hodiny.</p>
      <p>První set rozhodl tie-break a Španěl ho získal poměrem 7:3. Ve druhé sadě brejk na 2:0 neudržel, ale další z šesté hry už ustál a po mečbolu se radoval z výhry. Po rychlém pohledu k nebesům slavil skokem mezi realizační tým.</p>
      <p>„Je to pro mě velmi zvláštní pocit. Šel jsem na kurt zkusit dostat ze sebe to nejlepší a to se mi povedlo. Jsem šťastný, že má Španělsko první bod,“ řekl Bautista.</p>
      <p>Nadal rozhodl první set brejkem na 4:2 a proměnil třetí setbol. Ve vyrovnané druhé sadě hrál Shapovalov na hranici svých možností a vynutil si s domácí hvězdou tie-break.</p>
      <p>V tom Nadal vedl 6:4, při prvním mečbolu ale podcenil vítězný úder a soupeř ho prohodil, druhý pak Kanaďan odvrátil při servisu. Levou rukou hrající Nadal ustál jeden setbol a při třetím mečbolu mu pomohla Shapovalovova rána do sítě.</p>
      <p>Ve finálovém turnaji odehrál Nadal osm zápasů, pět dvouher a tři čtyřhry: všechny vyhrál a ani jednou nepřišel o servis. Daviscupový triumf si vychutnává už počtvrté v kariéře. Španělsku pomohl k titulu rovněž v letech 2004, 2009 a 2011.</p>
      <figure>
        <iframe data-src="https://twitter.com/anyuser/status/1198697039254736897" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/tenis/davis-cup-tenis-nadal-murray-spanelsko-vysledek-vysledky-velka-britanie-anglie_1911231752_mov"/>
        <a href="https://www.irozhlas.cz/sport/tenis/tenis-davis-cup-novy-format-turnaj-madrid-rafel-nadal-novak-djokovic-andy-murray_1911212321_and"/>
        <a href="https://www.irozhlas.cz/sport/tenis/tenis-wta-oceneni-karolina-pliskova-karolina-muchova-barbora-strycova-sie-su-wej_1911211223_and"/>
      </related>
    </article>
  </body>
</html>