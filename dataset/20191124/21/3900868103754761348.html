<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1563046/black-friday-odigos-epibiwsis-gia-na-min-einai-%E2%80%A6mayres-oi-agores-sas-"/>
    <meta property="og:site_name" content="NOOZ."/>
    <meta property="article:published_time" content="2019-11-24T21:48:00+00:00"/>
    <meta property="og:title" content="“Black Friday”: Οδηγός επιβίωσης για να μην είναι …”μαύρες” οι αγορές σας!"/>
    <meta property="og:description" content="Ενόψει της «Μαύρης Παρασκευής»,  οι καταναλωτές βομβαρδίζονται κυριολεκτικά από τις καμπάνιες των μεγάλων καταστημάτων."/>
  </head>
  <body>
    <article>
      <h1>“Black Friday”: Οδηγός επιβίωσης για να μην είναι …”μαύρες” οι αγορές σας!</h1>
      <address>
        <time datetime="2019-11-24T21:48:00+00:00">24 Nov 2019, 21:48</time>
      </address>
      <p>
        <b>Ενόψει της «Μαύρης Παρασκευής»,  οι καταναλωτές βομβαρδίζονται κυριολεκτικά από τις καμπάνιες των μεγάλων καταστημάτων.</b>
      </p>
      <p>Στις 29 Νοεμβρίου 2019,  είναι η «Black Friday»  ή καλύτερα η «Μαύρη Παρασκευή του Νοεμβρίου», που όπως κάθε χρόνο οι καταναλωτές θα έχουν την ευκαιρία να απολαύσουν τις αγορές προϊόντων, σε πολύ μεγάλες εκπτώσεις και προσφορές. <br/>Και φυσικά μόνο μαύρη δεν είναι αφού πέρσι, σύμφωνα με έρευνα με τα στοιχεία του Black Friday Global η Ελλάδα αύξησε τους τζίρους της σε σχέση με μια κανονική Παρασκευή κατά 2600%, κάτι που φέρνει τη χώρα μας  στην τέταρτη θέση στον κόσμο στις 55 αγορές που πραγματοποιήθηκε η έρευνα.</p>
      <p>Ενόψει της «Μαύρης Παρασκευής»,  οι καταναλωτές βομβαρδίζονται κυριολεκτικά από τις καμπάνιες των μεγάλων καταστημάτων.Οι επιχειρήσεις μέσα από τις ηλεκτρονικές σελίδες τους  προτρέπουν τους καταναλωτές να κάνουν έρευνα αγοράς αρκετές μέρες πριν, να φτιάξουν λίστα με τα προϊόντα που θέλουν να αγοράσουν και να καθορίσουν συγκεκριμένο μπάτζετ.<br/><br/>Το τελευταίο δεκαήμερο έχουν κάνει την εμφάνισή τους στις ιστοσελίδες και χρονόμετρα που μετρούν αντίστροφά μέχρι τη μεγάλη μέρα των προσφορών, ενώ ήδη προβάλλονται τα πρώτα διαφημιστικά σποτ των εταιρειών.</p>
      <p>Οι προτιμήσεις του κοινού φανερώνουν ότι μεγάλο μερίδιο της αγοράς έχουν τα ρούχα, τα παπούτσια, τα ηλεκτρονικά είδη, οι οικιακές συσκευές και τα καλλυντικά. Σε προσφορές όμως έχουν προχωρήσει ακόμα και οι αεροπορικές εταιρείες, τα ηλεκτρονικά σούπερ μάρκετ και τα μεγάλα φαρμακεία.</p>
      <p>Πηγές της αγοράς αναφέρουν παράλληλα ότι φέτος, ίσως περισσότερο από κάθε χρονιά, θα υπάρχουν πολλές προσφορές και σε διάφορες υπηρεσίες όπως γυμναστήρια, κομμωτήρια, ασφάλειες, φροντιστηριακά μαθήματα κ.α.</p>
      <p>
        <b>Τι πρέπει να προσέξουμε</b>
      </p>
      <p>Εκτός από τις μεγάλες προσφορές, η Black Friday μπορεί να έχει «παγίδες» και ψεύτικες προσφορές, συνεπώς οι καταναλωτές καλούνται να είναι ιδιαίτερα προσεκτικοί.<br/>Η καλύτερη συμβουλή που δίνουν οι ειδικοί στους καταναλωτές είναι να καθορίσουν το μπάτζετ τους, να γνωρίζουν τις αρχικές τιμές και να κάνουν λίστα με αυτά που θέλουν και θεωρούν απαραίτητα.<br/>Παρακολουθήστε τις τιμές της αγοράς λίγες μέρες νωρίτερα και κάντε συγκρίσεις.</p>
      <p><b>Σύμφωνα με την ΕΣΕΕ ως «Black Friday» ορίζεται η τελευταία Παρασκευή του Νοεμβρίου, η οποία σηματοδοτεί την έναρξη της εορταστικής περιόδου και:</b><br/>-Δεν αποτελεί τακτικές εκπτώσεις αλλά προωθητική ενέργεια και αφορά όλη την αγορά και όλες τις επιχειρήσεις, μικρής, μεσαίας και μεγάλης κλίμακας.<br/>-Η συμμετοχή των εμπορικών καταστημάτων είναι προαιρετική.<br/>-Στα προϊόντα που προσφέρονται, θα πρέπει να αναγράφονται ευκρινώς η παλαιά και η νέα μειωμένη τιμή.<br/>-Εφόσον αναγράφεται ποσοστό μείωσης, αυτό θα πρέπει να αναρτάται σε εμφανή σημεία του καταστήματος και οπωσδήποτε στα σημεία που πωλούνται τα προϊόντα.<br/>-Δεν επιτρέπεται η προσφορά ειδών των οποίων η ποσότητα υπερβαίνει το πενήντα (50%) του συνόλου των κωδικών που διαθέτει το κατάστημα.<br/>-Χρειάζεται προσοχή τόσο στην αποτύπωση όσο και στην ουσία των μειώσεων, καθώς τα προβλεπόμενα διοικητικά πρόστιμα είναι μεγάλα και αχρείαστα.</p>
      <p>Για τις online αγορές πάνω κάτω ισχύουν ότι ισχύει για κάθε μέρα που δεν θα είναι «Black»,με τους ειδικούς να συνιστούν στους καταναλωτές να είναι ιδιαίτερα υποψιασμένοι με τις «θεαματικές» και μη ρεαλιστικές εκπτώσεις.<br/>Βασικός κανόνας online αγορών είναι πάνω από όλα οι χρήστες να διασφαλίζουν ότι όλες οι αγορές τους γίνονται σε ασφαλείς ιστότοπους δηλαδή σε νόμιμους ιστότοπους, που έχουν δοκιμασθεί και κριθεί ως αξιόπιστοι για online αγορές.</p>
      <p><b>Μετά την Black Friday, η Cyber Monday</b><br/>Βέβαια, δεν πρέπει να ξεχνάμε ότι τρεις ημέρες μετά την Black Friday, έρχεται η Cyber Monday, μια ακόμα ευκαιρία για φθηνές αγορές, που αφορά τις αγορές που γίνονται αποκλειστικά μέσω διαδικτύου.<br/>Φέτος η Cyber Monday «πέφτει» τη Δευτέρα 2 Δεκεμβρίου 2019.</p>
    </article>
  </body>
</html>