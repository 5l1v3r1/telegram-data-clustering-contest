<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780030/%D8%A8%D8%B3%DB%8C%D8%AC-%D8%A7%D9%84%DA%AF%D9%88%DB%8C%DB%8C-%D9%85%D9%86%D8%A7%D8%B3%D8%A8-%D8%AF%D8%B1-%D9%BE%DB%8C%D8%B4%D8%B1%D9%81%D8%AA-%D8%A8%D8%B1%D8%AE%D9%88%D8%B1%D8%AF%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%D9%88-%D8%A7%D9%85%D9%86%DB%8C%D8%AA%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T21:30:42+00:00"/>
    <meta property="og:title" content="تولیت آستان قدس رضوی: بسیج الگویی مناسب در پیشرفت برخوردهای سیاسی و امنیتی است"/>
    <meta property="og:description" content="مشهد - تولیت آستان قدس رضوی گفت: اگر بخواهیم در برخوردهای سیاسی، اقتصادی و امنیتی پیشرفت کنیم، بسیج الگوی ما است، زیرا بسیج اسوه‌ای است که توانایی‌هایش را در جنگ تحمیلی نشان داده است."/>
  </head>
  <body>
    <article>
      <h1>تولیت آستان قدس رضوی: بسیج الگویی مناسب در پیشرفت برخوردهای سیاسی و امنیتی است</h1>
      <address>
        <time datetime="2019-11-24T21:30:42+00:00">24 Nov 2019, 21:30</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام‌والمسلمین احمد مروی شامگاه یکشنبه، در گردهمایی بزرگ بسیجیان که در حرم مطهر رضوی برگزار شد، بسیجی‌وار رفتار کردن را جهادی عمل‌کردن برشمرد و اظهار کرد: اگر بخواهیم در برخوردهای سیاسی، اقتصادی و امنیتی پیشرفت کنیم، بسیج الگوی ما است، زیرا بسیج اسوه‌ای است که توانایی‌هایش را در جنگ تحمیلی نشان داده است.</p>
      <p>تولیت آستان قدس رضوی افزود: بسیج و بسیجی فقط یک جریان نظامی و شبه‌نظامی نیست بلکه یک تفکر، اندیشه و جهان‌بینی است که باید در همه حوزه‌ها حضور داشته باشد.</p>
      <p>وی بابیان اینکه بسیج را نباید در یک جریان نظامی خلاصه کرد، افزود: اگر بسیج وجود نداشت، سرنوشت دفاع مقدس معلوم نبود و حضور این نیروهای مخلص بود که پیروزی را برای این ملت به ارمغان آورد.</p>
      <p>تولیت آستان قدس رضوی ادامه داد: تفکر بسیجی به معنای عمل جهادی و بسیجی فکر و عمل کردن است.</p>
      <p>وی همچنین اظهار کرد: مقام معظم رهبری تعبیری دارند و می‌فرمایند عمل جهادی یعنی کاری برخاسته از ایمان و دوم استفاده از همه ظرفیت‌های یک انسان.</p>
      <p>حجت‌الاسلام مروی افزود: اگر انسان و مدیری خداترس بوده و روحیه جهادی داشته باشد و در رفتارش خدا را ناظر بداند این یک عمل جهادی است و کشور ما به چنین نیروهایی نیاز دارد.</p>
      <p>وی تصریح کرد: کسانی که  در مسئولیت قرار می‌گیرند باید دارای ایمان باشند، به مردم فکر کنند و خدمت به مردم را سرلوحه خود قرار دهند و درد، نیاز و مشکلات مردم را مشکل خود بدانند. یک انسان مؤمن و با ایمان، این‌چنین است.</p>
      <p>تولیت آستان قدس رضوی گفت: پس از اتمام جنگ، عده‌ای این فکر را القاء می‌کردند که ما دیگر به بسیج نیازی نداریم ولی مقام معظم رهبری باصلابت، قدرت، روشن‌بینی و ژرف‌نگری از این یادگار ارزشمند امام (ره) صیانت کردند و آن را گسترش دادند. </p>
      <p>وی همچنین افزود: اگر ما از همه ظرفیت‌هایمان استفاده کنیم حتماً وضعیت اقتصادی‌مان نیز تغییر می‌کند. تفکر بسیجی یعنی کسانی که از خود عبور کرده باشند و خدمت به مردم را افتخار بدانند و ذهن خود را نه برای مال‌اندوزی، بلکه برای خدمت به مردم مغتنم شمارند.</p>
      <p>حجت‌الاسلام مروی افزود: آنجا که از تفکر بسیجی و عمل جهادی برای خدا استفاده نکنیم و منافع شخصی و جمعی را بر منافع ملی ارجحیت دهیم، آنجا عقب‌نشینی کرده‌ایم.</p>
      <p>وی دلیل عبور از موانع بسیار زیاد را در این ۴۰ سال را روحیه بسیجی دانست و گفت: مردم ما همه بسیجی هستند و به همین دلیل است که دشمن نتوانسته موفق شود. تفکر بسیجی ملت ایران است که کسانی را که آتش می‌زنند و می‌شکنند را سرجایشان می‌نشاند.</p>
      <p>حجت‌الاسلام مروی افزود: ما باید از انقلاب، نظام و ناموسمان دفاع کنیم. درست است مردم زیادی در رنج، بیکاری و مشکلات اقتصادی و تورم هستند ولی به‌خاطر رهبری، نظام و انقلاب تحمل می‌کنند اما مسئولان باید این بصیرت و صبوری مردم را مغتنم بدانند و هرلحظه خود را برای مردم بکار گیرند.</p>
      <p>تولیت آستان قدس رضوی گفت: بنزین گران شد ولی ملت ایران، باعزت و کرامت با آن برخورد کردند. من به سه قوه می‌گویم این تصمیم را گرفتید و این تصمیم نظام تلقی می‌شود و مردم نیز پذیرفتند، نگذارید به دلیل گرانی یک کالا، صدها کالای دیگر گران شود و افراد سوءاستفاده‌گر هر تخلفی را انجام دهند؛ زیرا این وظیفه دولت است که از حق مردم حراست کند و جواب کرامت و بزرگواری مردم را بدهد.</p>
      <p>حجت‌الاسلام مروی بیان کرد:این اتفاق اگر در کشور دیگری می‌افتاد حوادث بسیار ناگواری رخ می‌داد ولی مردم ما با بزرگواری پذیرفتند و جوابشان این است که به آن‌ها خدمت شود.</p>
      <p>وی خطاب به بسیجیان گفت: زائر حرم امام رضا (ع) هیچ‌گونه دغدغه امنیتی ندارد و این به خاطر شماست که بدون هیچ چشم‌داشتی برای مهمانان امام رضا (ع) خدمت می‌کنید.</p>
      <p>همچنین سردار یعقوبعلی نظری، فرمانده سپاه امام رضا (ع) در این مراسم اظهار کرد: توفیق بسیار بزرگی است که برای بسیج فراهم‌شده تا بتواند در موضوع امنیت، وظیفه خود را در جوار مولایمان انجام دهد.</p>
      <p>وی از زحمات تمامی کسانی که در ایجاد امنیت برای زائران تلاش می‌کنند تشکر کرده و بر  کیفیت‌بخشی در این حوزه تأکید نمود.</p>
      <p>در این مراسم حاج صادق آهنگران به سرودن ابیاتی در حضور بسیجیان پرداخت و  از چند تن از بسیجیان تقدیر به عمل آمد.</p>
    </article>
  </body>
</html>