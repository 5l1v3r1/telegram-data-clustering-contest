<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419122"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T21:33:00+00:00"/>
    <meta property="og:title" content="בתום דרמה גדולה: ראשל&quot;צ בחצי הגמר"/>
    <meta property="og:description" content="כמו חברתה מליגת העל, גם הקבוצה הכתומה מראשון לציון העפילה לחצי גמר גביע המדינה בכדורסל כששרדה מותחן גדול מול הרצליה עם 85:84"/>
  </head>
  <body>
    <article>
      <h1>בתום דרמה גדולה: ראשל"צ בחצי הגמר</h1>
      <address><time datetime="2019-11-24T21:33:00+00:00">24 Nov 2019, 21:33</time> by <a rel="author">נרי וייס</a></address>
      <p><b>קללת הלאומית.</b> מאז עונת 2010/11 לא הצליחה קבוצה מהליגה הלאומית, הליגה השניה, להגיע אל חצי גמר גביע המדינה בכדורסל.</p>
      <p>הערב (ראשון) בני הרצליה, היורדת מליגת העל בעונה שעברה וזו שנחשבת למועמדת הבכירה לשוב אליה עם סיום העונה הנוכחית, כמעט ועשתה זאת כשהייתה רחוקה מרחק סל אחד מסנסציה.</p>
      <p>ההרצליינים אירחו הערב את מכבי ראשון לציון באולמם הביתי, אולם היובל שצפוי בהמשך העונה לשנות את שמו לאולם "איינשטיין" על שמו של איש הספורט מאיר איינשטיין ז"ל, במסגרת רבע גמר גביע המדינה בכדורסל כשהם עם סגל קצר במיוחד.</p>
      <p>לא פחות מ-4 שחקנים מרכזיים חסרה הרצליה הערב מול הקבוצה העמוקה מראשל"צ שהגיעה לאחר ההדחה המוקמת מאירופה. גייב לוין היה פצוע, אופק מלכה ונועם אביבי היו מורחקים וג'אקים דונאלדסון נטש את המשחק כבר ברבע השני.</p>
      <p>כל זאת לא הפריע להרצליה למתוח את הקבוצה הכתומה מליגת העל וכמעט אף לנצח אותה כשרק החטאה של אור לאומי מקו העונשין מנע ממנה שיוויון ואולי ניצחון בשניות הסיום.</p>
      <p>הרצליה שהדיחה את זו שהחליפה איתה מקומות אשתקד, מכבי חיפה, בסיבוב הקודם, כמעט ועושה זאת שוב ליריבה מליגת העל.</p>
      <p>ראשל"צ שבשמינית הגמר התקשתה מול אליצור יבנה וגברה עליה בחודו של סל בדרך לרבע הגמר, עושה זאת פעם שניה הערב מול קבוצה מהלאומית ומעפילה שנה שניה ברציפות אל חצי גמר גביע המדינה בכדורסל עם ניצחון דרמטי בתוצאה 85:84. בשנה שעברה זה נגמר עם תואר סגנית מחזיקת הגביע, כיצד זה ייגמר הפעם?</p>
      <p><b>קלעו לראשל"צ:</b> המילטון 21, בלייזר וקלי 16 כ"א, וויליאמס 12, סווינג 10, טישמן 7, אריאל 3.</p>
      <p><b>להרצליה:</b> אנתוני 23, לאומי 21, אייזנדורף 14, פישר 10, חנוכי ודונאלדסון 8 כ"א.</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>