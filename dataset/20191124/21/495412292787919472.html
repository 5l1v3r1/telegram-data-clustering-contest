<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-spezia-frosinone-streaming-video-dazn-bianchi-ancora-in-crisi-serie-b/1950813/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T21:45:51+00:00"/>
    <meta property="og:title" content="DIRETTA/ Spezia Frosinone (risultato finale 2-0): la chiude Bidaoui!"/>
    <meta property="og:description" content="Diretta Spezia Frosinone streaming video DAZN: orario, quote e risultato live del match della tredicesima giornata del campionato di Serie B."/>
  </head>
  <body>
    <article>
      <h1>DIRETTA/ Spezia Frosinone (risultato finale 2-0): la chiude Bidaoui!</h1>
      <h2>Diretta Spezia Frosinone streaming video DAZN: probabili formazioni, orario, quote e risultato live del match della tredicesima giornata del campionato di Serie B allo stadio Picco.</h2>
      <address><time datetime="2019-11-24T21:45:51+00:00">24 Nov 2019, 21:45</time> by <a rel="author" href="https://www.ilsussidiario.net/autori/fabio-belli/" target="_blank">Fabio Belli</a></address>
      <h4>DIRETTA SPEZIA FROSINONE (RISULTATO FINALE 2-0): LA CHIUDE BIDAOUI!</h4>
      <p>Lo <b>Spezia</b> ritrova la vittoria tra le mura amiche del Picco battendo il <b>Frosinone</b> per <b>2-0</b>, si interrompe la striscia di risultati utili della squadra di Nesta che oggi in caso di successo sarebbe entrata pienamente in zona play-off. Nel finale saltano completamente gli schemi, la mancanza di lucidità gioca brutti scherzi ai ciociari che perdono un pallone dietro l’angolo, già al 74′ Bardi deve compiere una prodezza per negare il gol del raddoppio a <b>Bidaoui</b>. Il marocchino sembra avere un conto aperto con gli avversari e al 90′, in campo aperto, mette il punto esclamativo regalando i tre punti alla squadra di Italiano che può guardare al futuro con un po’ più di tranquillità, la classifica resta deficitaria ma per una sera gli spezzini possono respirare e soprattutto godersi la festa. <i>{agg. di Stefano Belli}</i></p>
      <h4>PALO DI HAAS!</h4>
      <p>Quando mancano poco più di venti minuti al novantesimo resiste il vantaggio dello <b>Spezia</b> che sta battendo il <b>Frosinone</b> per <b>1-0</b>. A inizio ripresa Nesta mette mano al suo undici togliendo il deludente Ciano per inserire Novakovich, dopo l’ottimo primo tempo il tecnico Italiano non ha alcun motivo di variare l’assetto dei suoi. Spezzini pericolosissimi in contropiede con Gudjohnsen che per poco non manda in porta Bidaoui con un lancio lungo chirurgico, i canarini devono stare attentissimi a non sbilanciarsi troppo in avanti, perché invece di riacciuffare il pari rischierebbero di essere nuovamente trafitti dai liguri. Al 57′ arriva il secondo legno della serata per i ciociari con <b>Haas</b> che in scivolata colpisce il pallone che va a stamparsi sul<b> palo</b>, ancora una volta Scuffet e la retroguardia dello Spezia si salvano da un gol praticamente già fatto, serata sfortunata per la compagine laziale. Poco dopo <b>Bidaoui</b> firma il raddoppio, esplode la festa del Picco ma ci pensa il guardalinee a raffreddare gli animi alzando la bandierina: <b>gol annullato</b> per fuorigioco. <i>{agg. di Stefano Belli}</i></p>
      <h4>GOL DI GUDJOHNSEN!</h4>
      <p>Il primo tempo di <b>Spezia-Frosinone</b> va in archivio sul <b>risultato live</b> di <b>1-0</b> in favore della squadra allenata da Italiano. Il punteggio cambia al 27′ quando <b>Gudjohnsen</b> calcia in porta facendo passare il pallone tra le gambe di Bardi, inutile l’intervento dell’estremo difensore che deve andare a raccoglierlo in fondo alla rete. Sulle ali dell’entusiasmo i liguri continuano ad attaccare e alla mezz’ora sfiorano il raddoppio con la gran botta di Ricci, questa volta il portiere dei ciociari salva la situazione e tiene a galla i suoi con una parata al limite del miracoloso. Al 34′ nuovo affondo degli spezzini con Capuano che all’ultimo momento riesce a chiudere Bidaoui in corner, al Picco i padroni di casa stanno legittimando il vantaggio, nella ripresa serve un Frosinone diverso per rovesciare la situazione. <i>{agg. di Stefano Belli}</i></p>
      <h4>PALO DI DIONISI!</h4>
      <p>Al Picco è cominciato il match tra <b>Spezia</b> e <b>Frosinone</b>, a metà del primo tempo il punteggio resta fermo sullo<b> 0-0</b>. Ciociari subito a un passo dal gol al 2′ con <b>Dionisi</b> che colpisce il <b>palo</b> a portiere battuto, occasionissima in avvio gettata al vento dalla formazione di Nesta che ha approcciato la gara con il piglio giusto. I padroni di casa impiegano qualche minuto di più a carburare ma al 10′ arriva la prima palla gol della serata anche per la squadra allenata da Italiano con <b>Mastinu</b> che da fuori area testa i riflessi di <b>Bardi</b> che si disimpegna piuttosto bene. Pressione sempre alta degli ospiti che al 17′ battono un calcio d’angolo, Krajnc anticipa tutti ma si vede negare il gol dal salvataggio sulla linea di <b>Gudjohnsen</b> che toglie le castagne dal fuoco a Scuffet. <i>{agg. di Stefano Belli}</i></p>
      <h4>STREAMING VIDEO E TV: COME VEDERE LA PARTITA</h4>
      <p>Per seguire la <b>diretta tv</b> di <b>Spezia Frosinone</b>, domenica 24 novembre 2019, non ci si potrà collegare sui canali in chiaro o a pagamento sul digitale terrestre o sul satellite. Il match sarà disponibile in esclusiva in <b>diretta streaming video</b> via internet per tutti gli abbonati a DAZN, che potranno collegarsi tramite pc sul sito dazn.it, oppure con dispositivi mobili come tablet o smartphone o tramite smart tv all’app ufficiale DAZN.</p>
      <h4>FORMAZIONI UFFICIALI!</h4>
      <p>Siamo pronti per seguire <b>Spezia Frosinone</b>, ci chiediamo però ancora con quali numeri le due formazioni di Serie B arrivino a questa partita. Inizio di campionato davvero difficile per i liguri, infatti lo Spezia finora ha raccolto 12 punti con tre vittorie, altrettanti pareggi e ben sei sconfitte, che pesano anche su una differenza reti in negativo (-3), dal momento che i gol segnati sono 15 mentre quelli subiti assommano a 18 per lo Spezia. Si sta riprendendo invece il Frosinone, arrivato a 17 punti in classifica grazie a quattro vittorie, cinque pareggi e tre sconfitte; la differenza reti dei ciociari è leggermente positiva (+1) grazie ai 13 gol segnati a fronte invece dei 12 subiti. Adesso però basta numeri e parole, leggiamo le formazioni ufficiali di Spezia Frosinone e poi la parola passa al campo. Si gioca! <b>SPEZIA:</b> Scuffet; Ramos, Capradossi, Erlic, Ferrer; Mastinu, Bartolomei, Maggiore, Bidaoui, Gudjohnsen, Ricci. All. Italiano <b>FROSINONE:</b> Bardi; Brighenti, Capuano, Krajnc; Zampano, Gori, Maiello, Haas; Beghetto, Ciano All. Nesta (Aggiornamento di Mauro Mantegazza)</p>
      <h4>IL PROTAGONISTA</h4>
      <p>Manca sempre meno alla <b>diretta di Spezia Frosinone</b>: i 3 gol che Luca Paganini ha segnato in questo campionato di Serie B sono importanti, e l’ultimo di questi è arrivato appena prima della sosta nell’importante vittoria contro il Chievo. I ciociari, che vogliono prendersi la Serie A, puntano molto su questo esterno che è uno dei veterani del gruppo: classe ’93, è un prodotto del settore giovanile e, dopo un prestito durato appena sei mesi nel Fondi, è tornato alla base e ha iniziato quella che è la settima stagione in gialloblu. Paganini dunque ha vissuto la grande epopea di una società che è passata in breve tempo dalla Lega Pro alla Serie A, tornandoci peraltro due volte; titolare inamovibile sulla corsia destra, purtroppo ha subito un grave infortunio che gli ha fatto perdere tutta una stagione e ne ha rallentato il processo di crescita. Oggi è tornato quello di un tempo: conosce alla perfezione l’ambiente ed è un elemento importante anche dal punto di vista tattico, perchè sa vedere la porta ma difende correndo per tutta la fascia. Alessandro Nesta ne ha intuito le potenzialità e ne ha fatto un perno del suo Frosinone: Paganini sta decisamente ripagando la fiducia del suo allenatore, vedremo se anche oggi riuscirà a essere protagonista della partita del Picco. (agg. di Claudio Franceschini)</p>
      <h4>I PRECEDENTI</h4>
      <p>Andiamo a vedere quelli che sono i precedenti della diretta di <b>Spezia Frosinone</b> che sono 15. Il bilancio ci parla di 4 vittorie a testa e 7 pareggi. Curiosità vuole che non c’è mai stata una vittoria della squadra che ha giocato in trasferta. L’ultima volta le due squadre si sono incontrate nella stagione 2017/18 in cadetteria con le due gare che sono terminate entrambe con il risultato di 1-1. L’ultimo successo dei ciociari risale all’aprile del 2017 quando la gara terminò col risultato di 2-0 grazie ai gol di Federico Dionisi e Daniel Ciofani. All’Alberto Picco invece le Aquile si sono imposte col risultato di 2-1 nella seconda giornata di Serie B del campionato 2014/15. La partita era stata sbloccata da Ebagua al minuto numero 7 su calcio di rigore con Daniel Ciofani che aveva trovato il pari sempre dal dischetto al minuto 11. Al trentesimo Culina era riuscito a trovare la rete che aveva regalato ai suoi la vittoria. (agg. di Matteo Fantozzi)</p>
      <h4>ORARIO E PRESENTAZIONE</h4>
      <p><b>Spezia Frosinone</b>, domenica 24 novembre 2019 alle ore 21.00 in diretta dallo stadio Picco di La Spezia, sarà un match valevole per la tredicesima giornata del campionato di <b>Serie B 2019-2020</b>. Poco tempo da perdere per i liguri quartultimi in classifica, reduci da una sconfitta a Pisa e <a href="https://www.ilsussidiario.net/news/video-pisa-spezia-3-2-highlights-e-gol-ragusa-non-basta-serie-b/1947527/"><b>capaci di raccogliere solo 2 punti nelle ultime 3 sfide</b></a> di campionato, dopo due vittorie consecutive contro Pescara e Juve Stabia che avevano spinto in avanti la squadra. Molto discontinuo lo Spezia, capace di andare avanti con una politica dei piccoli passi il Frosinone, che a sua volta aveva iniziato in maniera pessima il torneo, considerando anche le ambizioni dalle quali erano accompagnati ai nastri di partenza. La squadra di Alessandro Nesta però non perde in campionato da 7 partite consecutive e <a href="https://www.ilsussidiario.net/news/diretta-frosinone-chievo-streaming-video-dazn-due-squadre-in-salute-serie-b/1946236/"><b>ha vinto gli ultimi 3 impegni casalinghi</b></a> contro Livorno, Trapani e Chievo. I ciociari cercano però la svolta fuori casa dove non hanno mai vinto quest’anno, perdendo le prime 3 a Pordenone, Chiavari e Perugia e poi pareggiando a Salerno, Cremona e Cittadella.</p>
      <h4>PROBABILI FORMAZIONI SPEZIA FROSINONE</h4>
      <p>Le probabili formazioni che dovrebbero scendere in campo in Spezia Frosinone, domenica 24 novembre 2019 alle ore 21.00 presso lo stadio Picco di La Spezia, match valevole per la tredicesima giornata del campionato di Serie B. Lo Spezia allenato da Vincenzo Italiano sarà schierato con un 4-3-3: Scuffet; Vignali, Terzi, Capradossi, Ferrer; Maggiore, Bartolomei, M. Ricci; Bidaoui, Gudjhonsen, Gyasi. Risponderà il Frosinone guidato in panchina da Alessandro Nesta con un 3-5-2: Bardi; Brighenti, Ariaudo, Capuano; Paganini, Rohden, Maiello, Haas, Beghetto; Ciano, Dionisi.</p>
      <h4>LE QUOTE PER LE SCOMMESSE</h4>
      <p>Per chi scommetterà sulla sfida, l’agenzia Snai propone il successo interno a una quota di 2.80, l’eventuale pareggio a una quota di 3.20 e la vittoria in trasferta viene invece offerta ad una quota di 2.55. Passando invece al numero di gol complessivi realizzato nel corso della partita, over 2.5 quotato 2.25 mentre l’under 2.5 viene proposto a una quota di 1.60.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-lecce-cagliari-streaming-video-tv-continua-la-favola-isolana-serie-a/1950937/"/>
        <a href="https://www.ilsussidiario.net/news/diretta-cantu-fortitudo-bologna-streaming-video-rai-grande-fascino-basket-a1/1951449/"/>
        <a href="https://www.ilsussidiario.net/news/diretta-venezia-trento-streaming-video-tv-chi-si-riscattera-basket-a1/1951437/"/>
        <a href="https://www.ilsussidiario.net/news/jannik-sinner-djokovic-imparo-in-fretta-e-sulla-fidanzata-che-tempo-che-fa/1952998/"/>
        <a href="https://www.ilsussidiario.net/news/diretta-canada-spagna-finale-coppa-davis-2019-streaming-video-tv-si-gioca-a-madrid/1952829/"/>
        <a href="https://www.ilsussidiario.net/news/risultati-serie-a-classifica-diretta-gol-live-score-dei-match-13-giornata/1951130/"/>
      </related>
    </article>
  </body>
</html>