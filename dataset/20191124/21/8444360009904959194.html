<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/o-netaniaxou-katigorei-to-iran-oti-sxediazei-epitheseis-enantion-tou-israil/2922498/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T21:58:04+00:00"/>
    <meta property="og:title" content="Ο Νετανιάχου κατηγορεί το Ιράν ότι σχεδιάζει επιθέσεις εναντίον του Ισραήλ"/>
    <meta property="og:description" content="Σε μια δήλωση βόμβα προέβη ο πρωθυπουργός του Ισραήλ Μπενιαμίν Νετανιάχου. Ανέφερε ότι το Ιράν σχεδιάζει επιθέσεις εναντίον της χώρας του και δήλωσε ότι κάνει τα πάντα για να τις εμποδίσει."/>
  </head>
  <body>
    <article>
      <h1>Ο Νετανιάχου κατηγορεί το Ιράν ότι σχεδιάζει επιθέσεις εναντίον του Ισραήλ</h1>
      <h2>Σε μια δήλωση βόμβα προέβη ο πρωθυπουργός του Ισραήλ Μπενιαμίν Νετανιάχου. Ανέφερε ότι το Ιράν σχεδιάζει επιθέσεις εναντίον της χώρας του και δήλωσε ότι κάνει τα πάντα για να τις εμποδίσει.</h2>
      <address><time datetime="2019-11-24T21:58:04+00:00">24 Nov 2019, 21:58</time> by <a rel="author">kostas.papadopoulos</a></address>
      <p>“Η ιρανική επιθετικότητα στην περιοχή μας και εναντίον μας συνεχίζεται”, είπε ο Νετανιάχου, ο οποίος από την Πέμπτη είναι ο πρώτος πρωθυπουργός στην ιστορία του Ισραήλ που κατηγορείται για διαφθορά ενώ ασκεί ακόμη τα καθήκοντά του.</p>
      <p>Οι δηλώσεις αυτές έγιναν στην επίσκεψη που πραγματοποίησε στα κατεχόμενα Υψώματα του Γκολάν, κοντά στα σύνορα με τη Συρία, συνοδευόμενος από στρατιωτικούς αξιωματούχους.</p>
      <p>Σήμερα βρισκόταν στο Ισραήλ ο Αμερικανός στρατηγός Μαρκ Μίλι, ο επικεφαλής του γενικού επιτελείου στρατού των ΗΠΑ, για να συναντηθεί με τον Ισραηλινό ομόλογό του Αβίβ Κοχάβι. Οι δύο στρατηγοί συζήτησαν “επιχειρησιακά ζητήματα και τις περιφερειακές εξελίξεις”, ανέφερε ο στρατός σε ανακοίνωση που εξέδωσε.</p>
      <p>“Κάνουμε τα πάντα για να εμποδίσουμε το Ιράν να εγκατασταθεί εδώ στην περιοχή μας” και “να μετατρέψει το Ιράκ και την Υεμένη σε βάσης εκτόξευσης πυραύλων και ρουκετών εναντίον του κράτους του Ισραήλ”, συνέχισε ο Νετανιάχου. “Αυτό περιλαμβάνει και τα απαραίτητα μέτρα για να εμποδίσουμε τη μεταφορά φονικών όπλων από το Ιράν στη Συρία, είτε από αέρος είτε από ξηράς”, είπε.</p>
    </article>
  </body>
</html>