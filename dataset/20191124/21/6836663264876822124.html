<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/drtive-volebni-vitezstvi-hongkongsti-prodemokraticti-kandidati-zatim-vyrazne-vedou-1364497"/>
    <meta property="og:site_name" content="E15.cz"/>
    <meta property="article:published_time" content="2019-11-24T21:22:00+00:00"/>
    <meta property="og:title" content="Drtivé volební vítězství: Hongkongští prodemokratičtí kandidáti zatím výrazně vedou"/>
    <meta property="og:description" content="Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 169 ze 452 přímo volených křesel v 18 místních radách. Táboru propekingských kandidátů zatím připadlo jen 22 křesel, napsal hongkongský list. "/>
  </head>
  <body>
    <article>
      <h1>Drtivé volební vítězství: Hongkongští prodemokratičtí kandidáti zatím výrazně vedou</h1>
      <address><time datetime="2019-11-24T21:22:00+00:00">24 Nov 2019, 21:22</time> by <a rel="author">ČTK</a></address>
      <p>
        <b>Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 169 ze 452 přímo volených křesel v 18 místních radách. Táboru propekingských kandidátů zatím připadlo jen 22 křesel, napsal hongkongský list. </b>
      </p>
      <p>Volební účast v nedělních místních volbách v Hongkongu dosáhla rekordních 71,2 procenta. Hlasovalo zhruba 2,94 milionu voličů, oznámil podle deníku šéf volební komise Barnabus Fung.</p>
      <p>Účast v nedělním hlasování tak velmi výrazně překonala minulý rekord z roku 2015, kdy hlasovalo 47,01 procenta registrovaných voličů.</p>
      <p>Tyto volby jsou všeobecně považovány za test obliby správkyně Carrie Lamové, jejíž pozicí už téměř půl roku otřásají prodemokratické protesty. V současné době převládají v místních radách politici naklonění centrální vládě v Pekingu. Prodemokratický tábor ovšem tentokrát dbal na to, aby ve všech volebních okrscích měl na rozdíl od minulého období svého uchazeče.</p>
      <p>Mimořádným zájmem o dnešní volby dali obyvatelé Hongkongu jasně najevo svou touhu po skutečné demokracii a politických změnách a vyslali zároveň jasný signál Pekingu, napsala agentura DPA. Pozorovatelé proto označují volby za referendum o tom, zda mlčící většina po téměř šesti měsících nepřestávajících protestů stále ještě stojí za protivládním hnutím.</p>
      <p>„Volby jsou pro nás poslední možností vyjádřit svůj názor. Většina protestů byla vládou zakázána,“ řekl novinářům 26letý bankovní úředník poté, co odevzdal svůj hlas. „Při minulých volbách byli v našem okrsku jen propekingští kandidáti. Tentokrát je tam i jedna demokratická kandidátka. Něco se změnilo,“dodal.</p>
      <p>Třicátník Jason čekal ve frontě před volební místností přes hodinu, než mohl odevzdat hlas. „Byl bych čekal i déle. Chceme demokracii a konec policejního násilí,“ uvedl.</p>
      <related>
        <a href="https://www.e15.cz/zahranicni/ceske-svedectvi-z-hongkongske-polytechniky-driv-se-protestovalo-zpevem-ted-je-na-rade-chaos-1364470"/>
      </related>
      <p>Pokud nedělní hlasování přinese úspěch prodemokratických kandidátů, podpoří to požadavky demonstrantů, kteří už měsíce varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila.</p>
      <p>Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <related>
        <a href="https://www.e15.cz/zahranicni/obrazem-neklid-v-hongkongu-sili-boje-o-technickou-univerzitu-prinesly-mimoradne-drama-1364298"/>
      </related>
      <related>
        <a href="https://www.e15.cz/zahranicni/volby-v-hongkongu-provazi-rekordni-ucast-a-klidny-prubeh-1364484"/>
      </related>
      <related>
        <h4>Související články</h4>
        <a href="https://www.e15.cz/zahranicni/volby-v-hongkongu-provazi-rekordni-ucast-a-klidny-prubeh-1364484"/>
        <a href="https://www.e15.cz/zahranicni/spravkyne-hongkongu-lamova-oznamila-stazeni-navrhu-zakona-o-vydavani-podezrelych-do-ciny-1362056"/>
        <a href="https://www.e15.cz/zahranicni/protesty-v-hongkongu-neutuchaji-ochromily-dopravu-prohlednete-si-fotogalerii-1361206"/>
        <a href="https://www.e15.cz/zahranicni/ceske-svedectvi-z-hongkongske-polytechniky-driv-se-protestovalo-zpevem-ted-je-na-rade-chaos-1364470"/>
        <a href="https://www.e15.cz/zahranicni/prodemokraticti-demonstranti-opet-vysli-do-ulic-hongkongu-lamova-odvolala-setkani-s-cruzem-1363228"/>
      </related>
    </article>
  </body>
</html>