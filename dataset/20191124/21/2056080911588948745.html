<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996237_rumuncite_preizbraha_iohanis_za_prezident/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T21:04:00+00:00"/>
    <meta property="og:title" content="Румънците преизбраха Йоханис при рекордна активност в чужбина"/>
    <meta property="og:description" content="Победата на шейсетгодишния Клаус Йоханис, бивш кмет на трансилванския град Сибиу, изглеждаше предизвестена според проучванията."/>
  </head>
  <body>
    <article>
      <h1>Румънците преизбраха Йоханис при рекордна активност в чужбина</h1>
      <address><time datetime="2019-11-24T21:04:00+00:00">24 Nov 2019, 21:04</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Клаус Йоханис печели втори мандат като президент на Румъния с почти две трети от гласовете. Това сочи екзит пол на института IRES, цитиран от румънски медии, за "лесната" му победа съобщава и "Ройтерс".</p>
      <p>Тези данни дават на Йоханис 66.5% от гласовете, а на доскорошния премиер Виорика Дънчила - 33.5 на сто. Те не включват гласовете от румънците зад граница. Друг екзит пол му дава 64.8% от гласовете срещу 35.2 за Дънчила.</p>
      <p>Победата на шейсетгодишния Йоханис, бивш кмет на трансилванския град Сибиу, изглеждаше предизвестена според проучванията. Той спечели първия тур с 37.8% от гласовете, докато Дънчила получи малко над 22 на сто. Шансовете му нараснаха допълнително, след като Дан Барна, кандидатът на дясноцентристкия Съюз за спасение на Румъния, спечелил 15%, призова поддръжниците си да гласуват за Йоханис.</p>
      <p>Пред урните Йоханис повтори обещанието си да изкорени масовата корупция в страната и да се бори за укрепване на върховенството на закона. То пострада от политиките на няколко правителства на социалдемократите и в някои отношения Румъния се оказваше в една група с Унгария и Полша като критикувана от Брюксел за посегателства срещу демокрацията.</p>
      <figure>
        <img src="https://www.dnevnik.bg/shimg/zx780_3996633.jpg"/>
        <figcaption>Опашка за гласуване в Букурещ. <br/>© Reuters</figcaption>
      </figure>
      <p>Държавният глава се смята в Европа за спирачка пред тези действия. В съдебната власт са и част от правомощията на румънския президент (например за назначения в прокуратурата), освен това той може да оспорва закони пред Конституционния съд, както и да номинира министър-председател.</p>
      <p>Йоханис ще може да разчита на либерално правителство на малцинството на Лудовик Орбан, спечелило вот на доверие преди седмици. "Победи нормалната Румъния... Това е най-категоричната победа срещу Социалдемократическата партия," заяви Йоханис, цитиран от агенция "Аджерпрес".</p>
      <p>На първия тур гласуваха само 47.66% от румънците, най-ниската активност на президентски избори в страната от идването на демокрацията през 1990 г. Според изданието The Romania Journal активността е била 49.87% в края на изборния ден според "Аджерпрес".</p>
      <p>Така днешната активност е значително по-слаба от тази през 2014 г., довела до първото избиране на Йоханис (58.21%), или тази от 2009 г. (53.52 на сто). Въпреки това мобилизацията в чужбина се оказа по-сериозна от очакваното. Поне 900 хил. души (според някои оценки милион) са гласували в чужбина, след като на предишните броят им бе 370 хил. В Италия бюлетина са пуснали 180 хил. души, във Великобритания - 150 хил., в Германия - почти същият брой, в Испания - над 120 хил., във Франция - около 43 хил., пише Romania Insider.</p>
    </article>
  </body>
</html>