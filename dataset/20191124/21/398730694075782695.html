<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/drottningen-staller-in-prinsens-60-arsfest/"/>
    <meta property="og:site_name" content="DN.SE"/>
    <meta property="article:published_time" content="2019-11-24T21:05:42+00:00"/>
    <meta property="og:title" content="Drottningen ställer in prinsens 60-årsfest"/>
    <meta property="og:description" content="Drottning Elizabeth ställer in en stor fest som planerats för att fira prins Andrews 60-årsdag i februari nästa år."/>
  </head>
  <body>
    <article>
      <h1>Drottningen ställer in prinsens 60-årsfest</h1>
      <address><time datetime="2019-11-24T21:05:42+00:00">24 Nov 2019, 21:05</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Drottning Elizabeth ställer in en stor fest som planerats för att fira prins Andrews 60-årsdag i februari nästa år. Därmed fortsätter motgångarna för prinsen efter den katastrofala BBC-intervjun förra helgen om samröret med den sexbrottsdömda Jeffrey Epstein.</b>
      </p>
      <p>Det är brittiska <a href="https://www.thetimes.co.uk/article/prince-andrew-looks-to-eugenie-and-beatrice-to-take-over-his-royal-duties-t09d2kqsj">Sunday Times</a> som publicerar en lång artikel om konsekvenserna av prins Andrews tv-framträdande förra helgen. Han har tvingats avsäga sig alla offentliga uppdrag för kungahuset och som om inte det räckte har drottningen ställt in prins Andrews 60-årsfirande. Istället för den stora fest som planerats för att hylla prinsen och hans välgörenhetsarbete kommer drottningen att bjuda in den närmsta familjen till en middag.</p>
      <p><a href="https://www.dn.se/nyheter/varlden/kunglig-orkester-bryter-med-prins-andrew/">I fredags avbröt den kungliga filharmoniska orkestern</a> samarbetet med prinsen, rapporterar Sky News. The English National Ballet, London Metropolitan University och ett flertal välgörenhetsorganisationer har också kapat bandet med Andrew.</p>
      <p><b>Det var förra helgen </b>som prins Andrew intervjuades av BBC om sitt samröre med Jeffrey Epstein. Prinsen förnekade uppgifter om att han vid flera tillfällen haft sex med en då 17-årig flicka, men intervjun har dömts ut som en pr-katastrof av en enig brittisk press. </p>
      <p>Enligt <a href="https://www.thetimes.co.uk/article/prince-andrew-looks-to-eugenie-and-beatrice-to-take-over-his-royal-duties-t09d2kqsj?region=global">Sunday Times</a> ska drottningen inte ha godkänt intervjun. Enligt källor till Sunday Times uppges prins Charles vara mycket upprörd över Andrews framträdande, som har överskuggat hans pågående officiella besök i Nya Zeeland.</p>
      <p><b>Rapporteringen om prins Andrew </b>får mycket stort utrymme i brittiska medier. Kungahuset anses ha skadads av affären. Samtidigt hörs allt fler uppmaningar om att prinsen f<a href="https://www.bbc.com/news/uk-50498156">rivilligt måste samarbeta med amerikanska myndigheter </a>som utreder härvan runt Epstein.</p>
      <p>Affärsmannen Jeffrey Epstein dömdes 2008 för att ha köpt sex av minderåriga. I somras greps han efter anklagelser om att ha haft ”sexslavar” som även uppges ha utnyttjats av hans vänner, däribland prins Andrew.</p>
      <p>Jeffrey Epstein tog sitt liv i en häktescell i New York i augusti.</p>
    </article>
  </body>
</html>