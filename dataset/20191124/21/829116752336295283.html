<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-hosszu-katinka-isl-londoni-allomas.html"/>
    <meta property="og:site_name" content="Origo"/>
    <meta property="article:published_time" content="2019-11-24T21:58:00+00:00"/>
    <meta property="og:title" content="Nem jutott be Hosszú Katinka csapata a Nemzetközi Úszóliga döntőjébe"/>
    <meta property="og:description" content="A harmadik hely is kevés volt Londonban a magyar úszó csapatától."/>
  </head>
  <body>
    <article>
      <h1>Nem jutott be Hosszú Katinka csapata a Nemzetközi Úszóliga döntőjébe</h1>
      <address><time datetime="2019-11-24T21:58:00+00:00">24 Nov 2019, 21:58</time> by <a rel="author">MTI</a></address>
      <p>
        <b>Hosszú Katinka csapata, az Iron a harmadik helyen végzett a Nemzetközi Úszóliga (ISL) londoni állomásán, így eldőlt, hogy nem lesz ott a sorozat Las Vegas-i fináléjában. A brit fővárosban a Chad Le Clos fémjelezte Energy Standard győzött.</b>
      </p>
      <p>A Las Vegasban megrendezésre kerülő nagydöntőben Európát az Energy Standard mellett a Bernek Pétert és Kapás Boglárkát is foglalkoztató London Roar képviseli, míg a házigazdáktól a Cali Condors és a Los Angeles Current úszói versenyeznek majd.</p>
      <p>Az ISL-sorozat állomásain egyszerre négy csapat küzd egymással, együttesenként 12 férfi és 12 női úszó vehet részt egy viadalon, egy számban klubonként két úszó versenyez, a helyezések alapján pontokat kapnak a csapatok, így alakul ki a végső sorrend. Az egyéni számokban, 9, 7, 6, 5, 4, 3, 2, 1 pontot kapnak a csapatok, a váltók dupla szorzóval járnak, az úgynevezett csillagszóró futamban - amelyben az 50 méter gyorsot egymás után háromszor kell leúszniuk a versenyzőknek, de mindegyik végén feleződik a mezőny - pedig akár triplázni is lehet.</p>
    </article>
  </body>
</html>