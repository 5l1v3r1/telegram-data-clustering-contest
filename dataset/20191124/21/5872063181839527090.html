<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561159/kakokairia-giruonis-duo-nekroi-sto-adirrio-i-vradia-tha-einai-duskoli/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T21:43:00+00:00"/>
    <meta property="og:title" content="Κακοκαιρία «Γηρυόνης»: Ένας νεκρός στο Αντίρριο - «Η βραδιά θα είναι δύσκολη»"/>
    <meta property="og:description" content="Αναποδογύρισε σκάφος από την κακοκαιρία - Σήμα SOS εκπέμπει ο Χαρδαλιάς"/>
  </head>
  <body>
    <article>
      <h1>Κακοκαιρία «Γηρυόνης»: Ένας νεκρός στο Αντίρριο - «Η βραδιά θα είναι δύσκολη»</h1>
      <address>
        <time datetime="2019-11-24T21:43:00+00:00">24 Nov 2019, 21:43</time>
      </address>
      <p>
        <b>Αναποδογύρισε σκάφος από την κακοκαιρία - Σήμα SOS εκπέμπει ο Χαρδαλιάς</b>
      </p>
      <p>Ένα άτομο στην περιοχή του Αντιρρίου ανασύρθηκε νεκρό, σύμφωνα με πληροφορίες, λόγω της κακοκαιρίας «Γηρυόνης» που, από αργά το απόγευμα της Κυριακής, πλήττει τη χώρα, ενώ <a href="https://www.neakriti.gr/article/kriti/1561139/kakokairia-giruonis-duskoli-evdomada-gia-tin-kriti-me-vrohes-kai-kataigides/">αναμένεται να επηρεάσει και την Κρήτη</a>.</p>
      <p>Ειδικότερα, περίπου στις 9:30 το βράδυ της Κυριακής φέρεται να ανασύρθηκε νεκρός ένας άνδρας στη θαλάσσια περιοχή Αντιρρίου, κοντά στο λιμάνι.</p>
      <p>Ο άνδρας επέβαινε με έναν φίλο του σε ιστιοφόρο, το οποίο αναποδογύρισε από τους ισχυρούς ανέμους 7 - 8 Μποφόρ που πνέουν στη περιοχή.</p>
      <p>Από το Λιμενικό και την πυροσβεστική που συμμετείχαν στην επιχείρηση αναζητείτο ο δεύτερος άνδρας.</p>
      <p>Μάλιστα, το ένα από τα δύο άτομα πρόλαβε και ειδοποίησε τις αρχές, με αποτέλεσμα να ξεκινήσουν άμεσα οι έρευνες για τον εντοπισμό τους.</p>
      <p>Δείτε εικόνες από την επιχείρηση:</p>
      <figure>
        <iframe src="https://www.youtube.com/embed/gEUR6Dv6KBs" width="640" height="360" data-service="Youtube" scrolling="no"/>
      </figure>
      <p>
        <b>Σε ετοιμότητα ο κρατικός μηχανισμός</b>
      </p>
      <p>Το επιχειρησιακό σχέδιο για την αντιμετώπιση έντονων προβλημάτων από πλημμύρες έχει τεθεί επιτάπητος από τη Γενική Γραμματεία Πολιτικής Προστασίας και το συντονιστικό όργανο του Πυροσβεστικού σώματος.</p>
      <p>Το επιχειρησιακό σχέδιο για την αντιμετώπιση έντονων προβλημάτων από πλημμύρες έχει τεθεί επιτάπητος από τη γενική γραμματεία πολιτικής προστασίας και το συντονιστικό όργανο του πυροσβεστικού σώματος μετά και τις προβλέψεις της ΕΜΥ, σύμφωνα με τις οποίες έρχονται ισχυρές βροχές και καταιγίδες οι οποίες θα συνοδεύονται από χαλαζοπτώσεις και ισχυρούς ανέμους.</p>
      <p>Πλέον, όλες οι υπηρεσίες είναι σε επιφυλακή, έχοντας μεριμνήσει για τους καθαρισμούς των ρεμάτων και σε συνεργασία με τους δήμους.</p>
      <p>Δεμένα στα λιμάνια της Κεφαλονιάς είναι ήδη τα πλοία που εκτελούν τα δρομολόγια Πόρος - Κυλλήνη και Σάμη - Πάτρα, λόγω των θυελλωδών ανέμων που πνέουν στο Ιόνιο. Νωρίς το απόγευμα, οι ριπές των ανέμων έφθαναν έως και τα 9 μποφόρ, γεγονός που απαγορεύει τον απόπλου των πλοίων. Στη Ζάκυνθο πραγματοποιήθηκε το δρομολόγιο των 17:00 από Κυλλήνη, αλλά στη συνέχεια έκλεισε η γραμμή έως και τις πρωινές ώρες της Δευτέρας.</p>
      <p>Ήδη από το απόγευμα της Κυριακής έγινε σύσκεψη μεταξύ των αρμόδιων φορέων για την αντιμετώπιση των έντονων καιρικών φαινομένων.</p>
      <p>Γενικός Γραμματέας Πολιτικής Προστασίας Νίκος Χαρδαλιάς, μίλησε στο <a href="https://www.protothema.gr/greece/article/948916/giruonis-se-etoimotita-o-kratikos-mihanismos-enopsei-tis-kakokairias/">protothema.gr</a> αναφέροντας τα εξής: «Η βραδιά θα είναι δύσκολη και είμαστε σε επιφυλακή. Το κέντρο επιχειρήσεων πολιτικής προστασίας κι όλοι οι εμπλεκόμενοι φορείς είναι σε πλήρη εγρήγορση. Πιστεύω ότι είμαστε έτοιμοι και ο κρατικός μηχανισμός να ανταποκριθεί.Το κομμάτι των πλημμυρών δείχνει να εξελίσσεται πιο δύσκολα από τις πυρκαγιές. Αυτό που έχει αξία είναι η καλή συννενόηση, η καλή συνεργασία και η υπηρεσιακή ετοιμότητα όλων των εμπλεκόμενων φορέων.</p>
      <p>Παράλληλα, από την Γενική Γραμματεία Πολιτικής Προστασίας έχουν ενημερωθεί όλες οι αρμόδιες κρατικές υπηρεσίες καθώς και οι Περιφέρειες και Δήμοι της Χώρας , ώστε να βρίσκονται σε ετοιμότητα για τη λήψη μέτρων αρμοδιότητάς τους.</p>
      <figure>
        <img src="https://www.neakriti.gr/files/2019-11-24/char-7.jpg"/>
      </figure>
      <figure>
        <img src="https://www.neakriti.gr/files/2019-11-24/char-11.jpg"/>
      </figure>
      <p>
        <b>Προσοχή</b>
      </p>
      <p>Η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Οι οδηγίες αυτοπροστασίας προς στους πολίτες σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων είναι :</p>
      <p>- Να ασφαλίσουν αντικείμενα, τα οποία αν παρασυρθούν, ενδέχεται να προκαλέσουν καταστροφές ή τραυματισμούς.</p>
      <p>- Να βεβαιωθούν, ότι οι υδρορροές των κτιρίων δεν είναι φραγμένες και λειτουργούν κανονικά.</p>
      <p>- Να αποφεύγουν να διασχίζουν χειμάρρους και ρέματα, πεζή ή με οχήματα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</p>
      <p>- Να αποφεύγουν υπαίθριες εργασίες και δραστηριότητες, σε θαλάσσιες και παράκτιες περιοχές καθώς και την αλιεία, κατά τη διάρκεια εκδήλωσης των φαινομένων.</p>
      <p>- Σε περίπτωση χαλαζόπτωσης, να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε.</p>
      <p>- Να αποφεύγουν τη διέλευση κάτω από μεγάλα δέντρα, από αναρτημένες πινακίδες και γενικά από περιοχές όπου ελαφρά αντικείμενα, μπορεί να αποκολληθούν και να πέσουν στο έδαφος.</p>
      <p>Τέλος, όλοι οι πολίτες θα πρέπει να είναι ιδιαίτερα προσεκτικοί και να συμμορφώνονται με τις υποδείξεις των αρμόδιων αρχών.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561139/kakokairia-giruonis-duskoli-evdomada-gia-tin-kriti-me-vrohes-kai-kataigides/"/>
        <a href="https://www.neakriti.gr/article/kriti/1561071/kakokairia-giruonis-pote-sarosei-tin-kriti/"/>
      </related>
    </article>
  </body>
</html>