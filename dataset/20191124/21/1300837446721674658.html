<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/mondo/2019/11/24/romania-trionfo-europeista-iohannis_2778eb5c-cb3f-4071-89e0-f9283f2ff6a1.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T21:46:04+00:00"/>
    <meta property="og:title" content="Romania, trionfo europeista Iohannis"/>
    <meta property="og:description" content="Il presidente conservatore, secondo gli exit poll, ha vinto il ballottaggio con oltre il 65%, 'doppiando' i voti della rivale, l'ex premier socialdemocratica Viorica Dancila (ANSA)"/>
  </head>
  <body>
    <article>
      <h1>Romania, trionfo europeista Iohannis</h1>
      <h2>Presidente uscente riconfermato 'doppia' voti ex premier Dancila</h2>
      <address><time datetime="2019-11-24T21:46:04+00:00">24 Nov 2019, 21:46</time> by <a rel="author">Redazione ANSA</a></address>
      <p>BUCAREST - In Romania il presidente uscente, il conservatore europeista Klaus Iohannis, ha largamente vinto il ballottaggio odierno delle presidenziali, ottenendo un secondo mandato quinquennale consecutivo dopo la vittoria del 2014. Stando ai primi exit poll diffusi subito dopo la chiusura dei seggi, a Iohannis è andato tra il 65% e il 67% dei voti, praticamente il doppio delle preferenze ottenute dalla sfidante, la ex premier socialdemocratica Viorica Dancila, al 33%-35%. Una vittoria schiacciante che va ben oltre le previsioni della vigilia e che appare molto più ampia del successo ottenuto da Iohannis al primo turno. "Oggi ha vinto la Romania, la Romania moderna, europea, normale", ha detto il presidente dopo la diffusione dei primi risultati. "I romeni sono stati gli eroi di questi giorni, sono andati numerosi a votare e questa è la cosa più importante", ha aggiunto Iohannis secondo il quale si tratta di una "sconfitta netta per i socialdemocratici".<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>