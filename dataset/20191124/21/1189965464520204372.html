<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260487/roymania-aneti-niki-gia-ton-filoeyropaio-klaoys-gioxanis"/>
    <meta property="og:site_name" content="LiFO"/>
    <meta property="article:published_time" content="2019-11-24T21:34:00+00:00"/>
    <meta property="og:title" content="Ρουμανία: Άνετη νίκη για τον φιλοευρωπαίο Κλάους Γιοχάνις"/>
    <meta property="og:description" content="Ρουμανία (2): Ο Κλάους Γιοχάνις νικητής των προεδρικών εκλογών, σύμφωνα με δύο exit polls"/>
  </head>
  <body>
    <article>
      <h1>Ρουμανία: Άνετη νίκη για τον φιλοευρωπαίο Κλάους Γιοχάνις</h1>
      <h2>Ρουμανία (2): Ο Κλάους Γιοχάνις νικητής των προεδρικών εκλογών, σύμφωνα με δύο exit polls</h2>
      <address><time datetime="2019-11-24T21:34:00+00:00">24 Nov 2019, 21:34</time> by <a rel="author">NEWSROOM</a></address>
      <p>
        <b>Ο φιλοευρωπαίος απερχόμενος πρόεδρος της <a href="https://www.lifo.gr/tags/%CE%A1%CE%BF%CF%85%CE%BC%CE%B1%CE%BD%CE%AF%CE%B1">Ρουμανίας</a> Κλάους Γιοχάνις κέρδισε με άνεση τον δεύτερο γύρο των προεδρικών εκλογών.</b>
      </p>
      <p>Η νίκη του δεν αποτελεί έκπληξη καθώς ήταν ευρέως αναμενόμενο πως θα επικρατήσει απέναντι στην υποψήφια του Σοσιαλδημοκρατικού κόμματος και πρώην πρωθυπουργό της χώρας Βιορίτσα Νταντσίλα.</p>
      <p>Το exit polls που διενήργησε η εταιρεία δημοσκοπήσεων IRES δείχνει ότι ο 60χρονος Γιοχάνις κερδίζει με ποσοστό 66,5%, έναντι 33,5% της Νταντσίλα. Μια άλλη εταιρεία δημοσκοπήσεων, η CURS-Avangarde, επιβεβαίωσε τη νίκη του Γιοχάνις, δίνοντάς του ποσοστό 64%.</p>
      <p>Ο φιλοευρωπαίος απερχόμενος πρόεδρος της Ρουμανίας Κλάους Γιοχάνις ήταν το φαβορί και απόψε πανηγυρίζει για δεύτερη φορά την προεδρία.</p>
      <p>Αν και η νίκη του στις προεδρικές εκλογές του 2014 είχε προκαλέσει έκπληξη, ο 60χρονος Γιοχάνις σε αυτή την εκλογική αναμέτρηση εμφανιζόταν φαβορί για τον δεύτερο γύρο, αφού ήρθε πρώτος και στον πρώτο γύρο που διεξήχθη στις 10 Νοεμβρίου όταν συγκέντρωσε το 38% των ψήφων.</p>
      <p>Οι εκλογές αυτές επιβεβαιώνουν τη φιλοευρωπαϊκή τάση της Ρουμανίας, σε αντίθεση με άλλες χώρες του πρώην ανατολικού μπλοκ, όπως η Ουγγαρία και η Πολωνία, όπου κυριαρχούν λαϊκιστές και εθνικιστές πολιτικοί.</p>
      <p>Ο Γιοχάνις είχε αντίπαλό του την 55χρονη Νταντσίλα, η οποία ήρθε στο πολιτικό προσκήνιο τον Ιανουάριο του 2018 όταν ανέλαβε τα ηνία της κυβέρνησης έπειτα από αίτημα του πρώην επικεφαλής στο Σοσιαλδημοκρατικού Κόμματος, ο οποίος πλέον εκτίει ποινή φυλάκισης για διαφθορά.</p>
      <p>Έπειτα από 21 δύσκολους μήνες η κυβέρνηση Νταντσίλα ανατράπηκε τον Οκτώβριο από το κοινοβούλιο και αντικαταστάθηκε από ένα κεντροδεξιό υπουργικό συμβούλιο υπό την ηγεσία του Εθνικού Φιλελεύθερου Κόμματος (PNL), στο οποίο ανήκει και ο Γιοχάνις.</p>
      <p>Η έβδομη πιο πολυπληθής χώρα της ΕΕ με 19,4 εκατομμύρια κατοίκους, στη Ρουμανία υπάρχουν τεράστιες κοινωνικές ανισότητες μεταξύ των κατοίκων των πόλεων, το επίπεδο ζωής των οποίων πλησιάζει στα ευρωπαϊκά πρότυπα, και των κατοίκων της υπαίθρου που είναι μεταξύ των πιο φτωχών στην Ευρώπη. Σχεδόν ένας στους δύο Ρουμάνους ζει στην ύπαιθρο.</p>
    </article>
  </body>
</html>