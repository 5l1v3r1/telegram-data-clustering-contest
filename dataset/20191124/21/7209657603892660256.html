<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fermo/cronaca/violentata-giudice-archiviazione-1.4904488"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-24T21:11:38+00:00"/>
    <meta property="og:title" content="Fermo, &quot;Violentata da due uomini&quot;. Il giudice archivia tutto"/>
    <meta property="og:description" content="Chiusa l’inchiesta nata dalla denuncia di una donna per presunti abusi a un banchetto di nozze. L’avvocato della vittima non si arrende"/>
  </head>
  <body>
    <article>
      <h1>Fermo, "Violentata da due uomini". Il giudice archivia tutto</h1>
      <h2>Chiusa l’inchiesta nata dalla denuncia di una donna per presunti abusi a un banchetto di nozze. L’avvocato della vittima non si arrende</h2>
      <address><time datetime="2019-11-24T21:11:38+00:00">24 Nov 2019, 21:11</time> by <a rel="author">PEPPE ERCOLI</a></address>
      <p>Fermo, 24 novembre 2019 - Non ha avuto la <b>giustizia</b> che chiedeva la donna che a<b> giugno 2018</b> si recò alla polizia e disse: "Sono stata <b>violentata</b> da <b>due persone</b>". Il giudice delle udienze preliminari del tribunale di <b>Fermo</b> ha infatti definitivamente archiviato l’inchiesta aperta dopo che ladonna ha raccontato cosa le era successo all’esterno di <b>un ristorante</b> fermano dove aveva partecipato a <b>un banchetto nuziale</b>, accusando <b>due camerieri</b>. Nei giorni scorsi si è svolta l’udienza convocata dal giudice <b>Maria Grazia Leopardi </b>dopo che l’avvocato <b>Cristina Perozzi</b>, che assiste la donna, si è opposta alla richiesta di archiviazione della Procura di Fermo. La sintesi è molto semplice. Sia per il magistrato che ha indagato, sia per il giudice, le indagini non hanno consentito di acquisire prove sufficienti per mandare sotto processo qualcuno e sostenere l’accusa di violenza sessuale di gruppo in dibattimento. E di persone ne sono state sentite diverse. Qualcuno ha forse avuto interesse a far sì che questa storiaccia finisse il prima possibile nel dimenticatoio? Fatto sta che al momento l’inchiesta è chiusa. Finito. <br/><br/>Non c’è più nulla da fare, anche se l’avvocato Perozzi sta verificando se vi sono gli estremi per impugnare in <b>Cassazione </b>questa archiviazione, che proprio non le va giù. Magari qualche magagna nell’iter giuridico fin qui svolto c’è, ma va trovata e pesata bene, per capire se può valere qualcosa davanti alla<b> Corte Suprema</b>. Il fatto è accaduto il<b> 24 giugno</b> 2018 al termine di un banchetto in un ristorante al quale la donna, una professionista, ha partecipato insieme a tante altre persone. Secondo il racconto fatto alla polizia, i due camerieri durante il banchetto avrebbero ripetutamente riempito di <b>vino </b>il suo bicchiere e nel clima festoso della cerimonia che si stava celebrando a tavola, la donna ha bevuto più del solito, perdendo evidentemente il controllo di sé stessa. Al termine del pranzo ha accettato di salire in auto coi due camerieri conosciuti a quanto pare solo quella sera e non in precedenza. I due l’avrebbero costretta a sottostare a rapporti sessuali ripetuti, non è chiaro se uno alla volta o anche contemporaneamente, lei non ricorda questo particolare. Alcune persone la trovarono poi<b> dolorante </b>e <b>seminuda</b>. La successiva visita medica ha confermato l’avvenuto <b>rapporto sessuale</b>, evidenziando anche <b>lesioni, ferite ed ecchimosi varie</b>, a conferma che qualsiasi cosa sia avvenuta, lei certamente non era consenziente e potrebbe quindi essere stata costretta con la forza a subire gli <b>abusi sessuali</b>. Ma a parte il suo racconto, per la giustizia non ci sono prove a carico di alcuno.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>