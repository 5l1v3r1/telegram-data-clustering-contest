<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401918/%D9%85%D8%B1%DA%A9%D8%A8%D8%A7%D8%AA-%DA%AF%DB%8C%D9%84%D8%A7%D9%86-%D8%AF%D8%B1-%D8%AD%D8%A7%D9%84-%D8%A8%D8%B1%D8%AF%D8%A7%D8%B4%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T21:22:57+00:00"/>
    <meta property="og:title" content="مرکبات گیلان در حال برداشت است"/>
    <meta property="og:description" content="ایسنا/گیلان رئیس سازمان جهاد کشاورزی گیلان گفت: تاکنون ده درصد محصول در پنجمین استان تولیدکننده مرکبات برداشت شده است.    "/>
  </head>
  <body>
    <article>
      <h6 class="kicker">یک مسئول:</h6>
      <h1>مرکبات گیلان در حال برداشت است</h1>
      <address><time datetime="2019-11-24T21:22:57+00:00">24 Nov 2019, 21:22</time> by <a rel="author">رقیه قدیمی</a></address>
      <p>ایسنا/گیلان رئیس سازمان جهاد کشاورزی گیلان گفت: تاکنون ده درصد محصول در پنجمین استان تولیدکننده مرکبات برداشت شده است.    </p>
      <p>علی درجانی در گفت و گو با ایسنا با اشاره به اینکه گیلان ۲۶ هزار نفر باغدار مرکبات دارد، گفت: در حال حاضر مرکبات گیلان در حال برداشت است.</p>
      <p>وی افزود: بالغ بر ۱۱ هزار ۱۴۰هکتار از سطح اراضی استان به باغات مرکبات اختصاص دارد و شهرستان های رودسر، لنگرود و املش از شهرستان های قطب تولیدکننده مرکبات گیلان هستند.</p>
      <p>درجانی ادامه داد: پیش بینی می شود، امسال ۱۷۵ هزار تن مرکبات در گیلان برداشت شود و تاکنون ده درصد از مرکبات استان برداشت شده است.</p>
      <p>وی با اشاره به اینکه مرکبات گیلان از کیفیت مطلوبی برخوردار است، خاطرنشان کرد: مرکبات استان علاوه بر اینکه در بازارهای محلی و استانی به استانهای همجوار نیز فرستاده می شود.</p>
      <p>درجانی با بیان اینکه مرکبات گیلان برای تامین ذخیره میوه شب عید نیز انبار می شود، افزود: ۹۰درصد مرکبات گیلان پرتقال و مابقی نارنگی، گریپ فروت، لیمو و... است.</p>
      <p>وی با بیان اینکه پایان آذرماه زمان نهایی برداشت مرکبات در گیلان است، تصریح کرد: میزان افزایش یا کاهش مرکبات گیلان پس از برداشت نهایی اعلام می شود.     </p>
      <p>درجانی با اشاره به اینکه گیلان پنجمین استان تولیدکننده مرکبات است، خاطرنشان کرد: فرآوری مرکبات می تواند ارزش افزوده بیشتری را نصیب بهره برداران این محصول کند و هم اکنون در رودسر دو واحد فرآوری وجود دارد.</p>
      <p>انتهای پیام </p>
    </article>
  </body>
</html>