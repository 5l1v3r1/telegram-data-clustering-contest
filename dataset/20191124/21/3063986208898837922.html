<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843087"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:35:00+00:00"/>
    <meta property="og:title" content="সরকারের রন্ধ্রে রন্ধ্রে দুর্নীতি : মওদুদ"/>
    <meta property="og:description" content="বিএনপির স্থায়ী কমিটির সদস্য ব্যারিস্টার মওদুদ আহমেদ বলেছেন, বর্তমান সরকারের রন্ধ্রে রন্ধ্রে দুর্নীতি ঢুকে পড়েছে। গর্তের মধ্যে ঢুকে এ সরকার দুর্নীতি থেকে বের হতে পারবে না। আজ রবিবার বিকালে নয়াপল্টনে দলীয় কার্যালয়ের সামনে খালেদা জিয়ার মুক্তির দাবিতে ঢাকা মহানগর (উত্তর-দক্ষিণ) বিএনপি আয়োজিত সমাবেশে তিনি এ কথা বলেন। মওদুদ বলেন, সরকারের শুদ্ধি অভিযান প্রায় শেষ হয়ে গেছে! এটা আমরা আগেই জানতাম। কয়দিন পর একটা ঘটনা ঘটে, তারপর আস্তে আস্তে স্তিমিত হয়ে যায়। আর তার গভীরে যায় না। ছাত্রলীগ ও যুবলীগের নেতারা। মওদুদ অভিযোগ করে বলেন, রাজনীতির কারণে বিচারকরা মুক্তমনে বিচার করতে পারেন না। আর এই কারণে আমাদের নেত্রী বেগম খালেদা জিয়া এখন জেলখানায় আছেন। আমরা অনেক চেষ্টা করেছি, এখনও করছি জামিনে মুক্তি লাভের জন্য। রাজনৈতিক কারণে এটা বিলম্বিত হয়েছে। জামিনে তিনি মুক্ত হবেন বলেও আমার সন্দেহ রয়েছে! তিনি বলেন, এ সরকার একটি অনির্বাচিত সরকার। জনগণের ভোটে এ সরকার নির্বাচিত হয় নাই। আর এ কারণে জনগণের কাছে তাদের জবাবদিহিতা নেই। এ জন্যই আজকে দেশে এ অবস্থার সৃষ্টি হয়েছে। ঢাকা মহানগর দক্ষিণ বিএনপির সাধারণ সম্পাদক কাজী আবুল বাসারের সভাপতিত্বে…"/>
  </head>
  <body>
    <article>
      <h1>সরকারের রন্ধ্রে রন্ধ্রে দুর্নীতি : মওদুদ</h1>
      <address><time datetime="2019-11-24T21:35:00+00:00">24 Nov 2019, 21:35</time> by <a rel="author">কালের কণ্ঠ অনলাইন</a></address>
      <p>বিএনপির স্থায়ী কমিটির সদস্য ব্যারিস্টার মওদুদ আহমেদ বলেছেন, বর্তমান সরকারের রন্ধ্রে রন্ধ্রে দুর্নীতি ঢুকে পড়েছে। গর্তের মধ্যে ঢুকে এ সরকার দুর্নীতি থেকে বের হতে পারবে না।</p>
      <p>আজ রবিবার বিকালে নয়াপল্টনে দলীয় কার্যালয়ের সামনে খালেদা জিয়ার মুক্তির দাবিতে ঢাকা মহানগর (উত্তর-দক্ষিণ) বিএনপি আয়োজিত সমাবেশে তিনি এ কথা বলেন।</p>
      <p>মওদুদ বলেন, সরকারের শুদ্ধি অভিযান প্রায় শেষ হয়ে গেছে! এটা আমরা আগেই জানতাম। কয়দিন পর একটা ঘটনা ঘটে, তারপর আস্তে আস্তে স্তিমিত হয়ে যায়। আর তার গভীরে যায় না। ছাত্রলীগ ও যুবলীগের নেতারা।</p>
      <p>মওদুদ অভিযোগ করে বলেন, রাজনীতির কারণে বিচারকরা মুক্তমনে বিচার করতে পারেন না। আর এই কারণে আমাদের নেত্রী বেগম খালেদা জিয়া এখন জেলখানায় আছেন। আমরা অনেক চেষ্টা করেছি, এখনও করছি জামিনে মুক্তি লাভের জন্য। রাজনৈতিক কারণে এটা বিলম্বিত হয়েছে। জামিনে তিনি মুক্ত হবেন বলেও আমার সন্দেহ রয়েছে!</p>
      <p>তিনি বলেন, এ সরকার একটি অনির্বাচিত সরকার। জনগণের ভোটে এ সরকার নির্বাচিত হয় নাই। আর এ কারণে জনগণের কাছে তাদের জবাবদিহিতা নেই। এ জন্যই আজকে দেশে এ অবস্থার সৃষ্টি হয়েছে।</p>
      <p>ঢাকা মহানগর দক্ষিণ বিএনপির সাধারণ সম্পাদক কাজী আবুল বাসারের সভাপতিত্বে প্রতিবাদ সভায় আরো বক্তব্য রাখেন বিএনপি মহাসচিব মির্জা ফখরুল ইসলাম আলমগীর, মির্জা আব্বাস, ড. মঈন খান, গয়েশ্বর চন্দ্র রায়, আমীর খসরু মাহমুদ চৌধুরী, বেগম সেলিমা রহমান, চেয়ারপারসনের উপদেষ্টা আমান উল্লাহ আমান, জয়নুল আবেদীন ফারুক, আব্দুস সালাম, ভাইস চেয়ারম্যান অ্যাডভোকেট নিতাই রায় চৌধুরী, এ জেড এম জাহিদ প্রমুখ।</p>
    </article>
  </body>
</html>