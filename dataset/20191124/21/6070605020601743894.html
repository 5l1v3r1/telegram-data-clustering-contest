<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Kirsten-Dunst-persegueix-america-Movistar-comedia-negra-nova-seria_0_2350564944.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T21:36:19+00:00"/>
    <meta property="og:title" content="Kirsten Dunst persegueix el somni americà a Movistar+"/>
    <meta property="og:description" content="L’actriu protagonitza ‘Llegar a ser Dios en Florida’, una comèdia negra sobre estafes piramidals"/>
  </head>
  <body>
    <article>
      <h1>Kirsten Dunst persegueix el somni americà a Movistar+</h1>
      <h2>L’actriu protagonitza ‘Llegar a ser Dios en Florida’, una comèdia negra sobre estafes piramidals</h2>
      <address>
        <time datetime="2019-11-24T21:36:19+00:00">24 Nov 2019, 21:36</time>
      </address>
      <p>Krystal Stubbs està tipa de patir per arribar a final de mes, però la seva feina en un parc aquàtic als afores d’Orlando no dona per a gaire més. Per això el dia que se li presenta una oportunitat per progressar econòmicament, no la deixa escapar, tot i ser conscient que el seu ascens social es basa en una estafa. I tot i saber, també, que aquesta oportunitat enlluernadora és la mateixa que va arruïnar el seu marit, va destrossar la seva família i la va obligar a fer malabarismes per mantenir la seva filla.</p>
      <p>Kirsten Dunst dona vida a aquest personatge a <i>Llegar a ser Dios en Florida</i>, una comèdia negra que Showtime va estrenar als Estats Units a l’estiu i que avui, a les 22.25 h, s’instal·la a Movistar Series, que n’oferirà un episodi cada dilluns. La sèrie, de 10 capítols d’uns 45 minuts, arriba avalada per unes crítiques molt positives (sobretot pel que fa a la interpretació de Dunst) i havent renovat ja per a una segona temporada.</p>
      <p>L’acció transcorre l’any 1992, quan el marit de la protagonista (el Marvin, un corredor d’assegurances interpretat per Alexander Skarsgard) es deixa seduir per la promesa de fer diners ràpidament i fàcilment de la Founders American Merchandise (FAM), una empresa que mou milers de milions de dòlars mitjançant la compravenda a gran escala de tota mena de productes, des d’aliments de llarga durada fins a cremes hidratants i paper de vàter d’alta qualitat. El problema és que la FAM obté els beneficis gràcies a una estafa piramidal, i això acabarà suposant la ruïna de la família Stubbs.</p>
      <p>El líder de la FAM és Obie Garbeau II (Ted Levine), un home carismàtic que ha convertit el negoci en una espècie de secta i que a còpia de sermons motivadors enregistrats repetidament en cintes de casset aconsegueix que el seu missatge penetri al cervell de tots els seus col·laboradors, gairebé com si fos la paraula de Déu, i que l’obeeixin sense dubtar-ho, encegats per una filosofia empresarial aparentment infal·lible però que no és sinó una carcassa buida que durà tothom a la perdició. Un dels seus deixebles més fidels és Cody Bonar (Théodore Pellerin), que viu completament abduït per la FAM.</p>
      <p>D’entrada, la Krystal es manté escèptica respecte a aquesta iniciativa empresarial, malgrat l’entusiasme del seu marit, que està convençut que serà el seu passaport per complir el somni americà. Però justament quan es demostri que tot plegat era una estafa, la Krystal decidirà unir-s’hi: intentant convèncer els seus veïns que s’oblidin del projecte, la protagonista descobrirà que té una gran capacitat d’aconseguir que la gent faci el que ella vol, i decidirà aprofitar-se’n enrolant-se a la FAM amb l’objectiu d’anar escalant en l’organigrama i així acabar acumulant una petita fortuna.</p>
      <h3>Entre l’humor i el drama</h3>
      <p>Dunst veu el seu personatge com una “supervivent” disposada a fer el que calgui per oferir una vida millor a la seva filla. “Per a mi, en realitat aquesta és la història d’una mare sola”, explica l’actriu en una entrevista a <i>The Hollywood Reporter</i>, i continua: “La sèrie s’ha venut com una comèdia, però hi ha moments molt foscos, també. Penso que la comèdia sorgeix del drama”. Segons la seva opinió, és un dels elements que fa “interessant” la proposta.</p>
      <p>A banda d’interpretar el paper principal a la sèrie, Dunst també s’hi ha implicat com a productora executiva al costat, entre d’altres, de George Clooney i dels dos creadors de la ficció, Robert Funke i Matt Lutsky. Tots dos són pràcticament debutants en la indústria audiovisual i, malgrat comptar amb el suport de noms destacats del sector, el camí que han hagut de seguir fins a veure la sèrie a la pantalla ha estat carregat de giragonses.</p>
      <p>El projecte, produït per TriStar i Smokehouse Pictures, es va donar a conèixer el 2017 quan l’AMC hi va donar llum verda. Però, segons Dunst, al cap d’un temps la cadena va agafar “una nova direcció” i el va desestimar. L’estiu del 2018 la sèrie va ser rescatada per YouTube Premium, que la volia convertir en la seva primera gran producció original, però uns mesos més tard la plataforma va decidir rebaixar l’aposta inicial pels continguts propis i començar a oferir-los també gratuïtament. Això va obligar a replantejar l’acord amb els productors de <i>Llegar a ser Dios en Florida</i>, que finalment van optar per abandonar YouTube i oferir la sèrie a Showtime.</p>
    </article>
  </body>
</html>