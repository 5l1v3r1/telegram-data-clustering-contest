<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/slakter-tv-2-etter-farmen-exit/71853696"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T21:06:49+00:00"/>
    <meta property="og:title" content="Slakter TV 2 etter «Farmen»-exit"/>
    <meta property="og:description" content="Jens Ivar Simonsen måtte søndag kveld takke for seg i «Farmen». Han er ikke særlig fornøyd med hvordan han framstilles på tv."/>
  </head>
  <body>
    <article>
      <h1>Slakter TV 2 etter «Farmen»-exit</h1>
      <h2>Jens Ivar Simonsen måtte søndag kveld takke for seg i «Farmen». Han er ikke særlig fornøyd med hvordan han framstilles på tv.</h2>
      <address><time datetime="2019-11-24T21:06:49+00:00">24 Nov 2019, 21:06</time> by <a rel="author">Henriette Eilertsen</a></address>
      <p>Søndagens tvekamp i «Farmen» ble en forholdsvis kort affære, etter at <a href="https://www.seher.no/kjendis/avviser-romanserykter/71707785">Leif Kristian Tindeland</a> (27) så godt som <a href="https://www.seher.no/kjendis/dette-er-arets-utfordrere/71729055">gruset motstander Jens Ivar Simonsen</a> (46) i øksekast.</p>
      <p>Sistnevnte fikk ikke med seg et eneste poeng under kampen, mens Tindeland traff godt på blinken to ganger og kunne juble over å ha sikret seg en plass videre.</p>
      <figure>
        <img src="https://dbstatic.no/71853923.jpg?imageId=71853923&amp;width=1024&amp;height=615"/>
        <figcaption><b>TAPTE:</b> Jens traff ikke blink en enste gang, og måtte se seg slått. Foto: Alex Iversen / TV 2 Vis mer</figcaption>
      </figure>
      <p>Når Dagbladet tar en prat med Simonsen i forbindelse med exiten, innrømmer han at han rett og slett ikke kastet øksa godt nok, og at han faktisk nesten aldri hadde tatt i en øks.</p>
      <p>- Jeg traff på prøvekastet, men det er ikke godt nok, sier han, og legger til at det samtidig var greit å reise fra gården på det tidspunktet han gjorde.</p>
      <h3>Slakter klippinga</h3>
      <p>Når han ser tilbake på deltakelsen, er han imidlertid ikke helt sikker på om han ville gjort det igjen. Mens årets sesong i disse dager ruller over skjermen, reagerer han nemlig kraftig på framstillinga av ham på tv.</p>
      <p>- Jeg blir framstilt som den mest late deltakeren noensinne på «Farmen», og det synes jeg er dårlig gjort, sier han.</p>
      <p>- Det skrives mye på nettet, men jeg jobbet like mye som alle de andre. Det er jævlig urettferdig at de har klippet meg på den måten, fortsetter han.</p>
      <p>Ifølge Simonsen får man bare se ham med pipa i munnen, og han hevder at han foreløpig ikke har latt TV 2 få vite hvor misfornøyd han er. Det har han derimot store planer om å la de få nå.</p>
      <p>- Jeg brukte seks uker av tida mi på denne deltakelsen. Jeg er veldig skuffa.</p>
      <figure>
        <img src="https://dbstatic.no/71853915.jpg?imageId=71853915&amp;x=26.349496797804&amp;y=3.2921810699588&amp;cropw=58.828911253431&amp;croph=52.949245541838&amp;width=643&amp;height=387"/>
        <figcaption><b>REAGERER:</b> Jens er ikke særlig fornøyd med hvordan han framstilles, noe han har planer om å la TV 2 få vite. Foto: Alex Iversen / TV 2 Vis mer</figcaption>
      </figure>
      <h3>Angrer ikke</h3>
      <p>Videre forteller 46-åringen at det er mye tv-seerne ikke får se, blant annet flere diskusjoner, at de lette etter mat i form av både sopp, bær og fisk, og at deltakerne sang og koste seg.</p>
      <p>Simonsen påstår at produksjonen bevisst har gått inn for å framstille ham som «den late med pipa».</p>
      <p>Til tross for at han er rimelig misfornøyd med hvordan han kommer fram på skjermen, angrer han ikke på deltakelsen, og er faktisk stolt over å ha fått være med på landets største realitykonkurranse.</p>
      <p>Selv om han i utgangspunktet ikke hadde vært interessert i å være med på «Farmen» igjen, kunne han derimot ha tenkt seg å få muligheten på «Torpet», og synes det er synd at han ikke fikk prøve seg der i år.</p>
      <p>- Det burde være likt for alle deltakere, mener han.</p>
      <p>Pressekontakt for «Farmen» i TV 2, Alex Iversen, sier til Dagbladet at de ikke har gått inn for å klippe deltakeren sånn han hevder.</p>
      <p>- Vi har ingen intensjoner om å fremstille noen av deltagerne på noen spesielle måter, men ønsker å gi så et sannferdig og representativt bilde av det som skjer på gården som mulig, sier han, og fortsetter:</p>
      <p>- Hver uke blir det filmet i overkant av 70 timer med materiale. Det meste av det blir aldri vist på tv. Det vil alltid være sånn at det er enkelte ting deltakeren gjerne skulle sett som ikke kommer med, avslutter Iversen.</p>
      <h3>Utfordrer og hemmelighold</h3>
      <p>Jens Ivar Simonsen <a href="https://www.seher.no/kjendis/dette-er-arets-utfordrere/71729055">ankom tv-gården midtveis i sesongen</a> sammen med tre andre utfordrere. Han var en av to som klarte å kare seg til en plass som fullverdig deltaker. Før han sjekket inn på «Farmen», kunne han fortelle til Dagbladet at han vært rimelig spent før oppholdet.</p>
      <p>- Vi kommer jo inn som femte hjulet på vogna, og jeg kan se for meg at de av oss som får bli igjen fort havner i tvekamp, sa han, og la til:</p>
      <p>- Men jeg skal være meg selv, og akter ikke å innynde meg eller flørte med storbonden for å få bli. Jeg kommer lett i kontakt med mennesker, så jeg tror og håper at jeg kommer lett inn i gruppa.</p>
      <p>
        <b>Én ting han derimot ikke skulle fortelle, var at han er veldig god til å lage mat. Simonsen er nemlig kokk, og er klar over at matlaging ofte er en del av oppgavene i finale-uka på gården.</b>
      </p>
      <p>- Det er noe som forblir hemmelig og dette er min sterke side, sa han.</p>
      <p>Og han har holdt sine ord, og forteller nå at han aldri avslørte hvor god han er til å lage mat. Selv om han nå er slått ut før finaleuka.</p>
    </article>
  </body>
</html>