<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915003"/>
    <meta property="og:site_name" content="Dnevnik"/>
    <meta property="article:published_time" content="2019-11-24T21:17:00+00:00"/>
    <meta property="og:title" content="Janžekovič olajšal Mariboru pot do zmage"/>
    <meta property="og:description" content="V 18. krogu slovenske nogometne lige je Maribor na derbiju v Kidričevem premagal Aluminij z 2:0, razigrana Olimpija pa je slavila v Celju s 3:1."/>
  </head>
  <body>
    <article>
      <h1>Janžekovič olajšal Mariboru pot do zmage</h1>
      <address><time datetime="2019-11-24T21:17:00+00:00">24 Nov 2019, 21:17</time> by <a rel="author">Jože Okorn, Jaša Lorenčič, Sandi Škvarč</a></address>
      <p>
        <b>V 18. krogu slovenske nogometne lige je Maribor na derbiju v Kidričevem premagal Aluminij z 2:0, razigrana Olimpija pa je slavila v Celju s 3:1.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/25/1223831.jpg"/>
          <figcaption>Napadalec Maribora Luka Zahović (v rumeni majici) je dosegel vodilni zadetek v Kidričevem že v četrti minuti.<cite>Foto: Andrej Petelinšek/Večer</cite></figcaption>
        </figure>
        <figure>
          <img src="https://www.dnevnik.si/i/ag/2019/11/25/1223824.jpg"/>
        </figure>
      </slideshow>
      <p>Maribor je prvi, ki je premagal Aluminij v Kidričevem, in je zdaj sam na drugem mestu. Državni prvaki so oba gola dosegli po velikih napakah domačega vratarja Luka Janžekovića.</p>
      <h3>Pa je padla še »šuma«</h3>
      <p>In je padla še »šuma«. Ni več nepremaganega igrišča v letošnjem prvenstvu. Tudi zato, ker je Aluminij pomagal Mariboru in se delno premagal tudi sam. Vijoličasti so četrtič zapored zmagali s taktično disciplino, ki tekmecu ob posesti ponudi lažno, zavajajoče, usodno upanje. Tudi šumarom. Napadali so, zadeli prečko in obupavali, v kakšni formi je povrhu Jasmin Handanović. Vmes pa spoznali, kaj se zgodi, če nisi pozoren na iznajdljivost Luke Zahovića in kote Amirja Derviševića.</p>
      <p>Začetek je bil za Maribor optimalen. Prepustili so žogo Aluminiju in počakali. Ne dolgo. Luka Zahović sploh ni optimalno zadel žoge, ravno dovolj, našel je Luko Janžekovića na krivi nogi. Tako, kot se to od njega pričakuje. Pomagalo je, da je Rok Kronaveter takoj presekal obrambo Aluminija. »Tekma ni bila odločena v četrti minuti,« je vseeno povzel <b>Darko Milanič.</b></p>
      <p>Pozna se, da Kidričani niso več moštvo, ki z enim golom na tekmi zmaga. In pozna se, da Maribor z bolj obrambnim pristopom zna (z)lomiti tekmeca. Vendar potrebuje zlasti učinkovitost. Priložnost je pred Dinom Hotićem, ki je debitiral za Bosno in Hercegovino, dobil Jasmin Mešanović. Ni je najbolje izkoristil, vsaj ne, ko je imel takoj priložnost za povišanje vodstva.</p>
      <p>Kidričani so nato dolgo ugotavljali, da je lahko izdatna posest proti Mariboru neugodna. Zlasti zato, ker svojih priložnosti niso izkoristili ne visoka branilca Ilija Martinović in Renato Pantalon niti Ante Živković ne Mihael Klepač. »Maribor nam je zmanjšal prostor, visoko, dobro so se branili,« je ocenjeval<b> Slobodan Grubor.</b></p>
      <p>(Pre)zgodaj je namreč padel še drugi gol. Tako, da je žoga Janžekoviću padla iz rok v mrežo, ko je iz kota pomeril Amir Dervišević. »Ne vidimo pogosto takega gola, ampak ni tako daleč, kar je Aluminij dobil gol iz kota,« je premeteno razkril Milanič. »Ne vem, morda ga je zmotil reflektor, ampak goli padajo iz napak, to je nogomet,« je Grubor vzel v bran Janžekovića. Ko ne gre niti Klepaču in Aluminij komaj četrtič v prvenstvu ne zabije, so vijoličasti prevelik zalogaj. »Če bi dali en gol, bi tekma najbrž šla v drugo smer,« je razmišljal Grubor.</p>
      <h3>Hadžić dobil stavo z novinarji</h3>
      <p>Derbi najučinkovitejših ekip lige je zasluženo dobila Olimpija, ki je prizadejala Celju prvi poraz na domačem igrišču. Za nameček je trener Olimpije Safet Hadžić že po polovici odigranih tekem (18) dobil stavo z novinarji za čevapčiče in zaboj piva, da bo Vukušić v vsej sezoni zabil 15 golov. »Za stavo sem vesel, a bom jaz častil novinarje,« je pripomnil <b>Safet Hadžić</b>. Olimpija je tekmo odprla sanjsko, saj je že po šestih minutah vodila z 2:0. Tedaj se je pojavila znana težava Olimpije, da zaigra preveč lagodno. Namesto da bi Ljubljančani s tretjim golom dotolkli tekmeca, je Celje po 20 minutah le začelo igrati in ujelo gol priključka po Vizingerju (12. zadetek v sezoni). Izenačenje je še pred odmorom preprečil vratar Vidmar. V drugem delu je Olimpija stavila na taktično kulturo, imela žogo v svoji posesti, Menalo pa je z zadetkom, potem ko je Vukušić namesto praznega gola zadel prečko, odločil zmagovalca.</p>
      <p>»Vesel sem, da sem pomagal trenerju dobiti stavo, o kateri se govori že vse od mojega prihoda. Najpomembneje je, da smo zmagali na težkem gostovanju in ostali na vrhu lestvice. Nasprotniki od svojega zadetka praktično niso več prišli do naših vrat. V drugem delu smo igrali maksimalno zbrano, kot da je izid 0:0,« je bil vesel vodilni strelec lige <b>Ante Vukušić.</b></p>
      <p>»Zgodilo se je točno tisto, na kar sem v analizi pred tekmo opozarjal igralce. Naš uvod v tekmo je bil zelo medel, kar je Olimpija s svojo kakovostjo znala izkoristiti. Ko smo zaigrali bolj odločno v dvobojih in agresivneje, smo pokazali del tistega, kar znamo, a premalo za uspeh, saj smo imeli kar nekaj nerazpoloženih igralcev. Vse ni bilo tako slabo, kot kaže izid, a za uspeh proti takemu tekmecu je treba izkoristiti vse priložnosti in imeti kanček sreče,« je tekmo analiziral trener Celja<b> Dušan Kosič.</b></p>
      <h3>Hat-trick Avstrijca Jakupovića v dresu Domžal</h3>
      <p>V derbiju dna je Bravo v režiji Milana Đajića (priigrana enajstmetrovka in gol) premagal Rudar. »To je bila tekma, v kateri je bil pomemben le izid. Bili smo nagrajeni za ves trud in garanje,« je povedal trener Brava <b>Dejan Grabić.</b> S klopi Rudarja je dodal: »Priigrali smo si veliko priložnosti in si zaslužili več. Gol smo prejeli na način, na katerega smo se ves teden pripravljali, da ne smemo reagirati ob dolgi žogi.«</p>
      <p>Triglav brez kaznovanega kapetana Luka Majcna je bil nebogljen v Domžalah. S hat-trickom je zablestel 21-letni Avstrijec Arnel Jakupović. S tem, da je prvi gol dosegel z levico, drugega z glavo in tretjega z desnico, je pokazal raznovrstnost. »Hat-tricka sem izredno vesel, saj je prvi v članski kategoriji. Zmaga je povsem zaslužena. Igrali smo kot ekipa, bojevali smo se drug za drugega, šli smo na vsako žogo. Vrnili smo se na zmagovalna pota, na enak način pa moramo zaključiti na zadnjih dveh tekmah proti Rudarju in Olimpiji,« je povedal <b>Arnel Jakupović.</b></p>
      <p>Mura v vetrovni Sežani ni upravičila vloge favorita. V slabi tekmi je bil Tabor zadovoljen s točko. »Vesel sem, da smo zadržali serijo nepremagljivosti na domačem igrišču. Pomembnost tekme je naredila svoje. Nagradila nas je vztrajnost Bongonguia, ki je priigral enajstmetrovko za izenačenje. S točko smo lahko zadovoljni,« je bil zadovoljen trener Tabora <b>Almir Suljemanović</b>. Trener Mure <b>Ante Šimundža</b> je bil kratek: »Po izenačenju smo vse od devetdesete minute igrali na zmago. Nato smo se odločili, da zadržimo remi, kajti če do takrat nismo zadeli, bi tudi v 93. minuti težko.«</p>
      <figure>
        <img src="https://files.dnevnik.si/2019/2019-11-24-1SNL-web.png"/>
      </figure>
      <related>
        <h4>Preberite sorodne prispevke</h4>
        <a href="https://www.dnevnik.si/1042913729/sport/nogomet/triglav-in-bravo-z-drugacnima-pogledoma-na-spor-med-majcnom-in-krcicem-"/>
        <a href="https://www.dnevnik.si/1042912929/sport/nogomet/marosa-preprical-proti-olimpiji"/>
        <a href="https://www.dnevnik.si/1042912479/sport/nogomet/bravo-v-tezavah-zaradi-odsotnosti-kirma-brekala-in-krcica"/>
      </related>
    </article>
  </body>
</html>