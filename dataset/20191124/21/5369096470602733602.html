<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778878/donis-den-echoume-ftasi-sto-epipedo-tis-megalis-omadas-pou-theloume-na-imaste/"/>
    <meta property="og:site_name" content="to10.gr"/>
    <meta property="article:published_time" content="2019-11-24T21:17:52+00:00"/>
    <meta property="og:title" content="Δώνης: «Δεν έχουμε φτάσει στο επίπεδο της μεγάλης ομάδας που θέλουμε να είμαστε»"/>
    <meta property="og:description" content="Ο Γιώργος Δώνης τόνισε στη συνέντευξη Τύπου πως ο Παναθηναϊκός δεν έχει φτάσει ακόμα στο επίπεδο μεγάλης ομάδας που πρέπει να βρίσκεται, ενώ μίλησε για το ματς με τον Παναιτωλικό και για τη μεγάλη απώλεια του Ζαχίντ."/>
  </head>
  <body>
    <article>
      <h1>Δώνης: «Δεν έχουμε φτάσει στο επίπεδο της μεγάλης ομάδας που θέλουμε να είμαστε»</h1>
      <h2>Ο Γιώργος Δώνης τόνισε στη συνέντευξη Τύπου πως ο Παναθηναϊκός δεν έχει φτάσει ακόμα στο επίπεδο μεγάλης ομάδας που πρέπει να βρίσκεται, ενώ μίλησε για το ματς με τον Παναιτωλικό και για τη μεγάλη απώλεια του Ζαχίντ.</h2>
      <address><time datetime="2019-11-24T21:17:52+00:00">24 Nov 2019, 21:17</time> by <a rel="author">to10.gr</a></address>
      <p>Ο Παναθηναϊκός δεν κατάφερε να νικήσει τον Παναιτωλικό στο Αγρίνιο και έτσι παραχώρησε «λευκή» ισοπαλία.</p>
      <p>Ο Γιώργος Δώνης δεν έμεινε καθόλου ικανοποιημένος με όσα είδε, ενώ τόνισε πως οι «πράσινοι» δεν έχουν φτάσει ακόμα στο επίπεδο μεγάλης ομάδας που θέλουν να είναι. Ο Έλληνας τεχνικός δεν παρέλειψε να αναφερθεί και στην απώλεια του τραυματία Γκαγιάς Ζαχίντ, την οποία χαρακτήρισε μεγάλη.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>
        <b>Δείτε αναλυτικά όλα όσα ανέφερε ο Δώνης στη συνέντευξη Τύπου:</b>
      </p>
      <p><b>Για τον αγώνα με τον Παναιτωλικό: </b>«Σε γενικές γραμμές είχαμε μέτρια εικόνα. Στο πρώτο ημίχρονο είχαμε τον έλεγχο και την κυκλοφορία της μπάλας αλλά όσες φορές προσπαθήσαμε να περάσουμε τη μπάλα μπροστά οι επαφές μας δεν ήταν καλές και δεν γινόμασταν απειλητικοί.</p>
      <p>Το δεύτερο ημίχρονο ήταν διαφορετικό. Μπορεί η εικόνα μας να μην ήταν η καλύτερη αλλά στα πρώτα 25 λεπτά θα έπρεπε να είχαμε σκοράρει. Υπήρχαν πέντε μεγάλες φάσεις που με την ποιότητα που έχουμε θα έπρεπε να είχαμε στείλει τη μπάλα στα δίχτυα.</p>
      <p>Στο τελευταίο τέταρτο δεν είχαμε την ένταση που θέλαμε και ο Παναιτωλικός δημιούργησε με στημένες μπάλες τις προϋποθέσεις να σκοράρει».</p>
      <p><b>Για το γεγονός ότι ο Παναθηναϊκός είναι καλύτερος στα ντέρμπι και αν έλειψε ο Ζαχίντ: </b>«Δεν υπάρχει μια εξήγηση για αυτό. Σε αυτά τα παιχνίδια με ομάδες όπως ο Παναιτωλικός, η Λάρισα κ.λ.π. κάνουμε περισσότερες ευκαιρίες και ας μην τα κερδίζουμε. Ο Ζαχίντ είναι μεγάλη απώλεια, αλλά θα πρέπει να μάθουμε να λειτουργούμε καλύτερα με τις ελλείψεις».</p>
      <p><b>Για το αν ο Παναθηναϊκός πέταξε την ευκαιρία να πλησιάσει τους πρωτοπόρους: </b>«Δεν μπαίνω σε αυτή τη λογική. Βλέπουμε κάθε παιχνίδι ξεχωριστά και θέλουμε να είμαστε όσο ψηλότερα γίνεται παρά το κακό μας ξεκίνημα. Δεν έχουμε υποτιμήσει ποτέ κανέναν αντίπαλο και θέλουμε να κερδίζουμε όλα τα παιχνίδια. Δεν έχουμε φτάσει ακόμα το επίπεδο της μεγάλης ομάδας που πρέπει να είμαστε και να κερδίζουμε τέτοια παιχνίδια όπως το σημερινό».</p>
      <p>
        <b>
          <a href="https://www.to10.gr/podosfero/superleague/778878/donis-den-echoume-ftasi-sto-epipedo-tis-megalis-omadas-pou-theloume-na-imaste/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>