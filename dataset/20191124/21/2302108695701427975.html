<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-cine-se-pregateste-sa-i-ia-locul-vioricai-dancila-dupa-ce-liderul-psd-a-pierdut-alegerile-prezidentiale-un-congres-extraordinar-ar-putea-avea-loc-chiar-inainte-de-sarbatorile-de-craciun.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T21:19:55+00:00"/>
    <meta property="og:title" content="SURSE Începe războiul în PSD. Care sunt liderii care vor să-i ia locul Vioricăi Dăncilă. Un congres extraordinar ar putea avea loc chiar înainte de sărbătorile de Crăciun"/>
    <meta property="og:description" content="PSD se pregătește să o schimbe pe Viorica Dăncilă de la șefia partidului după pierderea alegerilor în fața lui Klaus Iohannis. Un congres extraordinar al"/>
  </head>
  <body>
    <article>
      <h1> SURSE Începe războiul în PSD. Care sunt liderii care vor să-i ia locul Vioricăi Dăncilă. Un congres extraordinar ar putea avea loc chiar înainte de sărbătorile de Crăciun </h1>
      <address><time datetime="2019-11-24T21:19:55+00:00">24 Nov 2019, 21:19</time> by <a rel="author">Florin Marinescu</a></address>
      <p>PSD se pregătește să o schimbe pe Viorica Dăncilă de la șefia partidului după pierderea alegerilor în fața lui Klaus Iohannis. Un congres extraordinar al partidului ar putea avea loc până la sfârșitul acestui an, foarte posibil chiar înainte de sărbători, au declarat pentru G4Media.ro surse din partid. Cel puțin patru nume s-ar putea alinia la startul competiției pentru șefia PSD: Eugen Teodorovici, Gabriela Firea, Marcel Ciolacu și Claudiu Manda.</p>
      <p>Potrivit surselor G4Media.ro, fostul premier Mihai Tudose, europarlamentar Pro România, ar intenționa să revină în PSD, fiind apropiat de Claudiu Manda, la rândul său europarlamentar, cu care ar fi strâns legătura în Parlamentul European. Viorica Dăncilă se bazează în acest moment în partid în principal pe susținerea apropiaților lui Dragnea: Mihai Fifor, Codrin Ștefănescu, Cătălin Rădulescu etc.</p>
      <p>Graba cu care social democrații vor să facă un congres extraordinar cât mai repede, chiar înainte de sărbătorile de Crăciun, ar avea legătură cu alegerile locale din primăvara anului viitor. Baronii locali vor să strângă rândurile deoarece scrutinul de la sfârșitul lunii mai 2020 este important pentru aleșii locali și se tem că dacă ar amâna congresul nu ar avea timp pentru campanie.</p>
      <p><b>1. Una din variante ar fi Eugen Teodorvici.</b> Este al doilea om în partid, după ce a fost ales Președinte Executiv la Congresul din iunie. Deși a fost dat deoparte de Viorica Dăncilă când a anunțat că vrea să fie inclus în măsurătorile partidului pentru alegerile prezidențiale, fostul ministru de Finanțe s-a implicat în campania electorală. Are o relație bună cu mulți lideri din teritoriu, cărora le-a alocat fonduri din PNDL în mandatul de ministru de finanțe. Fostul ministru și-a pus semnătura în ultimele zile de mandat pe o hotărâre prin care programul a primit 1,4 miliarde de lei. Sunt însă și președinți de organizații care nu sunt de acord cu ieșirile deplasate ale fostului ministru de finanțe, care s-a remarcat cu numeroase derapaje de limbaj și atacuri suburbane la adresa unor adversari.</p>
      <p><b> 2. Potențial candidat la șefia PSD este și Gabriela Firea.</b> Primarul Capitalei a stat la aceeași masă cu Liviu Dragnea, dar a intrat în conflict cu fostul lider după mitingul Diasporei din 10 august 2018. Firea le-a reproșat lui Dragnea și Dăncilă că vor să o scoată responsabilă pentru intervenția în forță a jandarmeriei. Firea l-a acuzat pe Dragnea ca ia decizii fără să se consulte cu partidul și a fost nemulțumită că ”nu poate fi tot Guvernul de la Teleorman”. Firea nu se bucură însă de prea multă susținere internă. Dacă șeful PSD Olt, Paul Stănescu, este un susținător al acesteia, sunt și lideri care nu suportă atitudinea șefei interimare a PSD București. Dumitru Buzatu s-a declarat deranjat în repetate rânduri de modul în care le reprosează Gabriela Firea oamenilor vechi din partid că nu sunt de acord cu ea.</p>
      <p><b>3. Marcel Ciolacu face parte dintr-un grup mai mare de opozanți ai Vioricăi Dăncilă.</b> Șeful PSD Buzău nu a ascuns că este nemulțumit de modul în care este condus partidul. Potrivit surselor G4Media, Ciolacu îi are alături de el pe Paul Stănescu, Marian Oprișan, Florin Iordache și Ionel Arsene. Ciolacu s-ar pregăti să facă echipă cu Paul Stănescu pe post de prim-vicepreședinte și cu Niculae Bădălău pe post de secretar general. Ciolacu ar fi organizat o întâlnire la biroul lui din Parlament cu o lună înainte de primul tur al alegerilor prezidențiale. Sursele G4Media.ro susțin că Marcel Ciolacu i-a reproșat șefei PSD că face doar ce îi spune Mihai Fifor, iar unele decizii afecteaza grav imaginea partidului. Nu de puține ori, Marcel Ciolacu a ales să facă declarații publice în momente importante chiar înaintea Vioricăi Dăncilă. Președintele Camerei și-ar dori un congres cât mai repede, pentru a fi tranșate toate problemele din partid.</p>
      <p><b>4. Europarlamentarul Claudiu Manda, soțul Olguței Vasilescu, visează și el la funcția de șef al PSD.</b> Numele actualului europarlamentar și șeful PSD Dolj a fost vehiculat inclusiv la Bruxelles, potrivit surselor G4Media. Acesta a criticat-o pe Viorica Dăncilă în cadrul întâlnirilor din organizația pe care o conduce. Manda speră să aibă șanse la conducerea partidului prin soția sa, care a fost apropiată de Liviu Dragnea. Manda s-a profilat deja ca potențial lider la ultima ședință CEX a PSD după turul 1, când a jignit-o pe Viorica Dăncilă. ”Să spuneți că nu puteți să câștigați alegerile prezidențiale cu o proastă, nu vă face cinste. La europarlamentare ați avut alte interese”, i-ar fi reproșat Dăncilă lui Manda în urmă cu două săptămâni.</p>
      <p>Cert este ca aceste scenarii pot fi luate în calcul daca este convocat congresul și Viorica Dăncilă va fi demisă din fruntea partidului sau dacă alege să își depună mandatul după pierderile alegerilor prezidențiale.</p>
      <p>
        <b>Context.</b>
      </p>
      <p>Liderii PSD care au pierdut alegerile și-au pierdut ulterior și funcția de președinte de partid. Adrian Năstase a mai rezistat un an după ce a pierdut alegerile prezidențiale în decembrie 2004. În martie 2006, Mircea Geoana organiza la Hotel Confort împreună cu grupul de la Cluj mazilirea lui fostului premier din funcția de lider al PSD, episod cunoscut în istoria partidului ca ”noaptea cuțitelor lungi”.</p>
      <p>Şedinţa a avut loc la Hotelul Confort din Otopeni şi a ţinut aproape nouă ore. Preşedintele de atunci al PSD, Mircea Geoană, a fost cel care a propus demiterea din funcţie a lui Năstase. Tot la acea şedinţă Năstase a propus organizarea unui congres extraordinar, dar această propunere a fost respinsă la vot.</p>
      <p>În 20 februarie 2010, la două luni de la pierderea alegerilor, Mircea Geoana era și el schimbat din funcția de președinte al PSD, pe care a ocupat-o timp de cinci ani după Nastase. Noul președinte, Victor Ponta, a câștigat după o luptă strânsă în Congres, cu 856 de voturi la 781.</p>
      <p>În noiembrie 2011, Mircea Geoană a fost exclus cu totul din PSD. Fostul lider PSD i-a atacat virulent pe foștii lideri PSD, Ion Iliescu, Adrian Năstase și Victor Ponta, despre care a spus că este o mariontă în mâinile lui Iliescu și Năstase.</p>
      <p>Victor Ponta a pierdut și el alegerile în 2014 în fața lui Klaus Iohannis. A demisionat în iulie 2015 din funcția de lider al PSD, dar nu ca urmare a înfrângerii la prezidențiale, ci în urma în urma anchetei DNA în dosarul Turceni-Rovinari. N-a mai reușit să revină în fruntea PSD, funcția de președinte fiind preluată în octombrie 2015 de cel care ani de zile ocupase funcția de președinte executiv, a doua poziție în partid.</p>
      <p>Viorica Dăncilă a fost aleasă președintele PSD în congresul organizat la sfârșitul lunii iunie, după ce Curtea Supremă l-a condamnat pe data de 27 mai pe Liviu Dragnea la trei ani jumate de închisoare în dosarul angajărilor fictive.</p>
      <ul>
        <li>
          <b>Citește și:</b>
        </li>
      </ul>
      <p>
        <b>
          <a href="https://www.g4media.ro/efectele-victoriei-lui-klaus-iohannis-la-scor-mare.html">Efectele victoriei lui Klaus Iohannis la scor zdrobitor</a>
        </b>
      </p>
      <p>
        <b>
          <a href="https://www.g4media.ro/live-aflati-rezultatul-alegerilor-pe-g4media-ro-exit-poll-ires-la-ora-21-00.html">BREAKING Iohannis a câștigat alegerile cu 66,5%, la diferență uriașă față de Viorica Dăncilă – 33,5%. Exit-poll-ul IRES include și votul din Diaspora</a>
        </b>
      </p>
      <p>
        <i>Sursa Foto: Colaj G4Media.ro / Inquam Photos</i>
      </p>
    </article>
  </body>
</html>