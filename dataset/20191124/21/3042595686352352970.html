<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/slo-barnevernsalarm-i-2016-ble-ikke-hort/71854054"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T21:01:31+00:00"/>
    <meta property="og:title" content="Slo barnevernsalarm i 2016. Ble ikke hørt"/>
    <meta property="og:description" content="Høsten 2016 slo ekspertene i regjeringens eget lovutvalg alarm om norsk barnevernspraksis. De ble ikke lyttet til."/>
  </head>
  <body>
    <article>
      <h1>Slo barnevernsalarm i 2016. Ble ikke hørt</h1>
      <h2>Høsten 2016 slo ekspertene i regjeringens eget lovutvalg alarm om norsk barnevernspraksis. De ble ikke lyttet til.</h2>
      <address><time datetime="2019-11-24T21:01:31+00:00">24 Nov 2019, 21:01</time> by <a rel="author">Asle Hansen</a></address>
      <p>- Når vi i dag ser Menneskerettsdomstolens helt klare kritikk av norsk samværsfastsettelse i barnevernssaker og domstolen slår fast at retten til familieliv blir krenket, er det grunn til å spørre seg hvordan dette har kunnet utvikle seg slik det har gjort. Dette til tross for at myndighetene har fått faglige advarsler fra flere hold om at norsk praksis er konvensjonsstridig, sier advokat Cecilia Dinardi.</p>
      <p>
        <b>Hun var medlem i barnevernlovutvalget som i slutten av september 2016 leverte NOUen <a href="https://www.regjeringen.no/contentassets/53164b1e70954231b2a09d3fdec1888b/no/pdfs/nou201620160016000dddpdfs.pdf">«Ny barnevernslov. Sikring av barnets rett til omsorg og beskyttelse»</a> til daværende barne- og likestillingsminister Solveig Horne (Frp).</b>
      </p>
      <figure>
        <img src="https://dbstatic.no/71854241.jpg?imageId=71854241&amp;x=21.452991452991&amp;y=0&amp;cropw=54.957264957265&amp;croph=100&amp;width=643&amp;height=387"/>
        <figcaption><b>SLO ALARM:</b> Regjeringens barnevernlovutvalg slo i 2016 alarm om norske samværsbetingelser etter omsorgsovertakelse. Foto: Regjeringen.no Vis mer</figcaption>
      </figure>
      <p>Utvalget ga myndighetene følgende klare beskjed om at norsk samværspraksis etter omsorgsovertakelse er på kollisjonskurs med retten til familieliv - artikkel 8 i Den europeiske menneskerettskonvensjon (EMK):</p>
      <p>
        <i>«Å fastsette samvær til tre til seks ganger i året umiddelbart etter en omsorgsovertakelse, som synes å være praksis i dag, kanskje kombinert med fravær av hjelp til foreldrene til å bedre sin omsorgskompetanse, vil etter omstendighetene kunne føre til en krenkelse av EMK artikkel 8.»</i>
      </p>
      <h3>Fortsatte som før</h3>
      <p>Til tross for den utvetydige advarselen fra framtredende juridiske eksperter innen barnevernsfeltet, tok ikke myndighetene affære.</p>
      <p>Dermed har fylkesnemndene helt fram til i dag, og i stort omfang, kunnet fortsette med å fastsette svært strenge samværsbetingelser for foreldre som er fratatt omsorgen for sine barn.</p>
      <p>Dette til tross for at omsorgsovertakelse etter lovens intensjon skal være et midlertidig tiltak og myndighetene har en positiv plikt til å legge til rette for familiegjenforening, der det er mulig ut fra et barnets beste-perspektiv.</p>
      <p>
        <b>Nå, mer enn tre år senere, blir norsk restriktiv samværspraksis slått hardt ned på i en dom fra Den europeiske menneskerettsdomstol (EMD).</b>
      </p>
      <p>Forrige t<a href="https://www.dagbladet.no/nyheter/ny-emd-smell-for-norsk-barnevern/71832279">irsdag ble Norge dømt </a>i den betente barnevernssaken til Ken og Vibeke, <a href="https://www.dagbladet.no/nyheter/emd-har-apnet-den-niende-barnevernssaken-mot-norge---viser-det-totale-havari/67627806">den niende</a> av hele 35 norske barnevernssaker som er tatt til behandling i Menneskerettsdomstolen siden desember 2015.</p>
      <p>Domstolen understreker at samværsintervaller på uker og måneder, som har vært normalen i Norge i en årrekke, ikke er tilstrekkelig med tanke på familiegjenforening.</p>
      <p>
        <i>«Det er avgjørende at samværsbetingelsene støtter oppunder målet om tilbakeføring til foreldrene», skriver EMD.</i>
      </p>
      <h3>Omfattende utredning</h3>
      <p>Utvalgsmedlem Cecilia Dinardi understreker at lovutvalget så et stort behov for å tydeliggjøre Norges folkerettslige forpliktelser og de overordnede rettslige skranker som følger av Grunnloven og Menneskerettskonvensjonen.</p>
      <p>- Derfor ble det også utarbeidet en omfattende utredning om barnevern og våre menneskerettsforpliktelser. Vi foreslo å lovfeste at barn «helst skal vokse opp i egen familie» for å tydeliggjøre det biologiske prinsipp og retten til familieliv, sier Dinardi.</p>
      <p>
        <b>Videre så lovutvalget et klart behov for å tydeliggjøre i loven at omsorgsovertakelser av barn som hovedregel er tiltak av midlertidig karakter og at det må legges til rette for tilbakeføring, der det er mulig.</b>
      </p>
      <p>- Til tross for dette, vurderte departementet, i høringsnotatet om ny barnevernlov tidligere i år, at vårt forslag ikke burde inntas i loven. Jeg opplever at regjeringen i liten grad har fulgt våre forslag på dette området. Nå forventer jeg kursendring og at Høyesterett peiler vår rettsutvikling i tråd med EMD.</p>
      <h3>- Uakseptabelt</h3>
      <p>Tidligere denne uka skrev Dagbladet at barnevernsadvokatene Thea Totland og Rikke Arnesen mener det er <a href="https://www.dagbladet.no/nyheter/barnevern---like-ille-som-nav-skandalen/71842595">store likheter mellom barnevernskrisa og Nav-skandalen</a>. I begge disse sakene har norske myndigheter feiltolket internasjonale konvensjoner og bestemmelser, hevder advokatene.</p>
      <p>
        <b>- For meg framstår det mer som en manglende vilje til å etterkomme deler av våre menneskerettslige forpliktelser innen barnevernsfeltet enn feil lovtolkning, sier Dinardi.</b>
      </p>
      <p>Hun mener det er åpenbart at EMD har sett behov for å gi veiledning til Norge om rekkevidden av EMK artikkel 8.</p>
      <p>- Domstolen i Strasbourg ser også et behov for å gi en klar melding til norske barneverntjenester, fylkesnemnder og domstoler om at denne formen for praksis i barnevernssaker anses både kritikkverdig og uakseptabel. Dette er jeg er enig i, sier Dinardi.</p>
      <h3>Nekter å svare</h3>
      <p>Dagbladet har stilt følgende spørsmål til Barne- og familiedepartementet:</p>
      <p>
        <i>
          <b>- Hvorfor tok ikke staten affære i 2016, da ekspertene varslet om at norsk praksis er i strid med EMK?</b>
        </i>
      </p>
      <p>
        <i>
          <b>- Hvorfor har staten, mot bedre vitende, utsatt berørte borgere for en konvensjonsstridig/lovstridig praksis i årevis?</b>
        </i>
      </p>
      <figure>
        <img src="https://dbstatic.no/71855760.jpg?imageId=71855760&amp;width=1024&amp;height=615"/>
        <figcaption><b>SVARER IKKE:</b> Barne- og familiedepartementet, her ved statsråd Kjell Ingolf Ropstad (KrF), ønsker ikke å svare på Dagbladets spørsmål. Foto: Bjørn Langsem Vis mer</figcaption>
      </figure>
      <p>Departementet har ikke ønsket å besvare disse spørsmålene, men i en e-post fra departementet uttaler statssekretær Jorunn Hallaråker (KrF) følgende:</p>
      <p>- I forbindelse med oppfølging av barnevernlovutvalget, ga vi OsloMet i oppdrag å foreta en utredning av spørsmål om samvær etter barnevernloven. Blant annet på bakgrunn av forslagene fra barnelovsutvalget og utredningen fra OsloMet, foreslo vi i høringsnotatet til ny barnevernlov å lovfeste at samværsomfanget skal fastsettes etter en konkret vurdering av barnets behov. Samvær skal ikke fastsettes ut fra generelle normer, sier Hallaråker og utdyper:</p>
      <p>- Dette vil vi ta tak i, både overfor praksisfeltet og som presiseringer i gjeldende lov. I det videre arbeidet med ny barnevernslov vil vi legge særlig vekt på grundige menneskerettslige vurderinger. Dommer fra EMD inngår som en viktig bakgrunn for dette arbeidet.</p>
      <h3>Kan nekte samvær</h3>
      <p>Med sin refs av norsk praksis setter ikke EMD en stopper for at staten, i gitte tilfeller, kan sterkt redusere eller fullstendig nekte uegnede foreldre kontakt med sine barn. Det vil alltid finnes barn som trenger slik beskyttelse. Her er EMDs praksis tydelig.</p>
      <p>Dette var også barnelovsutvalget tydelige på i 2016:</p>
      <p>
        <i>«De menneskerettslige forpliktelsene er ikke til hinder for at kontakten i konkrete tilfeller begrenses sterkt», heter det.</i>
      </p>
      <p>Men svært få samvær kan ikke være en normalordning etter omsorgsovertakelse. Dersom myndighetene skal kunne kraftig redusere eller hindre all kontakt mellom foreldre og barn, må dette komme etter en konkret vurdering av at samvær er til skade for barnet, mente utvalget.</p>
      <p>
        <b>Det EMD sier er at strenge norske samværsbetingelser går ut over tilknytningen mellom foreldre og barn.</b>
      </p>
      <p>Dette kan føre til at det blir svært vanskelig for foreldre, som har forbedret sin omsorgskompetanse og vurderes som skikket, å få tilbake omsorgen for sine barn. Det vil ikke domstolen i Strasbourg være med på.</p>
      <h3>- Ikke bra nok</h3>
      <p>- Jeg synes ikke det er bra nok at myndighetene blir varslet om dette i 2016, og så legger man ikke opp til forandring før i en lov som skal komme flere år senere. Utover det, har jeg ikke forutsetning for å svare på hvordan departementet har jobbet med dette, sier leder for familie- og kulturkomiteen på Stortinget, Kristin Ørmen Johnsen i regjeringspartiet Høyre.</p>
      <p>Nå forventer hun at norsk samværspraksis blir endret i tråd med EMDs praksis og at Barne-, ungdoms- og familiedirektoratet (Bufdir) følger opp hvordan barneverntjenestene forholder seg til dette.</p>
      <p>
        <b>Dernest ser hun fram til at endringer blir nedfelt i ny barnevernlov.</b>
      </p>
      <p>- Nå skal samværsretten nedfelles i lovtekst. Etter omsorgsovertakelse skal det lages en plan for samvær, også med søsken. Dette vil bli fulgt opp fra Stortingets side, sier Ørmen Johnsen.</p>
      <h3>Konsekvenser</h3>
      <p>Dommen mot Norge i EMD tirsdag <a href="https://www.dagbladet.no/nyheter/bevist-barnevernet-forandres-umiddelbart/71851613">har allerede ført til endringer</a>.</p>
      <p>Fredag denne uka, bare fire dager etter at Norge tapte mot Ken og Vibeke i Strasbourg, skrev fylkesnemnda til en kommune og ba dem redegjøre for samværsopplegget de har lagt opp til i en konkret barnevernssak, i lys av den ferske dommen i Menneskerettsdomstolen.</p>
      <p>Med henvisning til EMD-dommen understreket nemnda overfor kommunen at det må legges opp til en samværsordning som vil gjøre det mulig med tilbakeføring til foreldre.</p>
      <p>Saken til Ken og Vibeke er den første saken EMD behandler etter at barnemora <a href="https://www.dagbladet.no/nyheter/trude-knuste-norge-i-strasbourg/71567869">Trude knuste Norge</a> i domstolens storkammer i september i en <a href="https://www.dagbladet.no/nyheter/barnevernet-hevdet-det-sto-om-babyens-liv-papirene-viser-noe-annet/70952604">omstridt tvangsadopsjonssak</a>.</p>
      <p>Denne saken vil utvilsomt også føre til forandringer i norsk barnevern og det nasjonale rettsapparatets behandling av barnevernssaker.</p>
      <p>Sistnevnte har allerede skjedd.</p>
      <p>
        <b>4. november <a href="https://www.dagbladet.no/nyheter/stanset-tvangsadopsjon-etter-trudes-seier/71785018">stanset lagmannsretten en tvangsadopsjon</a> som var banket gjennom i fylkesnemnd og tingrett, med tydelig henvisning til den ferske storkammeravgjørelsen i Trudes sak.</b>
      </p>
      <p>Norges høyesterett har tatt de nye føringene fra Strasbourg på alvor. 4. februar 2020 setter Høyesterett storkammer med 11 dommere.</p>
      <p>Rikets øverste dommere skal behandle fire barnevernssaker, i lys av EMDs vurderinger.</p>
    </article>
  </body>
</html>