<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/sozcu-rahmi-turana-sozcu-olamadi-54020yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Sözcü Rahmi Turan'a sözcü olamadı"/>
    <meta property="og:description" content="Rahmi Turan yazısının altından kim çıkacak hala belli olmadı, olmayacak gibi de duruyor. Bu yazı kesinlikle medya skandalı değildir. Siyasi bir..."/>
  </head>
  <body>
    <article>
      <h1>Sözcü Rahmi Turan'a sözcü olamadı</h1>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author">Orhan UĞUROĞLU</a></address>
      <p>Rahmi Turan yazısının altından kim çıkacak hala belli olmadı, olmayacak gibi de duruyor. Bu yazı kesinlikle medya skandalı değildir. Siyasi bir kumpastır…</p>
      <p>Rahmi Turan dün yazısında şu ifadeleri kullandı:</p>
      <p>
        <b>
          <i>"Hastane, doktor, tedavi koşuşturmaları arasında, güvendiğim, inandığım ve kardeşim gibi bildiğim gazeteci arkadaşımdan, 'Muharrem İnce'nin Saray'da Erdoğan'la görüştüğü' haberi gelince önce:</i>
        </b>
      </p>
      <p>
        <b>
          <i>'Bu tür haberler hemen tekzip edilir, yalanlanır, sonra zor durumda kalırız' diyerek tereddüdümü belirttim. Haber kaynağım olan 20 yıllık arkadaşım:</i>
        </b>
      </p>
      <p>
        <b>
          <i>'Yok, ağabey; haber yüzde yüz, hatta yüzde bin doğru, tekzip edilmesi mümkün değil' diye güvence verince gazeteci heyecanım öne çıktı.</i>
        </b>
      </p>
      <p>
        <b>
          <i>Tabii hata yaptım. Çünkü haberi destekleyen belge istemem gerekirdi.</i>
        </b>
      </p>
      <p>
        <b>
          <i>Her haberde kanıt arardım ama bu defa bunu yapamadım. Doktor, hastane, tedavi girdabı arasında ve zaman darlığında haberin belgesini istemek aklıma gelmedi. Ayrıca, bunda haber kaynağıma güvenmemin de rolü büyük…"</i>
        </b>
      </p>
      <p>Gazeteciliğin etik mesleki kuralları bakınca ortada görülen en önemli sorular şunlar:</p>
      <p>- Talat Atilla'nın CHP'li birisinden aldığını yazdı ki bu iddiayı neden kendi web sayfasında yazmadı?</p>
      <p>- Neden önce Uğur Dündar'a sonra da Rahmi Turan'a yazılması için anlattı?</p>
      <p>- Atilla gibi deneyimli bir gazeteci Dündar ve Turan'a profesyonel olarak ücretli danışmanlık mı yapıyor?</p>
      <p>- Bu tür<b> "özel haber" </b>sayılacak bilgileri bedelsiz mi yoksa bedeli karşılığında mı veriyor?</p>
      <p>- Dündar ve Turan kendisine neden,<b> "Bu haber doğru ise sen neden web sayfanda yazmıyorsun? Sen yaz biz alıntılarız" </b>demediler?</p>
      <p>- Talat Atilla 2 aracın plaka numaralarını verdi. Bir CHP'li bu plakaların kullanılıp, kullanılmadığını bilir mi?</p>
      <p>- Bu sahte plakaları bir CHP'linin değil, bu kumpası hazırlayan saraya yakın birinin Talat Atilla'ya verdiği açık değil mi?</p>
      <p>- Talat Atilla<b> "Bir CHP'liden aldım" </b>diyerek kaynağı hakkında hedef şaşırtma mı yapıyor?</p>
      <p>- Ankara'da yaşayan her vatandaş bilir ki cumhurbaşkanlığı sarayının ana kapısının bulunduğu yol trafiğe kapalıdır. Eğer böyle bir gizli görüşme varsa bir CHP'linin gizlice girip çıkması herkesin giren çıkanı görebileceği personel kapısından mı yapılır?</p>
      <p>- Atilla neden medyaya,<b> "Haber kaynağı ben değilim" </b>açıklaması yaptı?</p>
      <p>Değerli okurlarım,</p>
      <p>Bu tür kulis haberlerinin yazılması kadar doğal bir şey olamaz.</p>
      <p>Çoğu zaman yalanlanan haberler zaman geçtikten sonra sıkça görülmüştür ki gerçektir…</p>
      <p>Talat Atilla'nın bu bilgisi gerçek de olabilir, gerçek dışı da olabilir.</p>
      <p>Siz Recep Tayyip Erdoğan'ın<b> "cumhurbaşkanlığımı ortaya koyuyorum" </b>diye meydan okumasına bakmayın.</p>
      <p>Erdoğan'ın "siyah" dediği birçok konu, "beyaz" çıkmamış mıdır?</p>
      <p><b>Yarın bir CHP'li </b>çıkıp "Erdoğan ile görüştüm"<b> derse ne olacak?</b></p>
      <p>Rahmi Turan'ın yaptığı gazeteciliktir ki tek eksiği,<b> "iddia"</b> diye yazmaması, gerçek gibi kaleme almasıdır.</p>
      <p>Ancak daha vahimi Sözcü Gazetesi'nin<b><i> </i></b>yaptığı şu açıklamadır:</p>
      <p>
        <b>
          <i>"Sözcü Gazetesi, çıktığı ilk günden beri yayın ilkeleri gereği, köşe yazarlarına müdahale etmiyor.</i>
        </b>
      </p>
      <p>
        <b>
          <i>Onları, yazılarında özgür bırakıyor. Asla sansürlemiyor.</i>
        </b>
      </p>
      <p>
        <b>
          <i>Çünkü savundukları düşünceler, verdikleri bilgiler, kendi köşelerinde kalmak şartıyla sadece onları bağlar. Sorumluluk, onlarındır…</i>
        </b>
      </p>
      <p>
        <b>
          <i>Rahmi Turan'ın yazısına da bu yüzden hiçbir müdahalede bulunulmadı, noktasına bile dokunulmadı.</i>
        </b>
      </p>
      <p>
        <b>
          <i>Sözcü'nün özgürlük anlayışı ve demokrasi bunu gerektiriyor."</i>
        </b>
      </p>
      <p>Buraya kadar açıklamada sorun yok. Ancak son iki paragrafa bakar mısınız?</p>
      <p>
        <b>
          <i>"Zaten Rahmi Turan'ın siyaset kulisi sadece köşesinde kaldı, haber olarak sayfalarımızda yer almadı.</i>
        </b>
      </p>
      <p>
        <b>
          <i>SÖZCÜ, bugüne kadar olduğu gibi bundan sonra da belgeli, kanıta dayalı habercilik yapmaya devam edecek. Demokratik, laik hukuk devleti anlayışına uygun çizgisinden ayrılmayacak. Bu ilkelerinden asla ödün vermeyecek."</i>
        </b>
      </p>
      <p>Ben de soruyorum:</p>
      <p>- Tüm köşe yazılarınız ve haberlerinizle hayali FETÖ iddiası ile yargılanmanızı aylardır haber yapmıyor musunuz?</p>
      <p>- Burak Akbay ve "FETÖ'cü" iftirası ile suçlanan Sözcü mensuplarını savunmuyor musunuz?</p>
      <p>
        <b>- Neden Rahmi Turan'a da yazısına da sahip çıkmadınız?</b>
      </p>
      <p>- Haber yapmadığınızı söyleyerek inanmadığınızı ortaya koymuyor musunuz?</p>
      <p>- Doğru olmadığını anladıysanız neden Rahmi ustanızı uyarmadınız?</p>
      <p>- Başyazarınızı savunmazsanız, hangi yazarınız hangi muhabiriniz size güvenerek perde arkası haberleri, siyasi kulisleri ve iddiaları yazabilir ki?</p>
      <p>- Sözcü'nün kurucu değerlerinden olan Rahmi Turan'ı yalnız bırakmak, mesleki ustamıza sahip çıkmamak ayıp değil mi?</p>
      <p>
        <b>Gazeteci, yazar Rahmi Turan yalnız değildir…</b>
      </p>
      <p>Ve, Muharrem İnce'nin CHP'yi ve Kemal Kılıçdaroğlu'nu bu kumpasın organizatörü olarak göstermesi Saray'ın becerisinin net fotoğrafı oldu…</p>
      <figure>
        <iframe src="https://www.youtube.com/embed/5WkpoOuUmb4" width="560" height="315" data-service="Youtube" scrolling="no"/>
      </figure>
    </article>
  </body>
</html>