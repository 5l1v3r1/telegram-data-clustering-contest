<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903176.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T21:07:00+00:00"/>
    <meta property="og:title" content="تعیین تکلیف متهمان اغتشاشات اخیر در فارس"/>
    <meta property="og:description" content="به گزارش مهر، حجت الاسلام  سید کاظم موسوی با حضور در زندان مرکزی شیراز  با بیان اینکه اگر اعتراض و انتقاد در جهت اصلاح امور باشد نباید منجر به تخریب اموال عمومی و بیت المال و اموال خصوص مردم شود گفت: متأسفانه عده ای از افراد با سوء استفاده از احساسات مردم باعث وارد آمدن خسارت به بیت المال شدند."/>
  </head>
  <body>
    <article>
      <h1>تعیین تکلیف متهمان اغتشاشات اخیر در فارس</h1>
      <address>
        <time datetime="2019-11-24T21:07:00+00:00">24 Nov 2019, 21:07</time>
      </address>
      <p>رئیس کل دادگستری استان فارس از تعیین تکلیف متهمان اغتشاشات اخیر در استان تا دو روز آینده خبر داد.</p>
      <p>به گزارش مهر، حجت الاسلام  سید کاظم موسوی با حضور در زندان مرکزی شیراز  با بیان اینکه اگر اعتراض و انتقاد در جهت اصلاح امور باشد نباید منجر به تخریب اموال عمومی و بیت المال و اموال خصوص مردم شود گفت: متأسفانه عده ای از افراد با سوء استفاده از احساسات مردم باعث وارد آمدن خسارت به بیت المال شدند.</p>
      <p>نماینده عالی قوه قضائیه در استان فارس در ادامه از آغاز محاکمه اشرار ، آشوبگران و اوباش دخیل در اغتشاشات در آینده ای نزدیک خبر داد و افزود: در دادسرا با تعیین شعب ویژه،  بازپرس های  مجرب پرونده ها را بررسی می کنند و در سراسر استان نیز با صدور بخشنامه ای به دادستان های حوزه های قضایی تأکید شده تا در دو روز آینده پرونده های دستگیر شدگان حواث اخیر را تعیین تکلیف و برای مقصرین قرار مجرمیت صادر کنندتا در دادگاه پس از محاکمه ، عدالت در خصوص آنان اجرا شود.</p>
      <p>رئیس شورای قضایی استان فارس با اشاره به اینکه ممکن است در جمع دستگیر شدگان کسانی باشند که تخلف کمتری از آنان سر زده باشد، گفت: در صورت اثبات بی گناهی و یا خفیف بودن تخلف آنان در صورت همکاری و معرفی عوامل مؤثر و اصلی اغتشاشات زمینه آزادی و یا تخفیف در مجازات آنان فراهم می شود.</p>
      <p> وی در ادامه تأکید کرد : امنیت خط قرمز دادگستری است و باید همواره نسبت به حیله و کید دشمنان و کشورهای غربی هوشیار باشیم چر که اگر این کشورها خیر خواه ما بودند مردم و کشور را با تحریم های ظالمانه تحت فشار قرار نمی دادند بنابراین دشمنان خواستار برهم خوردن نظم و امنیت در جامعه هستند تا از این طریق به اهداف شوم خود دست یابند.</p>
      <p>این مقام ارشد قضایی استان تصریح کرد: تداوم ، پایداری و ثبات نظم ، امنیت و آرامش جامعه اولویت دستگاه قضایی است و همه ما باید تلاش نماییم در سایه نظام مقدس جمهوری اسلامی به رهنمود های دلسوزانه رهبر معظم انقلاب توجه کنیم.</p>
      <p>در ادامه این هیأت قضایی علاوه بر زندان مرکزی شیراز از چندین بازداشتگاه دیگر نیز بازدید و با بازداشت شدگان دیدار و مسائل آنان را مورد بررسی قرار دادند.</p>
      <p>در دیدار رئیس کل دادگستری استان فارس از زندان مرکزی شیراز دادستان عمومی و انقلاب مرکز استان معاونین دادگستری و مدیر کل زندان های استان فارس نیز حضور داشتند.</p>
    </article>
  </body>
</html>