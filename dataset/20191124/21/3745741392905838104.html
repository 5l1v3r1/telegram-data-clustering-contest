<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/ticaret-bakanligi-elektronik-sigara-aciklamasi-h80452.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T21:29:01+00:00"/>
    <meta property="og:title" content="Ticaret Bakanlığı'ndan Elektronik Sigara Açıklaması"/>
    <meta property="og:description" content="Ticaret Bakanı Ruhsar Pekcan, elektronik sigara ticaretiyle mücadelede etkinliğin artırıldığını dile getirirken vatandaşlardan bu konuda ihbar beklediklerini söyledi."/>
  </head>
  <body>
    <article>
      <h1>Ticaret Bakanlığı'ndan Elektronik Sigara Açıklaması</h1>
      <h2>Son dönemde kullanımı artan elektronik sigaraya Ticaret Bakanlığı'ndan mücadele çağrısı geldi. Ticaret Bakanı Ruhsar Pekcan, elektronik sigara ticaretiyle mücadelede etkinliğin artırıldığını dile getirirken vatandaşlardan bu konuda ihbar beklediklerini söyledi.</h2>
      <address><time datetime="2019-11-24T21:29:01+00:00">24 Nov 2019, 21:29</time> by <a rel="author" href="https://www.webtekno.com/yazar/bekircanakpinar" target="_blank">Bekircan Akpınar</a></address>
      <p>Normal sigaranın alternatifi olarak piyasaya sürülen ancak ABD de dâhil birçok ülkede hastalıklara yol açtığı tespit edilen elektronik sigara, bilindiği gibi ülkemizde kullanımı yasak ürünler arasında yer alıyor. Elektronik sigara ticaretiyle kararlılıkla mücadele edilmesi gerektiğini açıklayan Ticaret Bakanlığı, konu hakkında bazı verile paylaştı. </p>
      <p>Anadolu Ajansı'na açıklamalarda bulunan Ticaret Bakanı Ruhsar Pekcan, <i>"Bakanlık olarak elektronik sigaraya geçit vermiyoruz. Ekiplerimizin çalışmaları sonucu geçen yıl 82 bin 633 elektronik sigara ve aksamı ile 20 bin paket ısıtılmış tütün ürünü yakalaması gerçekleştirilmişti. Bu yıl günümüze kadar 125 bin elektronik sigara ve aksamının yanı sıra 261 bin paket ısıtılmış tütün ürünü hakkında yasal işlem yaptık ve bunların ülkemize girişini önledik"</i> ifadelerini kullandı.</p>
      <h3>Vatandaşlara elektronik sigara konusunda 'ihbar' çağrısı:</h3>
      <figure>
        <img src="https://www.webtekno.com/images/editor/default/0002/31/7838520a9072e226ee02fa2d72b1dd4b4116cc0d.jpeg"/>
      </figure>
      <p>Ticaret Bakanı Pekcan'ın açıklamalarına göre gümrüklerden başlayarak birçok alanda elektronik sigara ticaretiyle mücadele ediliyor. Bu mücadele sırasında ekipler, dedektör köpek ve tarama sistemlerinden yoğun bir şekilde istifade ediyorlar. Hatta elektronik sigara ticareti yaptığı düşünülen kişiler için 'İstihbarat Bilgi Sistemi' ve 'Araç Takip Sistemi'nden de etkin olarak bilgi alınıyor.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/elektronik-sigaradan-olumlerin-sirri-cozuluyor-h79556.html">Elektronik Sigaradan Kaynaklanan Gizemli Hastalığın Sırrı Çözüldü</a>
      </p>
      <p>Bakanlığın bu konudaki çalışmalarına destek vermek isteyenlerin 'Alo 136' hattıyla ihbarda bulunabileceklerini belirten bakan, <i>"Gümrükler Muhafaza Genel Müdürlüğü'nün ücretsiz bu hattına 7 gün 24 saat ulaşarak kaçakçılıkla mücadeleye aktif katkı sağlayabilirler" </i>ifadelerini kullandı. Elektronik sigaranın kullanımının önüne geçmek için öncelikle bu ürünlerin ticaretinin önüne geçecek Ticaret Bakanlığı, bu konuda oldukça kararlı gibi görünüyor.</p>
      <p><b>Kaynak : </b>https://www.ntv.com.tr/ekonomi/ticaret-bakanligindan-elektronik-sigaraya-gecit-yok,cS74_nI6GE2lF8aei4ZGGg</p>
    </article>
  </body>
</html>