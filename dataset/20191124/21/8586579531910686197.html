<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/turkiyeyi-talan-etmek-54021yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Türkiye'yi talan etmek"/>
    <meta property="og:description" content="Yıl 2001Dönemin Başbakanı ile Cumhurbaşkanı bir toplantıda tartışır ve Cumhurbaşkanı oturduğu yerden Başbakan'a anayasa kitapçığını..."/>
  </head>
  <body>
    <article>
      <h1>Türkiye'yi talan etmek</h1>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author">Remzi ÖZDEMİR</a></address>
      <p>Yıl 2001</p>
      <p>Dönemin Başbakanı ile Cumhurbaşkanı bir toplantıda tartışır ve Cumhurbaşkanı oturduğu yerden Başbakan'a anayasa kitapçığını fırlatır.</p>
      <p>İşte bu eylem bahane edilerek Türkiye tarihinin en ağır krizi bir gecede yaşandı.</p>
      <p>Faizler yüzde 6 bine çıktı, dolar 670 bin liradan (paradan üç sıfır atılmamış haliyle) 1 milyon liraya fırladı.</p>
      <p>Türkiye'de büyük kaos yaşanır. Hiç kimse demez ki, ne var bunda? İktidarla Cumhurbaşkanı arasındaki tartışma neden böyle bir krizi neden olsun?</p>
      <p>Krize Amerika el atar ve bize Kemal derviş ile IMF üzerinden yine bir gecede 17 milyar dolar gönderir. Hibe değil.Borç!</p>
      <p>Bir gecede başlayan kriz bir gecede biter!</p>
      <p>
        <b>Türk ekonomisi Kemal Derviş'in ve IMF'nin isteklerinin yerine getirilmesi ile hızla toparlanır. Kimse itiraz edemez. Kemal Derviş ve IMF'nin istediği yasalar bir gecede çıkartılır.</b>
      </p>
      <p>Türkiye seçime gider ve AKP iktidara gelir.</p>
      <p>AKP'nin hiçbir şey yapmasına gerek yoktu. Çünkü sistem kurulmuştu.</p>
      <p>Ekonomi toparlanmaya devam etti.  Bu AKP'nin başarısı gibi görüldü.</p>
      <p>Yıllar ilerledikçe AKP bu defa özelleştirme adı altında satmaya başladı.</p>
      <p>Önce bankalardan başladı. <b>Paranın dini ve milliyeti olmaz felsefesiyle bankaların büyük bir bölümü yabancılara satıldı.</b></p>
      <p>İlk satılan bir gecede akıl almaz ayak oyunlarıyla batırılan Demirbank oldu. O güçlü banka fonlanmadı ve bir gecede el konuldu. Yani batırıldı!</p>
      <p>Tabii ki daha sonra İngiliz asıllı uluslararası şirket olan HSBC'ye 500 milyon dolar gibi komik paraya satıldı.</p>
      <p>Sonra diğer bankalar sırasıyla geldi.</p>
      <p>El konuldu, sonra yabancıya satıldı. El konulmayanlar ise korkusundan yabancılara kendi elleriyle sattı bankalarını.</p>
      <p>AKP'nin politikası tüketime yönelik bir büyümeydi. <b>Kredi çek, araba al, kredi çek, tatile git. İnşaat kredisi olmazsa olmazdı.</b></p>
      <p>Bankalar öncülüğünde manipüle edilen inşaat sektörü resmen patladı. Bankalar konut kredisini öyle bir pazarladı ki, kendisine kredi getiren emlakçıya arabalar hediye etti, dünyanın dört bir yanına tatile götürdü.</p>
      <p>10 konut kredisine Amerika tatili, 20 kredi dosyasına, sıfır araba…</p>
      <p>Bankacılar mahalle arasındaki emlakçıların bile önünde yatar oldu.</p>
      <p>500 milyona alınan bankaların değeri bir anda elde edilen müthiş karlarla bir anda 2 hatta 5 milyar dolara fırladı.</p>
      <p><b>Daha önce tasarruf edilmesi için ailelere kumbara gönderen bankalar bu kez kredi kartı verdi.</b> Hatta babanın kartına ek olarak da anneye ve çocuklara da ek kart verdi.</p>
      <p>Daha çok harca daha çok bankaya borçlan.</p>
      <p><b>Tatil kredisi ile 5 günlük lüks tatilin parasını bankaya 24 ayda ödedik.  Bir sonraki tatili de 48 ay çalışarak ödedik, </b>Konut kredisi, tatil kredisi, çocukları binadan bozma özel okullara göndermek için eğitim kredisi aldık da aldık.</p>
      <p>Geldik bugüne…</p>
      <p>Vatandaşın 8. Kasım.2019 itibarıyla Bankalara toplam borcu 546,5 milyar TL. Önümüzdeki 10 yılı bankalara ipotek edilmiş durumda. Yani bankalara çalışacağız.</p>
      <p>Üretmediğimiz için işsizlik başladı. En son işsizlik rakamı yüzde 14. Daha kötüsü genç nüfusta işsizlik oranı yüzde 27.</p>
      <p>İnsanlar ailece siyanür içip intihar ediyor. Çünkü evlerine haciz gelmeye başladı. İş yok para yok.</p>
      <p>Tıpkı ağustos böceği gibi üretmeyip, tasarruf yapmayıp sadece kredi ile yaşadık büyüdük.</p>
      <p>Zengin olmadık ama zengin gibi yaşadık.</p>
      <p>Tüm bunları bankalardan aldığımız borçla yaptık.</p>
      <p>23 Kasım'da İngiliz haber ajansı Reuters bir haber geçti. İtalyan bankacılık devi Unicredit Yapı Kredi Bankası'ndaki hisselerini satışa çıkartmış.</p>
      <p>İtalyanlar Yapı Kredi Bankası'nı Koç Holding ile 2005 yılında 1 milyar 160 milyon dolara almıştı. Yani yaklaşık 580 milyon dolar ödemişti. <b>YKB'nin piyasa değeri 3,7 milyar dolar. İtalyan'lar kendi hisseleri içini yaklaşık 2 milyar dolar para istiyor. 500'e al 2 milyar dolara sat! Gerekçe Türk ekonomisi bitti!</b></p>
      <p>Türkiye'den ekonomik durgunluk gerekçesiyle son iki yılda çıkan ünlü markalara bir bakın. Sayıları 100'ün üzerinde.</p>
      <p>Bir koyup beş alıp gidiyorlar.</p>
      <p>Çünkü çekirge sürüsü gibi istila ettikleri Türkiye'yi yiyip bitirdiler.</p>
      <p>Tekrar gelecekler hele bir Türkiye toparlansın…</p>
      <figure>
        <iframe src="https://www.youtube.com/embed/5WkpoOuUmb4" width="560" height="315" data-service="Youtube" scrolling="no"/>
      </figure>
    </article>
  </body>
</html>