<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/vyyavylas-donkoyu-regionala-staly-vidomi-podrobytsi-rezonansnoyi-dtp-u-kyyevi.html"/>
    <meta property="og:site_name" content="1NEWS"/>
    <meta property="article:published_time" content="2019-11-24T21:28:20+00:00"/>
    <meta property="og:title" content="Виявилась донькою “регіонала”: стали відомі подробиці резонансної ДТП у Києві"/>
    <meta property="og:description" content="Виявилась донькою &quot;регіонала&quot;: стали відомі подробиці резонансної ДТП у Києві"/>
  </head>
  <body>
    <article>
      <h1>Виявилась донькою “регіонала”: стали відомі подробиці резонансної ДТП у Києві</h1>
      <address>
        <time datetime="2019-11-24T21:28:20+00:00">24 Nov 2019, 21:28</time>
      </address>
      <figure>
        <img src="https://1news.com.ua/wp-content/uploads/2019/11/1238537.jpg"/>
      </figure>
      <p>З’явилися нові подробиці щодо резонансної ДТП у Києві, коли дівчина на Porsche на скаженій швидкості влетіла на тротуар і розбила власне авто вщент. Винуватицею інциденту, імовірно, є Владислава Євтягіна. Журналісти з’ясували, що вона – донька Сергія Євтягіна, який раніше був депутатом Єнакіївської міськради від «Партії регіонів», пише 1NEWS, посилаючись на <a href="https://glavcom.ua/country/incidents/p-jana-mazhorka-na-porsche-vlashtuvala-zhahlivu-dtp-u-kijevi-642061.html">Главком</a>.</p>
      <p>Уранці 22 листопада в Києві 19-річна водійка елітного Porsche збила 14 метрів бар’єрів і пішохідних огороджень. У підсумку її авто перекинулося та спалахнуло, а його шматки після зіткнення розлетілися. На щастя, ані сама водійка, ні пасажири машини, ані пішоходи, що проходили повз, не постраждали. Також жодних пошкоджень не зазнали співробітники Київавтодору, які якраз у момент ДТП ремонтували на цьому місці дорогу.</p>
      <h3>Що відомо про винуватицю ДТП</h3>
      <p>Згідно з інформацією, яку оприлюднили в мережі, за кермом Porsche була 19-річна Владислава Євтягіна. Внаслідок зіткнення з огорожею вона потрапила в лікарню з підозрою на струс мозку. Відповідно до показів драгера, дівчина перебувала у стані легкого сп’яніння. Також напідпитку були й троє молодих людей, що перебували тоді з Євтягіною в машині.</p>
      <figure>
        <iframe src="https://www.youtube.com/embed/qvsjdvzNEYc" width="530" height="298" data-service="Youtube" scrolling="no"/>
      </figure>
      <p>За даними ресурсу «Обозреватель», Владислава Євтягіна є співзасновницею «Шахти Петровської».</p>
      <h3>Що відомо про її батька</h3>
      <p>Батько 19-річної Владислави Євтягіної – ексдепутат Єнакіївської міськради від «Партії регіонів Сергій Євтягін. Він також є кінцевим бенефіціарним власником компанії «Акцент-центр» у Києві. Ця фірма займається гуртовою торгівлею твердим, рідким і газоподібним паливом, а також подібними продуктами.<br/>Згідно з опублікованими даними про «Акцент-центр», Сергій Федорович Євтягін є зареєстрованим у місті Вуглегірськ, що у Бахмутському районі на Донеччині. Наразі цей населений пункт контролюють бойовики так званої «ДНР».</p>
      <p>Відповідно до інформації, яку пишуть у мережі, Євтягін є власником копанок у селищах Булавінка та Ольховатка Донецької області. Також його називають зятем кримінального авторитета з Єнакієвого. А у 2013 році один із сайтів вірян УПЦ МП Горлівки писав, що депутат допоміг будівництву центрального храму Вуглегірська.</p>
      <p>Також у одній із соцмереж можна знайти деякого Сергія Євтягіна. На своїй сторінці він вказав рідним містом Вуглегірськ. Також він позує з донькою, яка є дуже схожою на винуватицю нещодавньої ДТП у Києві.</p>
    </article>
  </body>
</html>