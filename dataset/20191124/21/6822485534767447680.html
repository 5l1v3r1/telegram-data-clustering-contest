<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T21:54:00+00:00"/>
    <meta property="og:title" content="دولت موقت بولیوی و مخالفان به توافق رسیدند"/>
    <meta property="og:description" content="به گزارش فارس،‌ «جنین آنز» رئیس جمهور موقت بولیوی روز دوشنبه طی توافقی با رهبران معترضان و در راستای آرام کردن فضای متنشج بولیوی، با عقب‌نشینی ارتش این کشور از مناطق اعتراضات و لغو مجوز ارتش برای استفاده از زور علیه معترضان، موافقت کرد."/>
  </head>
  <body>
    <article>
      <h1>دولت موقت بولیوی و مخالفان به توافق رسیدند</h1>
      <address>
        <time datetime="2019-11-24T21:54:00+00:00">24 Nov 2019, 21:54</time>
      </address>
      <p>دولت موقت بولیوی و سران گروه‌های معترض در راستای کاهش تنش‌ها و آرام شدن فضای این کشور به توافق رسیدند.</p>
      <p>به گزارش فارس،‌ «جنین آنز» رئیس جمهور موقت بولیوی روز دوشنبه طی توافقی با رهبران معترضان و در راستای آرام کردن فضای متنشج بولیوی، با عقب‌نشینی ارتش این کشور از مناطق اعتراضات و لغو مجوز ارتش برای استفاده از زور علیه معترضان، موافقت کرد.</p>
      <p>به نوشته پایگاه خبری «اسپوتنیک»، در مقابل نیز سران گروه‌های معترض بولیوی که در این مذاکره حضور داشتند، موافقت کردند که به طرفداران خود دستور دهند تا به تظاهرات پایان دهند.</p>
      <p>این توافق ۱۲ ماده‌ای پس از آن حاصل شد که کنگره بولیوی روز گذشته با برگزاری انتخابات زودهنگام در این کشور بدون حضور «اوو مورالس» رئیس جمهور مستعفی این کشور موافقت کرد.</p>
      <p>از روز ۲۰ اکتبر (۲۸ مهر) که انتخابات در بولیوی برگزار شد طی درگیری میان معترضان و نیروهای امنیتی دست کم ۳۰ نفر کشته شده‌اند. بیشتر تعداد کشته‌شدگان پس از کناره‌گیری مورالس از قدرت در ۱۰ نوامبر (۱۹ آبان) و روی کار آمدن دولت موقت بوده‌ است.</p>
      <p>رهبران حزب سیوسیال (حزب مورالس)، ارتش و نیروهای امنیتی را مقصر کشته شدن معترضان می‌دانند.</p>
      <p>در بخشی از این توافق، افسران ارتش در شرکت‌های دولتی استراتژیک باقی خواهند ماند تا از آن محافظت کنند. در این توافق آمده که دولت از تعقیب قانونی سران سوسیال و قانونگذاران آن خودداری خواهد کرد و به خانواده قربانیان اعتراضات اخیر غرامت پرداخت کرده و کسانی را که در اعتراضات بازداشت کرده آزاد می‌کند.</p>
    </article>
  </body>
</html>