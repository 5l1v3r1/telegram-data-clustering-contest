<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915004"/>
    <meta property="og:site_name" content="Dnevnik"/>
    <meta property="article:published_time" content="2019-11-24T21:35:00+00:00"/>
    <meta property="og:title" content="Remi Gorenja za napredovanje"/>
    <meta property="og:description" content="Rokometaši Gorenja so v zadnjem krogu kvalifikacij v pokalu EHF remizirali proti Metalurgu v Skopju (23:23) in se uvrstili v skupinski del."/>
  </head>
  <body>
    <article>
      <h1>Remi Gorenja za napredovanje</h1>
      <address><time datetime="2019-11-24T21:35:00+00:00">24 Nov 2019, 21:35</time> by <a rel="author">Dejan Kresnik</a></address>
      <p>
        <b>Rokometaši Gorenja so v zadnjem krogu kvalifikacij v pokalu EHF remizirali proti Metalurgu v Skopju (23:23) in se uvrstili v skupinski del.</b>
      </p>
      <p>Velenjčani so na povratno tekmo tretjega (zadnjega) kroga kvalifikacij za nastop v skupinskem delu evropskega pokala EHF v Skopje dopotovali s petimi goli prednosti (24:19) iz domače Rdeče dvorane. Danes so si z remijem v prestolnici Severne Makedonije (23:23) prvič po sezoni 2014/15 priigrali nastop med 16 ekipami v skupinskem delu v drugem kakovostnem evropskem tekmovanju, v katerem so se takrat prebili celo na sklepni turnir najboljše četverice v Berlinu.</p>
      <p>»V Skopje ne gremo branit prednosti, ampak po še eno zmago,« je pred gostovanjem napovedal velenjski trener <b>Zoran Jovičić</b>. A začetek tekme ni kazal na uspešen razplet, kajti Metalurg je hitro povedel s 3:0, toda gostje so se v igro vrnili po zaslugi Matica Verdinka, ki je do izida 10:8 dosegel kar šest golov. Vseeno je ekipa trenerja Zorana Kastratovića (po porazu v Velenju je ponudil odstop, a ga klubsko vodstvo ni sprejelo) polčas dobila s 13:10, v končnici povedla z 21:19, toda Gorenje je zdržalo vse nalete Metalurga, izenačujoči gol za 23:23 pa je devet sekund pred koncem dosegel Miha Kavčič. Žreb skupin bo v četrtek, 28. novembra, na Dunaju.</p>
      <blockquote><b>Metalurg Skopje – Gorenje Velenje 23:23 (13:10)<br/></b>Dvorana J. Sandanski, gledalcev: 950, <b>sodnika:</b> Mandak in Rudinsky (oba Slovaška).<br/>Metalurg Skopje: Kondev, Jagurinoski 1, Popović 5 (2), Dupjačanec, Šilegov, Tankoski 6, Marić 4, Serafimov, Lazarevski 3, Gjorgjeski, Mladenovik, Čanturia 3, Kbilašvili, Dodić, Markoski, Arsenovski 1.<br/>Gorenje: Celminš, Mazej, Haseljić, Matanović 1, Levc, Šol 1, Panjtar, Miklavčič 2, Drobež, Verdinek 9 (5), Grmšek, Taletović, M. Kavčič 4, A. Kavčič 4, Okleščen 2, Bojanić.<br/>Sedemmetrovke: Metalurg 2 (2), Gorenje 5 (5). Izključitve: Metalurg 10 minut, Gorenje 8 minut. Rdeča kartona: Okleščen, Matanović (oba Gorenje).<br/>Igralec tekme: Matic Verdinek (Gorenje).</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042910956/sport/rokomet/brez-evrope-ostala-le-ribnica"/>
        <a href="https://www.dnevnik.si/1042910450/sport/rokomet/celjani-cakajo-prebujeno-gorenje"/>
      </related>
    </article>
  </body>
</html>