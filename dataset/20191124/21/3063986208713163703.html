<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843084"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:18:00+00:00"/>
    <meta property="og:title" content="গন্তব্য মালয়েশিয়া, পৌঁছলেন সোনাদিয়া দ্বীপে"/>
    <meta property="og:description" content="রোহিঙ্গা ক্যাম্প থেকে পালিয়ে তারা মালয়েশিয়ার উদ্দেশ্যে যাত্রা শুরু করেছিলেন। নৌপথে দালালের মাধ্যমে তারা পাড়ি দিতে চেয়েছিলেন সীমান্তপথ। এজন্য নারী-শিশুসহ ৪০ জন দালালের হাতে তুলে দিয়েছিলেন বিপুল পরিমান টাকা। কিন্তু মালয়েশিয়ার নাম করে ট্রলারে তুলে তাদের মহেশখালীর সোনাদিয়া দ্বীপে নামিয়ে দিয়ে পালিয়ে গেছে দালাল চক্র। খবর পেয়ে পুলিশ ২৫ রোহিঙ্গাকে উদ্ধারের পর মহেশখালী থানায় নিয়েছে। সূত্র জানায়, মানবপাচারকারী একটি চক্র কয়েকদিন আগে রোহিঙ্গা ক্যাম্প থেকে লোকজন বের করে আনে। তাদের মালয়েশিয়া পাঠানোর কথা বলে চুক্তি হয়। এরপর নারী-শিশুসহ ৪০ জন রোহিঙ্গাকে একটি নৌকায় তুলে সমুদ্রে নিয়ে যায়। সেখানে দীর্ঘসময় অবস্থানের পর সোনাদিয়া দ্বীপের মগচর নামক স্থানে নামিয়ে দেয়। তাদেরকে পাচারকারিরা জানায় মালয়েশিয়া পৌছে গেছে। সোনাদিয়া দ্বীপে তাদের শনিবার রাতে নামিয়ে দিয়ে পাচারকারিরা নৌকাটি নিয়ে চম্পট দেয়। পুলিশ জানিয়েছে, দ্বীপ থেকে উদ্ধার করা রোহিঙ্গাদের মহেশখালী থানায় নেয়া হয়েছে।  তাদের সোনাদিয়া দ্বীপে নামিয়ে দেয়ার আগে ট্রলারে তুলে ৪ দিন ধরে সাগরে ভাসিয়ে রেখেছিল বলে জানা গেছে। রবিবার দুপুরে মহেশখালী থানা পুলিশ সোনাদিয়া দ্বীপে গিয়ে ২৫ জন রোহিঙ্গাকে…"/>
  </head>
  <body>
    <article>
      <h1>গন্তব্য মালয়েশিয়া, পৌঁছলেন সোনাদিয়া দ্বীপে</h1>
      <address><time datetime="2019-11-24T21:18:00+00:00">24 Nov 2019, 21:18</time> by <a rel="author">বিশেষ প্রতিনিধি, কক্সবাজার</a></address>
      <p>রোহিঙ্গা ক্যাম্প থেকে পালিয়ে তারা মালয়েশিয়ার উদ্দেশ্যে যাত্রা শুরু করেছিলেন। নৌপথে দালালের মাধ্যমে তারা পাড়ি দিতে চেয়েছিলেন সীমান্তপথ। এজন্য নারী-শিশুসহ ৪০ জন দালালের হাতে তুলে দিয়েছিলেন বিপুল পরিমান টাকা। কিন্তু মালয়েশিয়ার নাম করে ট্রলারে তুলে তাদের মহেশখালীর সোনাদিয়া দ্বীপে নামিয়ে দিয়ে পালিয়ে গেছে দালাল চক্র। খবর পেয়ে পুলিশ ২৫ রোহিঙ্গাকে উদ্ধারের পর মহেশখালী থানায় নিয়েছে।</p>
      <p>সূত্র জানায়, মানবপাচারকারী একটি চক্র কয়েকদিন আগে রোহিঙ্গা ক্যাম্প থেকে লোকজন বের করে আনে। তাদের মালয়েশিয়া পাঠানোর কথা বলে চুক্তি হয়। এরপর নারী-শিশুসহ ৪০ জন রোহিঙ্গাকে একটি নৌকায় তুলে সমুদ্রে নিয়ে যায়। সেখানে দীর্ঘসময় অবস্থানের পর সোনাদিয়া দ্বীপের মগচর নামক স্থানে নামিয়ে দেয়। তাদেরকে পাচারকারিরা জানায় মালয়েশিয়া পৌছে গেছে। সোনাদিয়া দ্বীপে তাদের শনিবার রাতে নামিয়ে দিয়ে পাচারকারিরা নৌকাটি নিয়ে চম্পট দেয়।</p>
      <p>পুলিশ জানিয়েছে, দ্বীপ থেকে উদ্ধার করা রোহিঙ্গাদের মহেশখালী থানায় নেয়া হয়েছে।  তাদের সোনাদিয়া দ্বীপে নামিয়ে দেয়ার আগে ট্রলারে তুলে ৪ দিন ধরে সাগরে ভাসিয়ে রেখেছিল বলে জানা গেছে। রবিবার দুপুরে মহেশখালী থানা পুলিশ সোনাদিয়া দ্বীপে গিয়ে ২৫ জন রোহিঙ্গাকে উদ্ধার করেছে। পুলিশ পৌছার আগে অন্তত ১৫ জন অন্যত্র পালিয়ে গেছেন বলে ধারনা করা হচ্ছে।</p>
      <p>উদ্ধার পাওয়া রোহিঙ্গা নারী মোহেছেনা বেগম ও সনজিতা আক্তার জানান, দালালরা তাদের মালয়েশিয়া নিয়ে যাওয়ার কথা বলে টেকনাফ থেকে ট্রলারে উঠায়। এরপর দীর্ঘ ৪ দিন সাগরে রাখে। সোনাদিয়ায় তাদের অনেকটা জোর করে নামিয়ে দিয়ে চলে যায় দালালরা।<br/>উখিয়ার কুতুপালং শিবিরের রোহিঙ্গা যুবক আইয়াছ মিয়া জানান, রোহিঙ্গা শিবির থেকে পালিয়ে স্থানীয় দালাল চক্রের মাধ্যমে সাগরপথে মালয়েশিয়া যাওয়ার প্রস্তুতি নিয়েছিলেন। সেজন্যই নৌকায় উঠেছিলেন। তার কাছ থেকে অনেক টাকা-পয়সাও দালালরা হাতিয়ে নিয়েছে। এখন বুঝতে পারছেন তিনিসহ সবাই প্রতারণার শিকার। দালাল চক্রের মধ্যে রোহিঙ্গাসহ স্থানীয় লোকজন রয়েছে বলে তিনি জানান।</p>
      <p>সোনাদিয়া দ্বীপের বাসিন্দা একরাম মিয়া জানান, রবিবার ভোরের দিকে একটি মাছধরা নৌকায় করে ৪০ জন সোনাদিয়া দ্বীপে পৌঁছে। যাত্রীদের নামিয়ে দিয়ে নৌকা চলে যায়। সকালে স্থানীয় বাসিন্দারা দেখতে পান দ্বীপে আগতরা রোহিঙ্গা। তখন পুলিশকে খবর দেয়া হয়।</p>
      <p>মহেশখালী থানার ওসি প্রভাষ চন্দ্র ধর বলেন, ' স্থানীয় ইউনিয়ন পরিষদ চেয়ারম্যানের মাধ্যমে রোহিঙ্গাদের অবস্থানের খবর পাওয়া যায়। তাৎক্ষণিকভাবে সোনাদিয়া দ্বীপের মগচর এলাকা থেকে দুই শিশুসহ ২৫ রোহিঙ্গাকে উদ্ধার করে থানায় আনা হয়েছে। তাদের মধ্যে ১১ জন পুরুষ ও ১২ জন নারী রয়েছেন। এ ঘটনার পেছনে কারা জড়িত, তা তদন্ত করে দেখা হচ্ছে। তদন্ত শেষে আইনগত ব্যবস্থা নেওয়া হবে। উদ্ধারকৃতদের বক্তব্য জেনে উখিয়ার রোহিঙ্গা ক্যাম্পে পাঠিয়ে দেয়া হয়েছে।'</p>
    </article>
  </body>
</html>