<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/vysoke-zdi-strazni-veze-kamery-dokumenty-potvrzuji-prevychov/r~f880a6340f0111ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T21:47:03+00:00"/>
    <meta property="og:title" content="Zdi, strážní věže, kamery. Dokumenty potvrzují tábory násilné převýchovy pro Ujgury"/>
    <meta property="og:description" content="Tábory musí dodržovat systém &quot;naprosté fyzické a psychické kontroly&quot;, každá budova je obehnána plotem, areál zdí a u hlavní brány hlídkuje policie."/>
  </head>
  <body>
    <article>
      <h1>Zdi, strážní věže, kamery. Dokumenty potvrzují tábory násilné převýchovy pro Ujgury</h1>
      <address>
        <time datetime="2019-11-24T21:47:03+00:00">24 Nov 2019, 21:47</time>
      </address>
      <p>Tvrdí to Mezinárodní sdružení investigativních novinářů (ICIJ), na jehož <a href="https://www.icij.org/">zjištění</a> upozorňují světová média, včetně britské BBC nebo deníku The Guardian, které na vyšetřování spolupracovaly. Peking, který je kvůli podezřením z provozování táborů často kritizován, oficiálně tvrdí, že zařízení jsou určena k dobrovolným pracovním školením.</p>
      <p>Související</p>
      <h3>Čínský úředník volal po zabíjení Ujgurů, tisíce jich ale zachránil. Beze stopy zmizel</h3>
      <figure>
        <img src="https://cdn.xsd.cz/resize/159bcf821d563e6a8970dc988edf7ff3_extract=26,0,1750,985_resize=240,135_.jpg?hash=322786500eeba8697b794be4da514fd7"/>
      </figure>
      <p>Uniklý interní dokument z roku 2017 ale podle listu The Guardian potvrzuje nejrozsáhlejší hromadnou internaci určité etnicko-náboženské menšiny od 2. světové války. Navíc podrobně popisuje, jak tábory, v nichž je v provincii Sin-ťiang zadržován nejméně milion lidí, fungují. Čína nyní publikované informace označila za "výmysly", uvedl britský deník.</p>
      <p>Dokumenty podle ICIJ potvrzují množící se zprávy o tom, že Peking provozuje tajné internační tábory určené k nedobrovolné ideologické převýchově. Hlavní z těchto materiálů si je možné v originále prohlédnout <a href="https://www.documentcloud.org/documents/6558509-China-Cables-Telegram-Chinese.html">zde</a>, jeho přeložená verze do angličtiny je pak k vidění <a href="https://www.documentcloud.org/documents/6558510-China-Cables-Telegram-English.html">zde</a>.</p>
      <figure>
        <iframe data-src="https://twitter.com/AP/status/1198700348879319041?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tábory mají podle nejnovějších důkazů strážní věže a jsou vybaveny kamerovými systémy, které mají zamezit útěkům. Ujguři a další menšiny jsou v zařízeních hodnoceni mimo jiné na základě toho, jak ovládají mandarínštinu, dominantní verzi čínštiny, nebo zda dodržují přísná pravidla týkající se všedního života. Bodový systém se vztahuje i na zvládání "ideologické přeměny".</p>
      <p>Tábory musí dodržovat přísný systém "naprosté fyzické a psychické kontroly", každá budova musí být obehnána plotem a areál zdí, u hlavní brány hlídkuje policie, uvádí The Guardian. Chovanci mohou být drženi po neurčitou dobu, nejméně však rok, manuál popisuje, kdy je mohou navštívit příbuzní, či kdy je možné použít toalety.</p>
      <p>Související</p>
      <h3>Svědectví Ujgurky o čínském gulagu: Viděla jsem lidi bez nehtů, znásilňování je běžné</h3>
      <figure>
        <img src="https://cdn.xsd.cz/resize/48244ed07fec3ca9821fd463fead688e_extract=204,0,1959,1102_resize=240,135_.jpg?hash=5e883419c9dd26b002e782070e404c39"/>
      </figure>
      <p>Čínu tento měsíc kritizoval například americký ministr zahraničí Mike Pompeo. Spojené státy jsou podle něj znepokojeny zprávami, že čínské úřady "obtěžují, zadržují a nezákonně zatýkají" rodinné příslušníky ujgurských aktivistů, kteří prošli internačními tábory v provincii Sin-ťiang.</p>
      <p>Čína odmítá, že by s Ujgury špatně zacházela, a dění v Sin-ťiang označuje za své vnitřní záležitosti. O táborech hovoří jako o střediscích odborného vzdělávání, kam jsou lidé posíláni mimo jiné na politickou převýchovu v rámci boje proti extremistickým ideologiím.</p>
    </article>
  </body>
</html>