<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politismos/synedrio-pasok-i-epomeni-mera-theloyn-n-afisoyn-piso-tin-esostrefeia-alla-den-mporoyn-oi-vomves-geroylanoy-kai-to-minyma-androylaki/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T21:38:34+00:00"/>
    <meta property="og:title" content="Συνέδριο ΠΑΣΟΚ, η επόμενη μέρα: Θέλουν ν' αφήσουν πίσω την εσωστρέφεια, αλλά δεν μπορούν - Οι «βόμβες» Γερουλάνου και το μήνυμα Ανδρουλάκη"/>
    <meta property="og:description" content="Με την έγκριση των καταστατικών αλλαγών που βασικά προβλέπουν την παράταση της θητείας της Φώφης Γεννηματά στην προεδρία του ΠΑΣΟΚ για όσο διαρκεί η αντίστοιχη θητεία της ως πρόεδρος του ΚΙΝΑΛ – δηλαδή, έως το Νοέμβριο του 2021 – ολοκληρώθηκε το συνέδριο του ΠΑΣΟΚ."/>
  </head>
  <body>
    <article>
      <h1>Συνέδριο ΠΑΣΟΚ, η επόμενη μέρα: Θέλουν ν' αφήσουν πίσω την εσωστρέφεια, αλλά δεν μπορούν - Οι «βόμβες» Γερουλάνου και το μήνυμα Ανδρουλάκη</h1>
      <address><time datetime="2019-11-24T21:38:34+00:00">24 Nov 2019, 21:38</time> by <a rel="author">Αιμίλιος Περδικάρης</a></address>
      <p>Επίσης, εγκρίθηκαν και οι υπόλοιπες καταστατικές αλλαγές που προβλέπουν την «ενσωμάτωση» του ΠΑΣΟΚ στο ΚΙΝΑΛ, με την κυρία Γεννηματά ν’ αποφεύγει να σηκώσει τους τόνους και να προχωρήσει σε δευτερολογία, αλλά να μην αποφεύγει ακόμη κι έτσι αυτό που (υποτίθεται ότι) ήθελε ν' αποφύγει: την εσωστρέφεια.</p>
      <p>Είχε προηγηθεί η σκληρή κριτική του Παύλου Γερουλάνου και του Νίκου Ανδρουλάκη, αλλά εκ των δύο μόνον ο πρώτος έβαλε ευθέως θέμα ηγεσίας. Και οι δύο συμφώνησαν πάντως ότι το συνέδριο δεν ήταν αντάξιο της ιστορίας του κόμματος και πως το ΠΑΣΟΚ πρέπει ν’ αναγεννηθεί και όχι να περάσει στη λήθη για χάρη του ΚΙΝΑΛ. Ο κ. Γερουλάνος υπήρξε ιδιαίτερα αιχμηρός, υποστηρίζοντας ότι με τις καταστατικές αλλαγές «θάβεται» οριστικά το ΠΑΣΟΚ και εκτίμησε ότι το ΚΙΝΑΛ θα φθαρεί σταδιακά και θα καταλήξει όπως το Ποτάμι.</p>
      <p>Αναφερόμενος δε στις 2.000 υπογραφές που συγκέντρωσε η πρωτοβουλία του για ανοικτό, δημοκρατικό συνέδριο τόνισε ότι ήταν περισσότερες από τον κόσμο που κινητοποιήθηκε για το συνέδριο, αφήνοντας και αιχμές για το αν υπάρχει απαρτία των συνέδρων κι έτσι είναι νόμιμες οι αλλαγές στο καταστατικό, καθώς, σύμφωνα με πληροφορίες, δεν είχαν διαπιστευτεί περισσότεροι από 1.200 σύνεδροι σε σύνολο άνω των 4.000. Σε ό,τι αφορά την ηγεσία, τόνισε ότι χρειάζεται αλλαγή όχι για να υπηρετηθούν προσωπικές φιλοδοξίες, αλλά για να υπηρετηθούν συλλογικές ανάγκες και έκλεισε με νόημα: «Ό,τι και να θάψετε εδώ μέσα σήμερα, θα αναστηθεί εκεί έξω αύριο. Δεν ξέρω πώς θα λέγεται, αλλά ξέρω ότι θα είναι ΠΑΣΟΚ».</p>
      <p>Ο κ. Ανδρουλάκης, επίσης, άσκησε για μία ακόμη φορά κριτική στους χειρισμούς Γεννηματά και γενικότερα της ηγετικής ομάδας και τόνισε ότι δεν μπορούν να πανηγυρίζουν στο ΚΙΝΑΛ για το αποτέλεσμα των ευρωεκλογών και των εθνικών εκλογών, ενώ απάντησε ευθέως στην κυρία Γεννηματά και την πρόκλησή της για το συνέδριο του 2021, για το οποίο είχε πει ότι θα περιμένει τους αμφισβητίες της: «Το πού θα βρίσκεται τότε καθένας είναι προσωπική επιλογή, αλλά το πού θα είναι ο κόσμος, οι ψηφοφόροι είναι στοίχημα για όλους».</p>
      <p>Το κρίσιμο ερώτημα λοιπόν είναι πώς θα πορευτούν οι δύο πλευρές από εδώ και στο εξής, καθώς στην ομιλία της το Σάββατο η κυρία Γεννηματά άφησε αιχμές ακόμη και για διαγραφές των διαφωνούντων («μηδενική ανοχή στην εσωστρέφεια και την υπονόμευση», ανέφερε χαρακτηριστικά). Ενώ η φράση του κ. Γερουλάνου πως «θ’ αναστηθεί εκεί έξω αύριο» το ΠΑΣΟΚ ερμηνεύτηκε από ορισμένους ακόμη και ως προσπάθεια για δημιουργία νέου κόμματος κάτι που καμια περιπτωση δεν ισχυει. Αντιθέτως, ο κ. Ανδρουλάκης, παρά τη σκληρή κριτική που άσκησε στην ηγεσία, δείχνει μάλλον κι εκείνος διάθεση να πορευτεί προσώρας εντός του κομματικού πλαισίου, διατηρώντας, όμως, τις απόψεις του.</p>
    </article>
  </body>
</html>