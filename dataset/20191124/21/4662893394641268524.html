<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/825946/ergsies-stoys-a-dromoys-alla-kai-se-perioches-toy-stroboloy136"/>
    <meta property="og:site_name" content="Philenews"/>
    <meta property="article:published_time" content="2019-11-24T21:04:00+00:00"/>
    <meta property="og:title" content="Εργασίες στους α/δρόμους, αλλά και σε περιοχές του Στροβόλου"/>
    <meta property="og:description" content="Εργασίες στους αυτοκινητοδρόμους της Λάρνακας και σε αστικούς δρόμους στο Στρόβολο και στην Λευκωσία, θα παρατηρούνται τις επόμενες μέρες."/>
  </head>
  <body>
    <article>
      <h1>Εργασίες στους α/δρόμους, αλλά και σε περιοχές του Στροβόλου</h1>
      <address>
        <time datetime="2019-11-24T21:04:00+00:00">24 Nov 2019, 21:04</time>
      </address>
      <p>
        <b>Εργασίες στους αυτοκινητοδρόμους της Λάρνακας και σε αστικούς δρόμους στο Στρόβολο και στην Λευκωσία, θα παρατηρούνται τις επόμενες μέρες.</b>
      </p>
      <p>Σύμφωνα με ανακοίνωση της Αστυνομίας, εργασίες συντήρησης του οδικού φωτισμού θα διεξάγονται από αύριο Δευτέρα, 25 Νοεμβρίου, σε τμήματα των αυτοκινητοδρόμων της επαρχίας Λάρνακας. Οι εργασίες θα διαρκέσουν μέχρι την ερχόμενη Παρασκευή, 29 Νοεμβρίου.</p>
      <p>Αύριο Δευτέρα και την ερχόμενη Τρίτη, 26 Νοεμβρίου, οι εργασίες θα διεξάγονται στην περιοχή του κυκλικού κόμβου Κοφίνου, από τις 8.00 το πρωί, μέχρι τις 2.00 το μεσημέρι της κάθε μέρας.</p>
      <p>Την Τετάρτη και την Πέμπτη, 27-28 Νοεμβρίου, από τις 8.00 το πρωί, μέχρι τις 2.00 το μεσημέρι της κάθε μέρας, οι εργασίες θα διεξάγονται στην περιοχή του κυκλικού κόμβου Καλού Χωριού, ενώ την ερχόμενη Παρασκευή, 29 Νοεμβρίου, επίσης από τις 8.00 το πρωί, μέχρι τις 2.00 το μεσημέρι, οι εργασίες θα διεξάγονται στην περιοχή του κόμβου Πύλας/ ΚΟΤ.</p>
      <p>Κατά τη διάρκεια των εργασιών, θα κλείνει ανάλογα η αριστερή λωρίδα πορείας ή το έρεισμα του δρόμου, σε απόσταση 50 έως και 150 μέτρων και η τροχαία κίνηση θα διοχετεύεται στη διπλανή λωρίδα κυκλοφορίας.</p>
      <p>Στο Στρόβολο και στην Λευκωσία θα συνεχιστούν και αυτή την εβδομάδα, οι εργασίες αντικατάστασης των φωτεινών σηματοδοτών τροχαίας σε φωτοελεγχόμενες οδικές συμβολές.</p>
      <p>Από αύριο Δευτέρα, μέχρι και την ερχόμενη Παρασκευή, οι εργασίες θα διεξάγονται στη συμβολή της λεωφόρου Στροβόλου με την οδό Καντάρας, στο Στρόβολο και στις συμβολές της λεωφόρου Ακροπόλεως με την οδό Κορυτσάς και με την οδό 28ης Οκτωβρίου, στο Στρόβολο. Στην Λευκωσία οι εργασίες θα διεξαχθούν στη συμβολή της οδού Αγίου Ανδρέου με την οδό Πουλίου και Καποτά.</p>
      <p>Οι εργασίες θα αρχίζουν μετά την πρωινή ώρα αιχμής της τροχαίας κίνησης και θα ολοκληρώνονται πριν την απογευματινή ώρα αιχμής. Η τροχαία κυκλοφορία στις εν λόγω συμβολές θα ρυθμίζεται από προσωρινούς φωτεινούς σηματοδότες και με τη βοήθεια της Αστυνομίας.</p>
      <p>Οι διερχόμενοι οδηγοί οχημάτων προτρέπονται να κινούνται με ασφαλή, χαμηλή ταχύτητα, διατηρώντας απόσταση ασφαλείας από τα προπορευόμενα οχήματα. Καλούνται επίσης να συμμορφώνονται στην προσωρινή σήμανση τροχαίας και στις υποδείξεις των μελών της Αστυνομίας, που θα βρίσκονται στα σημεία διεξαγωγής των εργασιών για ρύθμιση της τροχαίας κυκλοφορίας και για παροχή βοήθειας προς το κοινό. Συστήνεται ιδιαίτερη προσοχή προς αποφυγή τροχαίων δυστυχημάτων.</p>
      <p>Πηγή: philenews</p>
    </article>
  </body>
</html>