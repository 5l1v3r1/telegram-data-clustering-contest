<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807215/%D8%B7%D9%88%D9%81%D8%A7%D9%86-%D8%AF%DB%8C%DA%AF%D8%B1%DB%8C-%D8%AF%D8%B1-%D8%B1%D8%A7%D9%87-%D8%A7%D8%B3%D8%AA-%D8%AF%D9%88%D8%A8%D8%A7%D8%B1%D9%87-%D8%AE%D9%88%D8%A7%D9%86%D8%AF%D9%86%DB%8C-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T21:17:00+00:00"/>
    <meta property="og:title" content="«طوفان دیگری در راه است» دوباره خواندنی شد"/>
    <meta property="og:description" content="«طوفان دیگری در راه است» رمان سید‌مهدی شجاعی است که انتشارات کتاب نیستان آن را تجدید چاپ کرده است."/>
  </head>
  <body>
    <article>
      <h1>«طوفان دیگری در راه است» دوباره خواندنی شد</h1>
      <h2>«طوفان دیگری در راه است» رمان سید‌مهدی شجاعی است که انتشارات کتاب نیستان آن را تجدید چاپ کرده است.</h2>
      <address>
        <time datetime="2019-11-24T21:17:00+00:00">24 Nov 2019, 21:17</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، «طوفان دیگری در راه است» تازه‌ترین رمان بلند سید مهدی شجاعی و از پرفروش ترین آثار داستانی اوست. می توان گفت محور اصلی داستان، تحول و به عبارت بهتر، تولد دوباره است؛ زندگی مجددی که برای تک تک شخصیت‌های کتاب اتفاق می‌افتد و داستانک‌های نقل شده در لا به لای داستان اصلی، ماجرای همین تغییر و تحول‌ها برای شخصیت‌هاست.</p>
      <p>قسمت اعظم کتاب از زبان زنی به نام زینت روایت می شود که در گذشته خواننده بوده ولی بنا به دلایلی توبه کرده و تبدیل به یکی از بندگان مقرب خدا می‌شود. زینت در یکی از شب‌هایی که مشغول اجرای برنامه در یک عروسی بوده با نوجوانی به ظاهر دیوانه به نام کمال مواجه می‌شود که تصمیم می‌گیرد به نوعی به او کمک کند.</p>
      <p>زینت که حکم مادر این پسر را پیدا کرده با او به روستایی فرار می‌کند و وسایل ادامه تحصیلش را فراهم می‌کند و حتی او را برای تحصیل به خارج از کشور می‌فرستد. زینت در طول داستان مشغول تعریف کردن مراحل رشد و بالندگی نوجوان گم شده برای حاج امین پدر کمال است که هم او باعث به مرز جنون رسیدن پسرش شده بود و اکنون یکی از مهره‌های سرشناس و ثروتمند و خیر است.</p>
      <p>زینت حاج امین را قدم به قدم با زندگی پسر گمشده‌اش که از طرف پدر طرد شده بود آشنا می‌کند و در همین حین او چشم درون او را باز می‌کند تا این که …</p>
      <p>در بخشی از این کتاب آمده است: فکر می‌کنم دچار حالتی شبیه «دوست داشتن» شده باشم! نمی‌توانم اسمش را بگذارم عشق. برای این که به قول همیشه تو، عشق ساده نیست. ولی دوست داشتن چرا! کافی است که تو دختری را تصادفاً در یک مهمانی ببینی  ـ مهمانی که ایرانی‌ها به مناسبت چهارشنبه سوری برگزار کرده‌اند و قیافه‌اش به دلت بنشیند و به خصوص چاله‌ای که موقع خندیدن، روی گونه‌اش می‌افتد توجهت را جلب کند. با کمی پررویی جلو بروی و با قدری پررویی بیشتر، سر صحبت را باز کنی و در همان چند دقیقه اول، متوجه شوی که او هم تصادفاً از تو خوشش آمده و از دیدنت خوش وقت شده و تو هم از خوشحالی بخندی و همزمان با دست به دنبال چاله‌ای بر روی صورتت بگردی تا علت علاقه و جلب توجه او را هم به خودت پیدا کنی و البته مهم نیست اگر پیدا نکنی! مهم این است که به گفتگو ادامه دهی و آخر شب، او را تا منزلش -یعنی بیرون منزلش- همراهی کنی.</p>
      <p>انتشارات کتاب نیستان این کتاب را در 280 صفحه،‌ قطع رقعی‌، به قیمت 60 هزار تومان منتشر کرده است.</p>
    </article>
  </body>
</html>