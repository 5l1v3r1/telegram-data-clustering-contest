<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/lider-psd-ideea-de-a-schimba-conducatorul-unui-partid-intr-un-moment-de-criza-accentueaza-criza-18612601"/>
    <meta property="og:site_name" content="Gândul"/>
    <meta property="article:published_time" content="2019-11-24T21:21:51+00:00"/>
    <meta property="og:title" content="Lider PSD: Ideea de a schimba conducătorul unui partid într-un moment de criză accentuează criza"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Lider PSD: Ideea de a schimba conducătorul unui partid într-un moment de criză accentuează criza</h1>
      <h2>Liderul PSD Vaslui, Dumitru Buzatu, a declarat duminică seară, la RFI, că nu crede că este necesar ca PSD să convoace un congres pentru înlăturarea Vioricăi Dăncilă de la conducerea partidului, deoarece acest lucru ar accentua criza.</h2>
      <address><time datetime="2019-11-24T21:21:51+00:00">24 Nov 2019, 21:21</time> by <a rel="author" href="https://www.gandul.info/autor/diana-grigore" target="_blank">Diana Grigore</a></address>
      <p>„ Ideea de a schimba conducătorul unui partid într-un moment de criză este o idee care de fapt accentuează criza în partid. Nu avem, cred eu, disponibilitatea aceasta de a accentua şi mai mult supărarea generată de pierderea alegerilor. Cred că e mai bine să urmăm procedurile normale, statutare şi vom vedea cum anume se vor poziţiona membrii de partid în viitor. Nu cred că după atâtea congrese extraordinare chiar ar fi nevoie acum de un congres extraordinar, pentru că nu văd prin ce minune un congres extraordinar ar putea avea o viziune mai clară decât a avut-o acum câteva luni, când au fost aceste congrese extraordinare”, a spus Dumitru Buzatu, la RFI, întrebat dacă Viorica Dăncilă ar trebui să plece de la şefia PSD.</p>
      <p>Liderul PSD Vaslui a afirmat că este pentru prima dată în istoria alegerilor electorale când scorurile sunt atât de categorice.</p>
      <p>„Este prima dată în istoria alegerilor, cred că în afară de cele din '90, când scorurile sunt atât de categorice (...). Scorul în ultimă instanţă rămâne un scor categoric. Eu cred că deocamdată nu ar trebui să facem nimic, ar trebui să analizăm foarte bine rezultatul acestor alegeri, ar trebui să-l conexăm cu o analiză a societăţii româneşti şi mai departe să ne aşezăm la construirea unor programe pe termen lung”, spune liderul PSD Vaslui.</p>
      <p>Datele provizorii, furnizate de Autoritatea Electorală Permanentă, după numărarea a 99,3% din voturi (9.023.783), arată că actualul preşedinte Klaus Iohannis a obţinut 63,12% din voturi, în timp ce Viorica Dăncilă a obţinut 36,89%.</p>
      <p>Datele furnizate de AEP sunt după numărarea voturilor din 18.678 de secţii.</p>
      <p>Potrivit datelor provizorii Klaus Iohannis a obţinut 63,12% din voturi, în timp ce Viorica Dăncilă a obţinut 36,89%.</p>
      <p>Viorica Dăncilă a declarat că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
    </article>
  </body>
</html>