<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/automotive/teslas-cybertruck-heeft-geen-perfecte-ramen-wel-146-000-pre-orders"/>
    <meta property="og:site_name" content="DutchCowboys"/>
    <meta property="article:published_time" content="2019-11-24T21:30:00+00:00"/>
    <meta property="og:title" content="Tesla’s Cybertruck heeft geen perfecte ramen, wel 146.000 pre-orders"/>
    <meta property="og:description" content="Elon Musk lijkt er erg blij mee. Hij heeft zonder advertentiebudget te hoeven inzetten al 146.000 pre-orders gekregen voor de Cybertruck."/>
  </head>
  <body>
    <article>
      <h1>Tesla’s Cybertruck heeft geen perfecte ramen, wel 146.000 pre-orders</h1>
      <address><time datetime="2019-11-24T21:30:00+00:00">24 Nov 2019, 21:30</time> by <a rel="author">Laura Jenny</a></address>
      <p>Elon Musk was deze week volop in het nieuws toen zijn assistent op een podium een steen dwars door de ‘onbreekbare’ ruit van een Tesla Cybertruck gooide. Nu was de Cybertruck van zichzelf al een auto die flink besproken zou worden door zijn fascinerende uiterlijk, maar met deze ietwat beschamende vertoning ging het nieuws helemaal als een lopend vuurtje de wereld over. Elon Musk lijkt er erg blij mee. Hij heeft zonder advertentiebudget te hoeven inzetten al 146.000 pre-orders gekregen voor de Cybertruck.</p>
      <h3>Cybertruck</h3>
      <p>Het was nogal een vertoning, de zeer opvallende Cybertruck van <a href="https://www.dutchcowboys.nl/automotive/elon-musk-verwacht-een-leveringsrecord-voor-tesla">Tesla</a>, die donderdag in vol ornaat met al zijn hoekige hoeken en puntige uiteinden werd getoond door Elon Musk. Om te demonstreren dat zelfs de ramen robuust zijn, werd het ‘Tesla Armor Glass’ door Musk en zijn collega’s getest door er een metalen bal tegenaan te gooien. Hard, zacht: het maakt niet uit, de ramen braken. Hoewel Elon vooral opgelucht leek dat hij er niet compleet doorheen ging, is het toch een vrij gênante vertoning. Zeker omdat de rest van de presentatie werd gedaan met een auto op het podium met ruiten die aan diggelen lagen. Is het een #faal of een marketingstunt?</p>
      <p>Daar kan niemand volledig uitsluitsel over geven, maar dat de bolide desondanks populair is, dat is wel gebleken aan het aantal pre-orders. Volgens Elon Musk zijn er al 146.000 stuks gepre-ordered. Je kunt denken dat dat allemaal grapjassen zijn, maar niets is minder waar: je moet voor een pre-order 100 dollar neertellen. Tesla heeft dus alvast 14,6 miljoen dollar in de pocket.</p>
      <h3>Lange adem</h3>
      <p>De meest populaire versie is die met twee motoren (49.900 dollar per stuk, 42 procent van de pre-orders), gevolgd door die met drie motoren (69.000 dollar per stuk, 41 procent van de pre-orders) en de bolide met één motor (39.900 dollar per stuk, 17 procent van de pre-orders). Pre-orderaars moeten wel van de lange adem zijn, want de productie van de Cybertruck start in het staartje van 2021. De drie-motorige variant wordt zelfs pas geproduceerd vanaf het jaar 2022.</p>
      <figure>
        <iframe src="https://www.youtube.com/embed/464puoD09dM" width="480" height="270" data-service="Youtube" scrolling="no"/>
      </figure>
      <related>
        <h4>Lees ook:</h4>
        <a href="https://www.dutchcowboys.nl/automotive/tesla-kruipt-langzaam-richting-de-echte-model-3-van-35-000-dollar"/>
        <a href="https://www.dutchcowboys.nl/automotive/elon-musk-gaat-atari-games-in-tesla-software-verstoppen"/>
      </related>
    </article>
  </body>
</html>