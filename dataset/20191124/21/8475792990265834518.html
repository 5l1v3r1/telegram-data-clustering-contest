<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/medvind-for-oppositionella-i-hongkongval"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T21:36:47+00:00"/>
    <meta property="og:title" content="Storseger för oppositionella i Hongkongs lokalval"/>
    <meta property="og:description" content="Lokalvalen i Hongkong blev en brakseger för det pro-demokratiska lägret, medan Peking-lojala kandidater förlorade stort."/>
  </head>
  <body>
    <article>
      <h1>Storseger för oppositionella i Hongkongs lokalval</h1>
      <address><time datetime="2019-11-24T21:36:47+00:00">24 Nov 2019, 21:36</time> by <a rel="author">Anders Fjellström</a></address>
      <p>
        <b>Lokalvalen i Hongkong blev en brakseger för det pro-demokratiska lägret, medan Peking-lojala kandidater förlorade stort.</b>
      </p>
      <p>Rösträkningen är ännu inte klar, men tendensen är tydlig: vid 9-tiden på morgonen lokal tid hade oppositionen säkrat segern i 17 av 18 distriktsråd och minst 278 av de 452 mandaten, skriver <a href="https://www.scmp.com/news/hong-kong/politics/article/3039151/hong-kong-elections-tsunami-disaffection-washes-over-city">South China Morning Post</a>.</p>
      <p>Det Peking-lojala lägret hade på morgonen säkrat 42 mandat. Före valet hade man 292 mandat, och majoritet i samtliga distriktsråd.</p>
      <h3>Okontroversiell verksamhet</h3>
      <p>Vanligtvis väcker valen till de 18 distriktsråden inte särskilt mycket uppmärksamhet, eftersom deras verksamhet är föga kontroversiell. Råden styr över sådant som sophämtning, fritidsanläggningar och placeringen av busshållplatser.</p>
      <p>Det upphettade politiska läget i Hongkong, med flera månaders gatuprotester mot den Pekingtrogna ledningen, har dock gjort att lokalvalen fått ytterligare en funktion – som en indikation på väljarnas inställning till ledningen och proteströrelsen.</p>
      <p>Dessutom kommer 117 av distriktspolitikerna att ingå i valkommittén som ska utse ny chefsminister 2022.</p>
      <h3>”En folkomröstning”</h3>
      <p>– Resultatet är som en folkomröstning om den nuvarande administrationen, säger demokratiaktivisten Kelvin Lam som vann valet i sin valkrets.</p>
      <p>Kelvin Lam ställde upp som ersättare för studentledaren Josuha Wong, som <a href="https://www.npr.org/2019/10/29/774298107/joshua-wong-disqualified-from-running-in-hong-kong-council-elections?t=1574648722097">förbjöds att ställa upp</a> på grund av anklagelser om separatism – vilket han själv förnekar att han står för.</p>
      <p>Valdeltagandet blev rekordhöga 71,2 procent, att jämföra med 47 procent i lokalvalen 2015.</p>
      <related>
        <h4>Relaterat</h4>
        <a href="https://www.svt.se/nyheter/utrikes/stort-intresse-for-lokalvalet-i-hongkong"/>
        <a href="https://www.svt.se/nyheter/utrikes/lokalval-kan-utgora-forsta-steget-i-en-forsoningsprocess"/>
      </related>
    </article>
  </body>
</html>