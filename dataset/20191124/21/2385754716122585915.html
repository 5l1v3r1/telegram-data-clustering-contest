<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598921/apolese-2-vathmous-sto-agrinio-o-panathinaikos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T21:52:00+00:00"/>
    <meta property="og:title" content="Απώλεσε 2 βαθμούς στο Αγρίνιο ο Παναθηναϊκός"/>
    <meta property="og:description" content="Κακός στα πρώτα 45’ ο Παναθηναϊκός, είδε τον «ψυχωμένο» Παναιτωλικό να έχει δοκάρι στο 52’ και στην συνέχεια έκανε τέσσερις καλές φάσεις αλλά δεν βρήκε το…..."/>
  </head>
  <body>
    <article>
      <h1>Απώλεσε 2 βαθμούς στο Αγρίνιο ο Παναθηναϊκός</h1>
      <address><time datetime="2019-11-24T21:52:00+00:00">24 Nov 2019, 21:52</time> by <a rel="author">Sigmalive.Sports</a></address>
      <p>Κακός στα πρώτα 45’ ο Παναθηναϊκός, είδε τον «ψυχωμένο» Παναιτωλικό να έχει δοκάρι στο 52’ και στην συνέχεια έκανε τέσσερις καλές φάσεις αλλά δεν βρήκε το… χρυσό γκολ που θα τον έβαζε σε τροχιά εξάδας.<br/> <br/>Χαμένη ευκαιρία για τον Παναθηναϊκό να επιστρέψει στα υψηλά… πατώματα του βαθμολογικού πίνακα και την «μάχη» για μια θέση στην εξάδα αποτελεί το 0-0 με τον Παναιτωλικό στο Αγρίνιο, για την 11η αγωνιστική της Super League 1.<br/> <br/>Οι «πράσινοι» σπατάλησαν ένα ολόκληρο ημίχρονο, όντες… εξαφανισμένοι στο πρώτο, με την αδυναμία τους στην δημιουργία, την τακτική των «καναρινιών» να τους περιμένουν και την βροχή να οδηγούν σε ένα κακό 45λεπτο.<br/> <br/>Αντιθέτως, στην επανάληψη ο Παναιτωλικός έφτασε πρώτος κοντά στο γκολ, με το δοκάρι του Λουσέρο στο 52’ να είναι η κορυφαία του φάση, για να ακολουθήσουν στην συνέχεια τέσσερις φάσεις μέσα σε ένα οκτάλεπτο από πλευράς Παναθηναϊκού!<br/> <br/>Ωστόσο, κανείς εκ των Χατζηγιοβάνη, Μακέντα, Σένκεφελντ και Γιόχανσον δεν κατάφερε να στείλει την μπάλα στα δίχτυα του Κνετ, ενώ στο τέταρτο λεπτό των καθυστερήσεων ήταν η σειρά του Διούδη να επέμβει στο τετ α τετ με τον Ντίας, διατηρώντας το μηδέν παθητικό.<br/> <br/>Το εν λόγω αποτέλεσμα πάντως διατηρεί τους Αγρινιώτες χωρίς νίκη στο φετινό πρωτάθλημα αλλά και απέναντι στο σημερινό τους αντίπαλο εδώ και πέντε, πλέον, ματς. Ενώ, παράλληλα, επιβεβαιώνει το εκτός Αθηνών πρόβλημα του «τριφυλλιού», με απολογισμό… μηδέν νίκες σε τέσσερις εξόδους...</p>
    </article>
  </body>
</html>