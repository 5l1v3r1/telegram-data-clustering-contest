<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kultura/hazai-kultura/nyolcvan-eve-nem-kerult-arveresre-dedikalt-petofi-kotet-2141178/"/>
    <meta property="og:site_name" content="BAMA"/>
    <meta property="article:published_time" content="2019-11-24T21:10:00+00:00"/>
    <meta property="og:title" content="Nyolcvan éve nem került árverésre dedikált Petőfi-kötet"/>
    <meta property="og:description" content="A költő 1848-as verseskötete december 6-án kerül kalapács alá."/>
  </head>
  <body>
    <article>
      <h6 class="kicker">KÜLÖNLEGESSÉG</h6>
      <h1>Nyolcvan éve nem került árverésre dedikált Petőfi-kötet</h1>
      <address>
        <time datetime="2019-11-24T21:10:00+00:00">24 Nov 2019, 21:10</time>
      </address>
      <h4>Nyolcvan év után először bocsájtanak árverésre Petőfi-dedikációt; a 26 millió forinttól kínált Petőfi-kötetre december 6-án licitálhatnak az érdeklődők a Központi Antikvárium 152. árverésén, amelyet a Festetics Palotában tartanak Budapesten.</h4>
      <p>„Harminc éve dolgozom a szakmában, de pályafutásom során Petőfi-dedikációval még nem találkoztam, ilyen ritkaság legutóbb 1939-ben szerepelt magyarországi árverésén ” – hangsúlyozta Bálinger Béla, a Központi Antikvárium boltjának vezetője az MTI-nek.</p>
      <p>1848-ban jelent meg a költő összes költeményét tartalmazó kétkötetes könyv, amelynek első kötetét Pákh Albertnek dedikálta a költő a következő szavakkal: Pákh Albertnek őszinte barátja, Petőfi Sándor.</p>
      <blockquote>A 26 millió forinttól kínált ritkaság egy magángyűjteményből került elő.</blockquote>
      <p>Bálinger Béla kifejtette: Pákh Albert közeli barátságot ápolt Petőfivel, és amellett, hogy ügyvédként dolgozott, jelentős irodalomszervező tevékenységet is végzett. Írói vénával rendelkezett, több folyóirat szerkesztésében és alapításában vett részt, ő hozta létre a Vasárnapi Újságot.</p>
      <p>„Nincs tudomásom arról, hogy magángyűjteményben őriznének még a köz előtt ismert Petőfi-dedikációt, így csak lappangó dolgok kerülhetnek elő” – hangsúlyozta Bálinger Béla, hozzátéve:</p>
      <blockquote>közvetlenül halála után már olyan kultusz alakult ki Petőfi körül, hogy számon tartották műveit és dokumentumait.</blockquote>
      <p>„A 19. században is jellemző volt, ha Petőfitől előkerült valami, az rögtön közgyűjteményben került, leginkább a Petőfi Társasághoz” – mondta.</p>
      <h3>Csak barátoknak dedikált</h3>
      <p>Jelenleg Petőfi Sándortól kilenc könyvdedikáció található a legnagyobb magyar közgyűjteményekben: az Arany Jánosnak ajánlott dedikációt a Magyar Tudományos Akadémián, hat dedikációt a Petőfi Irodalomban Múzeumban, míg az Országos Széchényi Könyvtárban két dedikációt őriznek.</p>
      <p>Ez a pár darab ismert dedikáció mindig a közeli barátoknak vagy ismerősöknek szól, akkoriban ugyanis nem volt szokás ismeretleneknek dedikálni, a dedikáció mint műfaj sokkal később alakult ki – tette hozzá.</p>
      <p>Beszélt arról is, hogy az államnak elővételei joga van a most előkerült dokumentum megvásárlására, de az is előfordulhat, hogy ez a ritkaság magángyűjteménybe kerül. Mint mondta, egy ilyen kuriózum nyilvános árverésen való felbukkanásakor az állam védési eljárást indít, innentől kezdve a dokumentum útját nyomon lehet követni, és nem kell feltétlen, hogy közgyűjteménybe kerüljön – mondta, hozzátéve: a lényeg, hogy ezentúl bármilyen kutató hozzáférhessen.</p>
      <h3>Radnóti-kézirat is lesz</h3>
      <p>Elmondta azt is, hogy az árverésén több más különleges tétel is szerepel. Licitálni lehet Radnóti Miklós Két karodban című versének egyetlen fennmaradt autográf kéziratára, amelynek kikiáltási ára 8 millió forint. Az 1941-ben született szerelmi versnek csak a gépiratát őrzik közgyűjteményben – emelte ki.</p>
      <p>Mindezek mellett elárverezik Than Mór vázlatkönyvét, amelyben egyenként lerajzolta a Batthyány-kormány tagjait, valamint Görgeyt és vezérkarát. A tétel kikiáltási ára 5 millió forint. Ebből a vázlatkönyvből mindenki egyértelműen beazonosítható, ezért történeti forrásként is jól használható – hangsúlyozta.</p>
    </article>
  </body>
</html>