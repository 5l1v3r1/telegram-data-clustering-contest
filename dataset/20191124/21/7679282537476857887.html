<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-america-stance-on-cpec-will-have-no-impact-on-project-says-pakistan-fm-shah-mahmood-qureshi-2866886.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T21:32:02+00:00"/>
    <meta property="og:title" content="महमूद कुरैशी बोले, CPEC को लेकर अमेरिकी रुख का प्रोजेक्ट पर नहीं होगा कोई असर"/>
    <meta property="og:description" content="पाकिस्तान के विदेश मंत्री शाह महमूद कुरैशी ने रविवार (24 नवंबर) को कहा कि चीन-पाकिस्तान आर्थिक गलियारे (सीपीईसी) पर अमेरिकी रुख से अरबों डॉलर की यह परियोजना प्रभावित नहीं होगी। उनका यह बयान..."/>
  </head>
  <body>
    <article>
      <h1>महमूद कुरैशी बोले, CPEC को लेकर अमेरिकी रुख का प्रोजेक्ट पर नहीं होगा कोई असर</h1>
      <address><time datetime="2019-11-24T21:32:02+00:00">24 Nov 2019, 21:32</time> by <a rel="author">लाइव हिंदुस्तान टीम,इस्लामाबाद</a></address>
      <p>पाकिस्तान के विदेश मंत्री शाह महमूद कुरैशी ने रविवार (24 नवंबर) को कहा कि चीन-पाकिस्तान आर्थिक गलियारे (सीपीईसी) पर अमेरिकी रुख से अरबों डॉलर की यह परियोजना प्रभावित नहीं होगी। उनका यह बयान अमेरिकी चेतावनी के कुछ दिन बाद आया है जिसमें उसने कहा था कि सीपीईसी से पाकिस्तान की अर्थव्यवस्था को नुकसान होगा।</p>
      <p>सीपीईसी परियोजना के तहत चीन के संसाधन संपन्न शिनजियांग उइगर स्वायत्त क्षेत्र को पाकिस्तान के ग्वादर बंदरगाह से जोड़ने के लिए सड़क, रेलवे और ऊर्जा संयंत्रों की स्थापना की जा रही है। 2015 में चीन के राष्ट्रपति शी चिनफिंग ने इस्लामाबाद दौरे के दौरान सीपीईसी योजना शुरु की थी। इसके तहत चीन, पाकिस्तान में 60 अरब डॉलर का निवेश कर रहा है।</p>
      <p>मुल्तान में मीडिया से बातचीत करते हुए कुरैशी ने अमेरिकी चिंता को खारिज करते हुए कहा कि यह परियोजना जारी रहेगी। उन्होंने कहा, ''पाकिस्तान उनके (अमेरिका) रुख से सहमत नहीं है। हम उनके रुख को खारिज करते हैं। हम नहीं मानते कि सीपीईसी के बोझ से हमारा वित्तीय घाटा बढ़ेगा।"</p>
      <p>कुरैशी ने कहा कि सीपीईसी से पाकिस्तान पर कर्ज का बोझ नहीं बढ़ेगा क्योंकि पाकिस्तान के कुल 74 अरब डॉलर के कर्ज में इस परियोजना की हिस्सेदारी मात्र 4.9 अरब डॉलर है। कुरैशी के साथ सूचना एवं प्रसारण पर प्रधानमंत्री के विशेष सहायक डॉ. फिरदौस आशिक अवान और योजना एवं विकास मंत्री असद उमर ने भी अमेरिकी चिंता को खारिज किया है।</p>
    </article>
  </body>
</html>