<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%80%ce%b9%cf%87%ce%b5%ce%af%cf%81%ce%b7%cf%83%ce%b7-%ce%b4%ce%b9%ce%ac%cf%83%cf%89%cf%83%ce%b7%cf%82-14-600-%cf%80%cf%81%ce%bf%ce%b2%ce%ac%cf%84%cf%89%ce%bd-%cf%80%ce%bf%cf%85-%ce%b2%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T21:49:11+00:00"/>
    <meta property="og:title" content="Επιχείρηση διάσωσης… 14.600 προβάτων που βρίσκονται σε αμπάρι πλοίου στη Μαύρη Θάλασσα"/>
    <meta property="og:description" content="Συνολικά 14.600 πρόβατα βρίσκονται στα αμπάρια εμπορικού πλοίου, το οποίο έχει πάρει κλίση, στα ανοιχτά των ρουμανικών ακτών, στη Μαύρη Θάλασσα."/>
  </head>
  <body>
    <article>
      <h1>Επιχείρηση διάσωσης… 14.600 προβάτων που βρίσκονται σε αμπάρι πλοίου στη Μαύρη Θάλασσα</h1>
      <address>
        <time datetime="2019-11-24T21:49:11+00:00">24 Nov 2019, 21:49</time>
      </address>
      <p>
        <b>Συνολικά 14.600 πρόβατα βρίσκονται στα αμπάρια εμπορικού πλοίου, το οποίο έχει πάρει κλίση, στα ανοιχτά των ρουμανικών ακτών, στη Μαύρη Θάλασσα.</b>
      </p>
      <p>Επιχείρηση διάσωσης συνολικά… 14.600 προβάτων βρίσκεται σε εξέλιξη στα ανοιχτά των ρουμανικών ακτών, στη Μαύρη Θάλασσα.</p>
      <p>Όλα ξεκίνησαν το μεσημέρι της Κυριακής, όταν εμπορικό πλοίο, με σημαία Παλάου, πήρε κλίση λίγο μετά τον απόπλου από το λιμάνι Μιντία, στη νοτιοανατολική Ρουμανία.</p>
      <p>Αμέσως κινητοποιήθηκαν οι αρχές ασφαλείας, με στόχο τη διάσωση των χιλιάδων ζώων που βρίσκονταν στο «αμπάρι» του πλοίου.</p>
      <p>Μέχρι στιγμής, σύμφωνα με το ΑΜΠΕ, έχουν διασωθεί 32 πρόβατα, τα οποία βρίσκονταν στο κατάστρωμα, ενώ νεκρά εντοπίστηκαν στη θάλασσα ακόμη δύο.</p>
      <p>«Ελπίζουμε τα πρόβατα που βρίσκονταν στο αμπάρι να είναι ακόμη ζωντανά» δήλωσε η εκπρόσωπος της ρουμανικής υπηρεσίας Αντιμετώπισης Επειγόντων Περιστατικών.<br/>Από την πλευρά τους, τα 21 μέλη του πληρώματος, συριακής και λιβανέζικης καταγωγής, είναι καλά στην υγεία τους.</p>
      <p>Το πλοίο, το οποίο φέρει σημαία Παλάου, είχε ως τελικό προορισμό τη Σαουδική Αραβία.</p>
      <p>Αξίζει να σημειωθεί ότι η Ρουμανία είναι ο τρίτος μεγαλύτερος εκτροφέας προβάτων στην Ε.Ε., έχοντας μεγάλο μερίδιο εξαγωγών στις αραβικές χώρες.</p>
      <p>Δεν είναι λίγες, βέβαια, οι φορές, κατά τις οποίες οι ακτιβιστές για τα δικαιώματα των ζώων έχουν καταγγείλει τις συνθήκες μεταφοράς των ζώων.</p>
    </article>
  </body>
</html>