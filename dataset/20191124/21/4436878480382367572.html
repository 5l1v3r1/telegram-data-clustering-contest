<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191622/quatre/condicions/erc/moure/no/sanchez"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Les quatre condicions d'ERC per moure's del «no» a Sánchez"/>
    <meta property="og:description" content="Pere Aragonès demana en un article a &quot;La Vanguardia&quot; que se sotmeti a votació dels catalans l'hipotètic pacte que surti de la mesa perquè tingui &quot;garanties&quot;"/>
  </head>
  <body>
    <article>
      <h1>Les quatre condicions d'ERC per moure's del «no» a Sánchez</h1>
      <h2>Pere Aragonès demana en un article a "La Vanguardia" que se sotmeti a votació dels catalans l'hipotètic pacte que surti de la mesa perquè tingui "garanties"</h2>
      <address>
        <time datetime="2019-11-24T21:00:00+00:00">24 Nov 2019, 21:00</time>
      </address>
      <p><a href="https://www.lavanguardia.com/politica/20191124/471832637521/pere-aragones-erc-cuatro-patas-mesa-negociacion.html?utm_term=botones_sociales&amp;utm_source=whatsapp&amp;utm_medium=social">En un article a <i>La Vanguardia</i></a>, el coordinador nacional del partit i vicepresident del Govern, Pere Aragonès, ha concretat quines són les quatre garanties que la formació creu que han de tenir de cara al compliment d'un hipotètic acord, i ha apostat perquè se sotmeti a votació dels catalans tots els pactes que surtin de la taula de negociació. "No hi ha res més validador que les urnes", assegura.<br/><br/><b>Diàleg entre governs, sense límits, amb calendari i ratificació d'acords</b><br/><br/>ERC ha detallat la seva proposta d'una taula de diàleg entre governs per solucionar el conflicte català i ha avançat que, pel que fa al calendari, no volen que "es jugui amb el temps i la paciència" i per tant proposen que la primera "visibilització" sigui abans de la investidura del president espanyol "com a gest inequívoc de compromís".<br/>  A l'escrit Aragonès concreta que la taula de negociació que ERC fa temps que proposa per desencallar el conflicte hauria de pivotar sobre quatre potes: un diàleg de reconeixement i entre iguals, que sigui sincer i sense condicions, amb un calendari clar i amb garanties de compliment.<br/><br/>Els republicans insisteixen que la negociació ha de ser entre "representants legítims" de Catalunya i Espanya i on tothom ha de poder exposar les seves propostes, que ERC recorda que per part seva és el dret a l'autodeterminació en forma de referèndum i l'amnistia.<br/><br/>Aragonès apunta que aquesta és una proposta "raonable" i que creu que té una base en el que ja es va negociar a Pedralbes. A més, recorda que és una condició "imprescindible" per "replantejar" el seu sentit del vot a la investidura, que avisa que serà un 'no' si no hi ha taula. "Ningú pot tenir por a la paraula, a la negociació que condueixi a un acord. Des del 'parlant la gent s'entén'. Estem aquí, seiem i parlem", conclou Aragonès.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>