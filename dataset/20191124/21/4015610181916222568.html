<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815999"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T21:21:00+00:00"/>
    <meta property="og:title" content="Яго Аспас върна усмивките на Селта"/>
    <meta property="og:description" content="Отборът на Селта успя да запише едва трета победа от началото на сезона след ..."/>
  </head>
  <body>
    <article>
      <h1>Яго Аспас върна усмивките на Селта</h1>
      <address><time datetime="2019-11-24T21:21:00+00:00">24 Nov 2019, 21:21</time> by <a rel="author">АЛЕКСАНДЪР ДИМИТРОВ</a></address>
      <p>Отборът на Селта успя да запише едва трета победа от началото на сезона след успех с 3:1 при гостуването си на Виляреал в мач от 14-ия кръг на Ла Лига. <a href="https://www.sportal.bg/statistics_player.php?team=414&amp;player=33484&amp;champ=4">Пионе Систо</a> даде аванс на галиския тим в 54-ата минута, а Саму Чуквуезе изравни пет по-късно. В 80-ата и 90-ата минути вездесъщият герой на Селта <a href="https://www.sportal.bg/statistics_player.php?team=414&amp;player=11162&amp;champ=4">Яго Аспас</a> донесе успеха. Въпреки победа “небесносините” остават в зоната на изпадащите.<br/><br/>Първото полувреме на “<a href="https://www.sportal.bg/statistics_stadion_details.php?champ=4&amp;team=129">Естадио де ла Серамика</a>” приключи само с един точен удар. В 14-ата минута <a href="https://www.sportal.bg/statistics_player.php?team=414&amp;player=11155&amp;champ=4">Серхио Алварес</a> се намеси при изпълнение на Пионе Систо. Първата част беше доста изравнена, като и двата тима създадоха опасности, но атаките завършваха с неточни изстрели.</p>
      <figure>
        <iframe data-src="https://twitter.com/LaLiga/status/1198683345439350786?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В 54-ата минута гостите от “<a href="https://www.sportal.bg/statistics_stadion_details.php?champ=4&amp;team=414">Балаидос</a>” развиха скоростно нападение. <a href="https://www.sportal.bg/statistics_player.php?team=414&amp;player=14005&amp;champ=4">Денис Суарес</a> подаде към Пионе Систо, който реализира с фронтален удар. Пет минути по-късно “жълтите” изравниха. Шави Кинтийя направи хубав пробив отляво и достави топката за <a href="https://www.sportal.bg/statistics_player.php?team=129&amp;player=5855649&amp;champ=4">Самуел Чуквуезе</a>, който отбеляза от осем метра за 1:1. В 80-ата тимът от Виго стигна до втори гол. <a href="https://www.sportal.bg/statistics_player.php?team=414&amp;player=8561118&amp;champ=4">Лукас Оласа</a> центрира от пряк свободен удар и Яго Аспас засече с крак на втора греда, за да реализира за 1:2. В 88-ата <a href="https://www.sportal.bg/statistics_player.php?team=129&amp;player=8569081&amp;champ=4">Хави Онтиверос</a> тресна напречната греда след великолепен шут от 20 метра. В 90-ата Аспас се възползва от разредената защита на съперника, тръгна зад центъра, надбяга Сантиаго Касорла, финтира вратаря и вкара за крайното 1:3. <a href="https://www.sportal.bg/statistics_game.php?champ=4&amp;season=359&amp;game=84965"><b>СТАТИСТИКА ОТ МАЧА</b></a> <a href="http://lmnew.sportal.bg/ls/widgets/?/sportalbg/bg/Europe:Athens/page/sportcenter/soccer#matchId=18640914"><b>МИНУТА ПО МИНУТА</b></a> <a href="https://www.sportal.bg/statistics_ranking.php?champ=4&amp;season=359"><b>КЛАСИРАНЕ</b></a></p>
    </article>
  </body>
</html>