<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/politics/synedrio-pasok-rantevou-fofis-me-tous-epikrites-tis-to-2021/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T21:04:12+00:00"/>
    <meta property="og:title" content="Συνέδριο ΠΑΣΟΚ: Ραντεβού Φώφης με τους επικριτές της το 2021"/>
    <meta property="og:description" content="Καζάνι που βράζει θύμισε το ΠΑΣΟΚ κατά τη διάρκεια του συνεδρίου που ολοκληρώθηκε το βράδυ της Κυριακής. Γερουλάνος και Ανδρουλάκης έσκησαν δριμεία κριτική κατά της Φώφης Γεννηματά η οποία προειδοποίησε ουσιαστικά με διαγραφές και διεμήνυσε ότι θα διεκδικήσει ξανά την αρχηγία το 2021."/>
  </head>
  <body>
    <article>
      <h6 class="kicker">Καζάνι το Κίνημα</h6>
      <h1>Συνέδριο ΠΑΣΟΚ: Ραντεβού Φώφης με τους επικριτές της το 2021</h1>
      <h2>Καζάνι που βράζει θύμισε το ΠΑΣΟΚ κατά τη διάρκεια του συνεδρίου που ολοκληρώθηκε το βράδυ της Κυριακής. Γερουλάνος και Ανδρουλάκης έσκησαν δριμεία κριτική κατά της Φώφης Γεννηματά η οποία προειδοποίησε ουσιαστικά με διαγραφές και διεμήνυσε ότι θα διεκδικήσει ξανά την αρχηγία το 2021.</h2>
      <address><time datetime="2019-11-24T21:04:12+00:00">24 Nov 2019, 21:04</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ήταν ένα συνέδριο που τα είχε όλα: αλλαγές στο καταστατικό, «συγχρονισμός» του ΠΑΣΟΚ με του ΚΙΝΑΛ, επέκταση της θητείας της Φώφης Γεννηματά, αλλά και πυρά από τον Παύλο Γερουλάνο και τον Νίκο Ανδρουλάκης.</p>
      <p>Το έκτακτο συνέδριο του ΠΑΣΟΚ, το οποίο έλαβε χώρα κατά τη διάρκεια του Σαββατοκύριακου στο Στάδιο Ειρήνης και Φιλίας (ΣΕΦ), ολοκληρώθηκε με τους καπνούς του εμφυλίου να αιωρούνται πάνω από το ιστορικό κόμμα.</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <figure>
        <img src="https://www.in.gr/wp-content/uploads/2019/11/pasokara-600x400.jpg"/>
      </figure>
      <p>Σύμφωνα με τις αποφάσεις που ελήφθησαν, τα κομματικά όργανα του ΠΑΣΟΚ ενοποιούνται μ’ αυτά του Κινήματος Αλλαγής, με τον μηχανισμό των δύο κομμάτων να καθίσταται ενιαίος.</p>
      <p>Παράλληλα, η θητεία της Φώφης Γεννηματά ως προέδρου του ΠΑΣΟΚ παρατείνεται έως το 2021, όταν εκπνεύσει η θητεία της ως προέδρου του Κινήματος Αλλαγής.</p>
      <p>Ωστόσο, ισχυρές ήταν και οι φωνές αμφισβήτησης απέναντι στην Φ. Γεννηματά.</p>
      <h3>Οι αλλαγές που εγκρίθηκαν</h3>
      <ul>
        <li>Πλήρης ταύτιση του ΠΑΣΟΚ με το Κίνημα Αλλαγής, μέσω του «συγχρονισμού της πολιτικής λειτουργίας των δύο πολιτικών φορέων».</li>
        <li>Αυτό θα ισχύει και για τα θεσμικά όργανα, όπως ο πρόεδρος, το Εθνικό Συμβούλιο, τα Κεντρικά Όργανα κ.α.</li>
        <li>​Ειδικά για τον πρόεδρο του ΠΑΣΟΚ, οι αλλαγές προβλέπουν ότι επικεφαλής της παράταξης θα είναι ο εκλεγμένος πρόεδρος του Κινήματος Αλλαγής, «για όλη τη διάρκεια της θητείας του – εφόσον είναι μέλος του ΠΑΣΟΚ».</li>
      </ul>
      <figure>
        <iframe data-src="https://twitter.com/pasok/status/1198225135704129536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Η Φώφη Γεννηματά πέταξε το γάντι στους επικριτές της</h4>
      <p>Κατά την ομιλία της, την πρώτη μέρα του συνεδρίου, η Φώφη Γεννηματά απάντησε στη κριτική που δέχεται για τον τρόπο σύγκλισης του συνεδρίου.</p>
      <p>«Όταν θες να συνθέσεις, να ενώσεις, να δημιουργήσεις κάτι μεγαλύτερο, αυτό σημαίνει και υποχωρήσεις και συμβιβασμούς. Τους οποίους τόλμησα να κάνω, ώστε σήμερα το ΠΑΣΟΚ να παραμένει ζωντανό και να έχουν κάποιοι την πολυτέλεια να λένε λόγια του αέρα εκ του ασφαλούς.»</p>
      <p>» Εκ του ασφαλούς όταν εκλέγονται ή στηρίζονται από το Κίνημα Αλλαγής, αλλά θυμούνται το ΠΑΣΟΚ για να συντηρήσουν μια εσωστρέφεια που δεν λέει κάτι διαφορετικό, θολώνει το στίγμα μας και διχάζει τον κόσμο μας. Καλωσορίζω την αμφισβήτηση. Ζητώ την κριτική. Δεν έχω το αλάθητο. Όποιος άλλωστε δεν τολμά, δεν πετυχαίνει τίποτα και βουλιάζει στη στασιμότητα. Αλλά κάθε πράγμα στον καιρό του».</p>
      <figure>
        <iframe src="https://www.youtube.com/embed/dQA0VESrVZ4" width="640" height="360" data-service="Youtube" scrolling="no"/>
      </figure>
      <p>Εξήγησε γιατί το έκτακτο συνέδριο γίνεται με τη συγκεκριμένη διαδικασία κατηγορώντας  για υποκρισία όσα στελέχη εξέφρασαν ανοιχτά τις διαφωνίες τους καταλογίζοντάς της απόπειρα ηγεμονικής κυριαρχίας.</p>
      <p>«Ακόμη και αυτοί που υποκριτικά σχίζουν τα ιμάτιά τους, που όψιμα έγιναν Πασοκολάγνοι, για να ικανοποιήσουν τις προσωπικές τους φιλοδοξίες. Αρκετά. Δεν μπορούμε να επιτρέψουμε να μετατραπούν αυτονόητες επιλογές σε τεχνητή κρίση.»</p>
      <p>» Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές Πολιτικές επιλογές και την στρατηγική της παράταξής μας», τόνισε και κάλεσε όσους δεν θέλουν την αυτόνομη πορεία της παράταξης να βγουν να το πουν ανοικτά.</p>
      <p>Η πρόεδρος του ΠΑΣΟΚ και του ΚΙΝΑΛ υπήρξε ιδιαίτερα αιχμηρή απέναντι στους αμφισβητίες της.</p>
      <figure>
        <img src="https://www.in.gr/wp-content/uploads/2019/11/fofi-600x400.jpg"/>
      </figure>
      <p>Δεν δίστασε, δε, να προειδοποιήσει εμμέσως ακόμη και με διαγραφές «από Δευτέρα», λέγοντας ότι «θα έχουμε μηδενική ανοχή σε εσωστρέφεια και υπονομεύσεις».</p>
      <p>«Είμαι αποφασισμένη να φέρω εις πέρας, να μην προδώσω την εντολή της βάσης, να μη συμβιβαστώ με τα οποιαδήποτε συμφέροντα, να διασφαλίσω ότι ο πολιτικός μας χώρος θα επιτελέσει το καθήκον του όχι μόνο προς τον κόσμο της παράταξης, αλλά και προς την πατρίδα», τόνισε χαρακτηριστικά.</p>
      <p>Όσον αφορά στο ζήτημα της επέκτασης της θητείας της, η Φώφη Γεννηματά έδωσε ραντεβού με τους αντιπάλους της το 2021. Προανήγγειλε ουσιαστικά ότι θα διεκδικήσει τότε την επανεκλογή της: «Θα είμαι εκεί και θα τους περιμένω», είπε χαρακτηριστικά, υποστηρίζοντας παράλληλα ότι ήδη έκανε αρκετούς συμβιβασμούς και υποχωρήσεις.</p>
      <h4>Ο Παύλος Γερουλάνος έθεσε θέμα ηγεσίας</h4>
      <p>«Φωτιά» στο συνέδριο έβαλε ο Παύλος Γερουλάνος με την ομιλία του, στην οποία έθεσε θέμα ηγεσίας στο ΠΑΣΟΚ.</p>
      <p>«Θέλουμε ηγεσία με αυτοπεποίθηση που συνθέτει και δεν διχάζει. Τέτοια ηγεσία δεν έχουμε. Ψηφίστε ό,τι θέλετε σήμερα. Ούτως ή άλλως δεν υπάρχει απαρτία» τόνισε, μεταξύ άλλων, σε αυστηρό ύφος.</p>
      <p>Μάλιστα στην ομιλία του έθεσε και θέμα με την απαρτία των συνέδρων και αν μπορεί λόγω της χαμηλής συμμετοχής να πάρει το συνέδριο αποφάσεις.</p>
      <figure>
        <iframe src="https://www.youtube.com/embed/8p9lgBbRTRY" width="640" height="360" data-service="Youtube" scrolling="no"/>
      </figure>
      <p>Απευθυνόμενος προς τους συνέδρους, διερωτήθηκε αν «είστε με αυτούς που θα θάψουν το ΠΑΣΟΚ ή με αυτούς που θα το αναγεννήσουν».</p>
      <p>«Μας ζητούν να θάψουμε το ΠΑΣΟΚ με προσυνεδριακές απειλές, προσωπικούς χαρακτηρισμούς. Σας έφερα εδώ 2.000 υπογραφές που είναι περισσότερες από αυτό εδώ το Σώμα» συνέχισε, αναφερόμενος στη διαδικτυακή πρωτοβουλία για τη διεξαγωγή ενός «πραγματικού, δημοκρατικού και ανοιχτού συνεδρίου».</p>
      <p>Στο ίδιο πλαίσιο, υπενθύμισε ότι «τη μάχη κερδίζει αυτός που την δίνει», ενώ υποστήριξε ότι «το ΠΑΣΟΚ δεν είναι μόνο τα λάθη του». Σημείωσε δε, ότι ιδεολογικός αντίπαλος του ΠΑΣΟΚ είναι η Νέα Δημοκρατία, ενώ πολιτικός αντίπαλος ο ΣΥΡΙΖΑ.</p>
      <h4>Αιχμές Ανδρουλάκη κατά Γεννημάτα</h4>
      <p>Αντίστοιχου ύφος και τόνου ήταν και η τοποθέτηση του ευρωβουλευτή, Νίκου Ανδρουλάκη, ο οποίος έκανε για ένα συνέδριο μη αντάξιο της ιστορίας του ΠΑΣΟΚ, καταλογίζοντας ευθύνες στην ηγεσία.</p>
      <figure>
        <img src="https://www.in.gr/wp-content/uploads/2019/11/androylakis-600x412.jpg"/>
      </figure>
      <p>«Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας», σημείωσε</p>
      <p>Σε ηπιότερο τόνο, ο κ. Ανδρουλάκης έθεσε θέμα προοπτικής χώρου και άσκησε κριτική για το εκλογικό αποτέλεσμα του Ιουλίου.</p>
      <p>Τέλος, ο Νίκος Ανδρουλάκης αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ.</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>