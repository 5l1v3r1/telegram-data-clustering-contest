<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/24/Dobbelt-s%C3%A5-mye-regn-i-Oslo-som-i-Bergen-hittil-i-november-20465737.ece"/>
    <meta property="og:site_name" content="adressa.no"/>
    <meta property="article:published_time" content="2019-11-24T21:47:14+00:00"/>
    <meta property="og:title" content="Dobbelt så mye regn i Oslo som i Bergen hittil i november"/>
    <meta property="og:description" content="Bergen får vanligvis over tre ganger så mye regn som Oslo i november, men i år har Oslo fått dobbelt så mye regn som vestlandsbyen."/>
  </head>
  <body>
    <article>
      <h1>Dobbelt så mye regn i Oslo som i Bergen hittil i november</h1>
      <address><time datetime="2019-11-24T21:47:14+00:00">24 Nov 2019, 21:47</time> by <a rel="author">(NTB) NTB</a></address>
      <p>Bergen får vanligvis over tre ganger så mye regn som Oslo i november, men i år har Oslo fått dobbelt så mye regn som vestlandsbyen.</p>
      <aside><a href="https://www.adressa.no/nyheter/innenriks/2019/11/24/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/24/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/24/javascript:void(0);">Del denne artikkelen på e-post</a></aside>
      <p>Det har vært en våt november på Sør- og Østlandet. Hittil i november har Oslo fått 90,4 millimeter nedbør, mens det i en normal novembermåned kommer 73 millimeter totalt, melder NRK.</p>
      <p>I Bergen er situasjonen motsatt. Der har det i snitt kommet 259 millimeter nedbør i november, mens det hittil denne måneden kun har kommet 43,7 millimeter.</p>
      <p>– Dette betyr altså at det ikke er Østlandet som har fått ekstremt mye regn, men Vestlandet som har fått en unormalt tørr høst, sier statsmeteorolog Rafael Escobar Løvdahl til <a href="https://www.nrk.no/norge/oslo-har-fatt-dobbelt-sa-mye-regn-som-bergen-1.14794078">NRK</a>.</p>
      <p>I Bergen kan det bli den tørreste novembermåneden siden målingene startet i 1983. Den gamle rekorden er fra 1993. Da kom det 61,6 millimeter nedbør i løpet av november.</p>
      <p>Foreløpig er det kun meldt 0,1 millimeter nedbør i Bergen i løpet av de seks dagene som er igjen av november.</p>
      <p>– Ser vi på været fremover, går det mot rekord, sier Løvdahl.</p>
      <p>(©NTB)</p>
    </article>
  </body>
</html>