<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521131-nemocnych-pribylo-firmy-nemaji-dost-lidi-ma-to-jediny-duvod-tvrdi/"/>
    <meta property="og:site_name" content="KurzyCZ"/>
    <meta property="article:published_time" content="2019-11-24T21:02:24+00:00"/>
    <meta property="og:title" content="Nemocných přibylo, firmy nemají dost lidí. Má to jediný důvod, tvrdí"/>
    <meta property="og:description" content="Karenční doba byla zavedena za vlády Mirka Topolánka v roce 2008, výsledek se dostavil okamžitě. Ještě tentýž rok si neschopenku vzalo přes dva miliony zaměstnanců, o rok později jejich počet klesl o 800 tisíc."/>
  </head>
  <body>
    <article>
      <h1>Nemocných přibylo, firmy nemají dost lidí. Má to jediný důvod, tvrdí</h1>
      <address><time datetime="2019-11-24T21:02:24+00:00">24 Nov 2019, 21:02</time> by <a rel="author">TNBiz</a></address>
      <p>
        <b>Počet lidí, kteří si berou nemocenskou, za poslední čtvrtletí výrazně vzrostl. <a href="https://rejstrik-firem.kurzy.cz/">Firmy</a> proto bojují s nedostatkem pracovní síly. Je za tím i zrušení karenční doby, opatření, při kterém zaměstnanci za první tři dny marodění nedostávali nemocenskou. Zrušení prosadilo v červenci ministerstvo <a href="https://www.kurzy.cz/prace/">práce</a>. Za rozhodnutím si stojí - řada lidí prý chodila do <a href="https://www.kurzy.cz/prace/">práce</a>, i když byla nemocná.</b>
      </p>
      <p>Stonat za 60 procent <a href="https://www.kurzy.cz/mzda/platy/">platu</a> od prvního dne propuknutí nemoci přineslo zaměstnancům zrušení karenční doby. Už po čtyřech měsících někteří zaměstnavatelé hlásí, že nemocnost rapidně roste.</p>
      <p>"Bohužel někteří zaměstnanci řeší své pracovní i osobní problémy slovy 'to jdu radši marodit' a přinesou neschopenku," uvedla ředitelka <a href="https://akcie-cz.kurzy.cz/akcie/icom-transport-234/">ICOM Transport</a> Kateřina Kratochvílová.</p>
      <p>"U řidičských profesí evidujeme navýšení o zhruba 20, 25 procent. Nějaký nárůst jsme očekávali, ale že to bude tak masivní, to ne," potvrdil ředitel DPP Petr Witočski.</p>
      <p>"Ve třetím čtvrtletí tohoto roku jsme zaznamenali zhruba 15procentní nárůst té kratší nemocnosti," doplnil mluvčí Českých drah Petr Šťáhlavský.</p>
      <p>A lidé nezůstávají doma jen s chřipkou nebo nachlazením. "Nejsou to jenom virózy nebo nastydnutí, ale je to široké spektrum onemocnění, pohybový aparát nebo diagnóza únavy narůstá," popsal lékař Josef Čupka.</p>
      <p>Konfederace zaměstnavatelů teď shrnula první předběžná data. "Zatím to vypadá, zejména u malých a středních podniků, na asi pěti až sedmiprocentní nárůst. Dneska se počítá s každým člověkem, takže ty dopady jsou potom velké," sdělil prezident Konfederace zaměstnavatelských svazů Jan Wiesner.</p>
      <p>Ministerstvo <a href="https://www.kurzy.cz/prace/">práce</a> a sociálních věcí ale tvrdí, že adekvátní čísla budou k dispozici nejdříve příští rok. Za zrušení karenční lhůty prý bojovalo hlavně proto, aby lidé nemoc nepřecházeli. "Je tam růst pouze u lidí, kteří reálně nemocenskou čerpají, protože jsou opravdu nemocní," uvedla náměstkyně pro sociální a rodinnou politiku Zuzana Jentsche Stöcklová.</p>
      <p>Karenční doba byla zavedena za vlády <a href="https://www.kurzy.cz/tema/mirek-topolanek/">Mirka Topolánka</a> v roce 2008, výsledek se dostavil okamžitě. Ještě tentýž rok si neschopenku vzalo přes dva miliony zaměstnanců, o rok později jejich počet klesl o 800 tisíc.</p>
      <p>Lidé tráví na neschopence v průměru 42 dní v roce, nejčastěji marodí s angínou nebo bolestmi zad. Odhalit simulanty je pro lékaře téměř nemožné. Vyšetření mohou trvat až tři týdny. </p>
      <p> </p>
      <p>
        <i>Leden: Zrušení karenční doby</i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FCT24.cz%2Fvideos%2F281664655838019%2F&amp;show_text=0&amp;width=670" width="670" height="670" data-service="Facebook" scrolling="no"/>
      </figure>
      <related>
        <h4>Příbuzné stránky</h4>
        <a href="https://rejstrik-firem.kurzy.cz/26599996/sdruzeni-pro-peci-o-dusevne-nemocne-fokus-pelhrimov/vztahy/"/>
        <a href="https://prace.kurzy.cz/urad-prace/volna-mista/osobni-asistent-pro-seniory-a-nemocne-pouze-pro-ozp"/>
        <a href="https://rejstrik-firem.kurzy.cz/45249440/klub-nemocnych-cystickou-fibrozou-z-s/statisticky-urad/"/>
        <a href="https://rejstrik-firem.kurzy.cz/08361886/pomoc-nemocnym-zviratum-z-s/"/>
        <a href="https://video.kurzy.cz/y/lfGmENiFNGE/"/>
        <a href="https://prace.kurzy.cz/urad-prace/nabidka-prace/ridici-dopravy-nemocnych-ranenych-brno-3c1d8018c.html"/>
        <a href="https://prace.kurzy.cz/urad-prace/volna-mista/ridici-vozidla-dopravy-nemocnych-a-zranenych"/>
        <a href="https://rejstrik-firem.kurzy.cz/07085877/nadacni-fond-pro-nemocne-leukemii-v-kralovehradeckem-a-pardubickem-kraji-lecici-se-ve-fakultni-nemocnici-v-hradci-kralove/statisticky-urad/"/>
        <a href="https://rejstrik-firem.kurzy.cz/63028212/sdruzeni-pro-peci-o-dusevne-nemocne-v-likvidaci/"/>
        <a href="https://prace.kurzy.cz/urad-prace/volna-mista/ridic-dopravy-nemocnych-a-ranenych-ridic-sanity"/>
        <a href="https://rejstrik-firem.kurzy.cz/01529501/sdruzeni-chronicky-nemocnych-deti-astmatem-a-alergii/nazory-diskuze-forum/"/>
        <a href="https://rejstrik-firem.kurzy.cz/60157551/klub-onkologicky-nemocnych-z-s/"/>
      </related>
    </article>
  </body>
</html>