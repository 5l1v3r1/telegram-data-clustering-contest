<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ygeia/1561158/poso-sex-mas-kanei-eutuhismenous/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T21:33:44+00:00"/>
    <meta property="og:title" content="Πόσο… σεξ μας κάνει ευτυχισμένους;"/>
    <meta property="og:description" content="Η… συχνότητα του σεξ που φέρνει την ευτυχία"/>
  </head>
  <body>
    <article>
      <h1>Πόσο… σεξ μας κάνει ευτυχισμένους;</h1>
      <address>
        <time datetime="2019-11-24T21:33:44+00:00">24 Nov 2019, 21:33</time>
      </address>
      <p>
        <b>Η… συχνότητα του σεξ που φέρνει την ευτυχία</b>
      </p>
      <p>Κι όμως, η… συχνότητα του σεξ μπορεί να φέρει την ευτυχία!</p>
      <p>
        <b>
          <i>Ποιοι, όμως, είναι οι παράγοντες για να επιτευχθεί αυτό;</i>
        </b>
      </p>
      <p>Σημαντικό ρόλο στο παίζουν οι συνθήκες που περιβάλλουν την ερωτική κατάσταση ενός ατόμου. Για παράδειγμα, οι άνθρωποι που έχουν πολλούς ερωτικούς συντρόφους και εκείνοι που απατούν αποδεικνύονται από τις έρευνες λιγότερο ευτυχισμένοι από εκείνους που μπορούν να έχουν ένα και μοναδικό ερωτικό σύντροφο.</p>
      <p>Αν, λοιπόν, είστε από εκείνους που… το παίζουν σε διπλό ταμπλό, πόσο σεξ είναι αρκετό για να σας κάνει ευτυχισμένους; Σε σύγκριση με ανθρώπους που δεν είχαν καμία ερωτική συνεύρεση μέσα στο προηγούμενο έτος, εκείνοι που έκαναν σεξ 2-3 φορές τον μήνα ήταν 33% πιο πιθανό να αναφέρουν υψηλά επίπεδα ευτυχίας, σύμφωνα με τον Tim Wadsworth, κοινωνιολόγο από το Πανεπιστήμιο Boulder του Colorado. Για όσους έκαναν σεξ μία φορά την εβδομάδα το ποσοστό έφτανε στο 44%, ενώ για όσους η συχνότητα έφτανε στις 2-3 φορές την εβδομάδα το ποσοστό εκτοξευόταν στο 55%.</p>
      <p>Προσοχή όμως: Η αναλογία σεξ-ευτυχίας δεν έχει να κάνει μόνο με αριθμούς, αλλά και με τα ζητήματα της αντίληψης και του ανταγωνισμού. «Υπάρχει μια γενικότερη αύξηση στο αίσθημα της ευτυχίας όταν η συχνότητα του σεξ είναι επαρκής, ωστόσο υπάρχει και μια άλλη πλευρά, η οποία αφορά στις σκέψεις των ανθρώπων που θεωρούν ότι κάνουν μεν αρκετά συχνά σεξ, αλλά και περισσότερο από τους άλλους. Η σκέψη αυτή τους κάνει πιο ευτυχισμένους», επισημαίνει ο Δρ. Wadsworth.</p>
      <p>Είναι σαφής, επομένως, η σχέση μεταξύ των σεξουαλικών συνευρέσεων και της ευτυχίας. Αλλά, είναι η σαρκική ικανοποίηση που κάνει τους ανθρώπους πιο ευτυχισμένους ή είναι οι ευτυχισμένοι άνθρωποι που τείνουν να απολαμβάνουν περισσότερο το σεξ; Ή μήπως υπάρχει κάποια άλλη μεταβλητή, όπως η υγεία ή οικονομική κατάσταση, που επηρεάζει και τα δύο;</p>
      <p>Ο George Leowenstein από το Πανεπιστήμιο Carnegie Mellon University εξέτασε το συγκεκριμένο ζήτημα, χρησιμοποιώντας δύο ομάδες παντρεμένων, ετεροφυλόφιλων ζευγαριών. Η μία ομάδα κλήθηκε να διπλασιάσει τις σεξουαλικές της επαφές, ενώ η άλλη δεν έλαβε κάποια αντίστοιχη οδηγία. Η μελέτη διήρκησε τρεις μήνες και τα δύο μέλη των ζευγαριών ρωτήθηκαν σχετικά πριν, κατά τη διάρκεια και μετά την ολοκλήρωσή της.</p>
      <p>Τα αποτελέσματα, λοιπόν, δεν ήταν τα αναμενόμενα. «Αντίθετα με όσα μπορεί να πιστεύει κάποιος σχετικά με την ευτυχία που απορρέει από τη σεξουαλική συχνότητα, παρατηρήσαμε μια ελαφρώς αρνητική επίπτωση όταν καλέσαμε τους ανθρώπους να κάνουν περισσότερο σεξ ‘επίτηδες’», σχολιάζει ο ειδικός. Με άλλα λόγια, οι περισσότερες φορές μπορούν τελικά να μειώσουν την ευτυχία, την επιθυμία και την απόλαυση. Οι ερευνητές κατέληξαν επισημαίνοντας ότι το πρόβλημα δεν ήταν η μεγαλύτερη συχνότητα, αλλά το γεγονός ότι η ερωτική συνεύρεση ήταν για τα ζευγάρια κάτι σαν «αγγαρεία» και όχι κάτι που ήθελαν από κοινού.</p>
      <p>Συμπέρασμα; Το περισσότερο σεξ δεν μας κάνει κατ’ ανάγκην πιο ευτυχισμένους. Το καλύτερο που έχει να κάνει κάποιος είναι να πάψει να ανησυχεί για την ποσότητα και να επικεντρωθεί αφενός στην ποιότητα και αφετέρου στον αυθορμητισμό.</p>
      <p>Πηγή:<a href="https://ygeiamou.gr/sex/53599/poso-sex-tin-evdomada-ine-arketo-gia-na-mas-kani-eftichismenous/"> ygeiamou.gr</a></p>
    </article>
  </body>
</html>