<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/asil-bomba-ziyaret-neden-konusulmuyor-54014yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="​​​​​​​Asıl &quot;bomba ziyaret&quot; neden konuşulmuyor?"/>
    <meta property="og:description" content="Kaliforniya Teknoloji Enstitüsü'nden nörologlar, ameliyatla beyninin yarısı alınan insanların normal bir yaşam sürdürdüğünü açıkladı!Science..."/>
  </head>
  <body>
    <article>
      <h1>​​​​​​​Asıl "bomba ziyaret" neden konuşulmuyor?</h1>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author">Arslan BULUT</a></address>
      <p>Kaliforniya Teknoloji Enstitüsü'nden nörologlar, ameliyatla beyninin yarısı alınan insanların normal bir yaşam sürdürdüğünü açıkladı!</p>
      <p>Science Alert'ın haberine göre, Kaliforniya Teknoloji Enstitüsü'nden bilim insanları, epilepsi hastalığını tedavi etmek için çocuklukta beyninin yarısı alınan 6 kişinin manyetik rezonans tomografisini çekti.</p>
      <p>Kafatasının içinde tek yarım küresi olan insanlarda beyin aktivitesinin büyük oranda tam beynin aktivitesini andırdığı ortaya çıktı.</p>
      <p>Sinir ağları arasındaki istikrarlı bağlar, tek yarım kürenin tam beyin gibi çalışabildiğini gösteriyor. Bu bağlar, beynin diğer yarısının yokluğunu kısmen telafi ediyor. </p>
      <p>***</p>
      <p>Türkiye'de ise bir uydurma haberi televizyonlarda tartışanların bir-ikisi dışında hemen hepsi, konuyu beyninin yarısıyla değerlendiriyor. Beyinlerinin yarısı alınmış olduğu için değil ama halkın konuyu yarım beyinle algılamasını sağlamaya çalışıyorlar.</p>
      <p>Bir defa, uydurma haberin ilk halinde <b><i>"saray kaynaklı"</i></b> olduğu belirtilmişti değil mi? Ne olduysa, sonradan <b><i>"CHP kaynaklı"</i></b>ya dönüştü. Haberi <b><i>Rahmi Turan</i></b>'a veren <b><i>Talat Atilla</i></b>, "<b><i>Ben yazarsam, saraydaki kaynağımla ilişkim bilindiğinden haberin benden çıktığı anlaşılır, işim kaybederim"</i></b> demişse, bu kaybedilmesi söz konusu olan iş nedir? Hangi iş? Hangi maaş? Kaydı var mı? <b>Rahmi Bey</b>, bu işin ne olduğunu biliyor mu?</p>
      <p><b>Muharrem İnce</b> de olayı beyninin yarısı ile ele aldı. Tamam; CHP içinde kendisini zayıflatmaya çalışan bir organizasyon var, bunu da herkes biliyor ama zaten, algı operasyonu bu çelişkili durumdan yararlanmak üzerine bina edilmiş değil mi?</p>
      <p>***</p>
      <p>Türkiye, yaşanmamış bir ziyaret üzerinden CHP'yi tartışıyor. Geniş kitleler, ekonomik sıkıntılara odaklanmışken en azından beyinlerinin yarısı bir uydurma haberle meşgul ediliyor. Oysa yaşanmış bir ziyaret var ve başta Türkiye ve İran olmak üzere, bölge ülkelerinin kaderine etki edecek kadar önemli!</p>
      <p>Amerika Başkan Yardımcısı <b>Mike Pence</b>, Cumartesi sabahı Irak'a sürpriz bir ziyarette bulundu. <b>Pence</b> orduya ait kargo uçağıyla El Esat Hava Üssü'ne indi.  ABD'li yetkililer, Irak başbakanı <b>Abdülmehdi</b>'nin, <b>Pence</b>'in daveti üzerine ABD üssüne gitmek istemediği, <b>Pence</b>'in de güvenlik gerekçesiyle Bağdat'ın merkezine gitmemesi sebebiyle görüşmenin telefonda gerçekleştiğini açıkladı. Amerikan kaynaklarına göre bu görüşmede <b>Pence</b>, <b>Abdülmehdi</b>'nin şiddet olaylarını önlemek ve demokrasinin parçası olan barışçı protestocuları korumak ve saygı gösterme sözü verdiğini söyledi.</p>
      <p><b>Pence</b>'in Irak'ta ikinci durağı Erbil oldu. Irak Kürt Bölgesel Yönetimi Başkanı <b>Neçirvan Barzani</b>'yle görüşen Başkan Yardımcısı'nın, ABD'nin Kürt birliklere destek ve ortaklık mesajı verdiği açıklandı.</p>
      <p><b>Pence</b>, <b><i>"Trump adına ABD ve Kürt halkının ateş hattındaki bölgede kurdukları güçlü bağları koruma"</i></b> yönündeki mesajını vurguladığını söyledi.</p>
      <p>***</p>
      <p>Pence <b><i>"güçlü bağlar"</i></b> derken, sadece kendi ilişkilerini kastetmiyor; Irak'ın kuzeyinde kurdukları devletçikle, Suriye'nin kuzeyinde kurdukları devletçik arasında da güçlü bir bağ kurmaya çalışıyor. <b>Barzani </b>yapılanması olan KDP, başlangıçta Irak'ın terör örgütüydü, şimdi devlet oldu. Türkiye'nin terör örgütü olan PKK'ya ise ancak Suriye'de devlet kurdurabildiler. Şimdi sıra bu iki devletçiği birbirine bağlamaya geldi. Bu bağlantı kurulduğu zaman, Türkiye, İran, Irak ve Suriye'nin ortasına yeni bir İsrail yerleştirilmiş olacak!</p>
      <p><b>Trump</b>, <b>Erdoğan</b>'a <b><i>"Suriyelileri vatandaş yapın"</i></b> diye boşuna dayatmada bulunmadı. Suriye'nin kuzeyini bu proje için boşalttılar zaten. Türkler, beyinlerinin tamamını bu büyük kumpasa vermezse, içerdeki kumpas senaryolarıyla meşgul olarak elindeki devleti de kaybeder!</p>
      <figure>
        <iframe src="https://www.youtube.com/embed/5WkpoOuUmb4" width="560" height="315" data-service="Youtube" scrolling="no"/>
      </figure>
    </article>
  </body>
</html>