<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/rumlar-bunu-meclisinde-gorusmeye-aldigi-an-turkleri-bekleyen-3-kritik-gorev-24111915.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T21:12:00+00:00"/>
    <meta property="og:title" content="Rumlar bunu meclisinde görüşmeye aldığı an Türkleri bekleyen 3 kritik görev"/>
    <meta property="og:description" content="Türk milletinin de öyle kuru tehditlere ve hilelere boyun eğmeyeceğini, hakkını yedirtmeyeceğini artık öğrenmiş olmaları gerekiyor."/>
  </head>
  <body>
    <article>
      <h1>Rumlar bunu meclisinde görüşmeye aldığı an Türkleri bekleyen 3 kritik görev</h1>
      <h2>Türk milletinin de öyle kuru tehditlere ve hilelere boyun eğmeyeceğini, hakkını yedirtmeyeceğini artık öğrenmiş olmaları gerekiyor.</h2>
      <address>
        <time datetime="2019-11-24T21:12:00+00:00">24 Nov 2019, 21:12</time>
      </address>
      <p>Kıbrıs’ta Rum tarafı çaresizlikten olsa gerek yine hezeyanlara kapılarak o saldırgan tavrını sürdürmeye devam ediyor. Yakın tarihimizdeki süreç içerisinde;</p>
      <p>- 1954’te yoğunlaşan ENOSİS hareketleri,</p>
      <p>- 1955’te EOKA terör örgütünün kurulması,</p>
      <p>- 21 Aralık 1963’te Kanlı Noel olarak adlandırılan Rumların Türklere karşı toplu saldırıları ve katliamları,</p>
      <p>- 15 Temmuz 1974’te Yunan Cuntasının desteğiyle EOKA lideri Nikos Sampson’un, adayı Yunanistan'a bağlamak amacıyla Makarios'a karşı darbesi ve akabinde yüzlerce Türk’ü katletmesi, köyleri yakması</p>
      <p>gibi daha bir çok olayları göz önünde bulundurursanız; Kıbrıslı Rumların amaçlarının ne olduğunu, bu amaçlarını gerçekleştirmek için kendilerine göre uygun şartlar oluştuğunda her türlü insanlık dışı uygulamayı ve katliamı tekrar yapabileceklerini aklımızdan çıkarmamamız gerekir.</p>
      <p>Bugün itibarı ile</p>
      <p>- Türk araştırma ve sondaj gemilerinin Türkiye’nin ve KKTC’nin deniz yetki alanları içerisinde faaliyetlerine aralıksız devam ediyor olması,</p>
      <p>- Buna mukabil Türk Deniz Kuvvetlerinin Türkiye ve KKTC’nin deniz yetki alanlarında haksız, hukuksuz ve yetkisiz olarak araştırma ve sondaj faaliyetleri yapmak isteyenlere müsaade etmemesi,</p>
      <p>- Kıbrıs güneyinden çıkarılan doğal gazın, Avrupa pazarlarına ulaştırılması için coğrafyanın dikte ettiği şekilde, maliyetler ve karlılık dikkate alındığında, tek yol olarak KKTC ve Türkiye topraklarının kullanılması konusunun ABD ve AB tarafından ağırlıklı kabul edilmiş olması,</p>
      <p>- Türkiye’nin Doğu Akdeniz’de yaptığı milli ve çok uluslu deniz tatbikatlarının yansımaları,</p>
      <p>- Türkiye’nin koşulsuz olarak KKTC’ye verdiği sınırsız destek</p>
      <p>gibi bir çok konu Kıbrıs Rum tarafını tarihsel politikalarını gerçekleştirme yönünde umutsuzluğa sevk etmektedir.</p>
      <p>Bu umutsuzluğun vermiş olduğu hezeyan ortamında, GKRY politikacılarının akıl almaz, insanlık dışı, hak, hukuk tanımaz düşünce ve davranışlarına bir yenisini daha ekleme gayreti içerisinde olduklarını görüyoruz.</p>
      <p>Kıbrıs Haberci Gazetesinde 22 Kasım 2019 tarihinde yayınlanan bir haber aşağıda olduğu gibidir:</p>
      <figure>
        <img src="https://odatv.com/images2/2019_11/2019_11_24/fvdfvdf.jpg"/>
      </figure>
      <p>
        <b>DİKO ve EDEK’ten vatandaşlık hamlesi</b>
      </p>
      <p>DİKO ve EDEK'in, Kıbrıslı Türklerin Güney'den vatandaşlık almalarına yeni kriterler getiren bir yasal düzenleme hazırlığına giriştiği bildirildi.</p>
      <p>Rum Kesimi’nde, DİKO ve EDEK milletvekillerinden Kıbrıslı Türklerin Güney’den vatandaşlık almalarını zorlaştıracak bir hamle geldi.</p>
      <p><b>Fileleftheros gazetesi</b> <i>“Ya Sahte Devlet, Ya Kıbrıs Cumhuriyeti Vatandaşı”</i> başlığıyla aktardığı haberinde, DİKO Milletvekili Zaharias Kulias ve Pavlos Milonas ile EDEK Milletvekili Kostis Evstathiu’nun, bugün Rum Meclisi’ne sunacağı yasa önerisinde, Nüfus Yasası’nın 113’üncü maddesine 3 madde eklenmesini önerdiğini yazdı.</p>
      <p>Gazete, söz konusu maddeleri özetle şöyle aktardı:</p>
      <p>
        <i>“Kıbrıs Cumhuriyeti vatandaşlığı alan veya almak için başvuruda bulunan kişi; şu noktalarda yazılı onay vermelidir:</i>
      </p>
      <p>- <i>Kıbrıs Türk yönetimi tanımadığı,</i></p>
      <p>- <i>Bu yönetimle ilgili herhangi bir makamı elinde bulundurmadığı,</i></p>
      <p>- <i>Bir Kıbrıslı Rum göçmene veya başka bir yasal kullanıcıya ait olan bir mülkü ‘gasp’ etmediği”.</i></p>
      <p>Gazete, elde ettiği bilgilere dayanarak, söz konusu yasa önerisinin, Evstathiu’nun bir yıl önce Rum İçişleri Bakanlığı’na mektup göndererek, KKTC’de Rum pasaportuna sahip olup da “Kıbrıs Cumhuriyeti”nin var olmadığını beyan eden kaç tane yetkilinin bulunduğuna dair bilgilendirme istemesinin akabinde, Milonas’ın inisiyatifiyle hazırlandığını yazdı.</p>
      <p>Rum İçişleri Bakanlığı’nın, Kıbrıslı Türklerin aldığı pasaportlarla ilgili kayıt tutmadığı yanıtını verdiğini belirten gazete, bu yanıt üzerine üç milletvekilinin, bu yasa önerisini hazırlayarak bugün, Rum Meclisi’ne sunacağını kaydetti.</p>
      <p>Haberde, bu yöntemle, KKTC’li yetkililerin Rum Yönetimi resmi belgelerini kullanarak gittikleri uluslararası forumlarda, <i>“Kıbrıs Cumhuriyeti’ne hakaret etmesi”</i> olgusuna son verilmesinin amaçlandığı ifade edildi.</p>
      <p>Bu haberden de görüldüğü gibi, Rum tarafının, uyuşmaz, hak tanımaz ve insani değerlerden her gün biraz daha uzaklaşan saldırgan tavrı artık çekilmez boyutlara ulaşmıştır. Bu tavrını onları cesaretlendiren AB’nin bir kısım üyelerinin kışkırtması ve yönlendirmesi ile yaptıkları tartışma götürmez.</p>
      <p>Ancak Rum tarafı, haksız ve hukuksuzluklarına rağmen kendilerini bugün destekleyen bir kısım AB üyesi ülkenin bu kışkırtma ve desteklerini menfaatleri için verdiklerini, hala anlamamakta direniyor. Bu ülkelerin, emperyal amaçlar ile;</p>
      <p>- Kıbrıs topraklarında askeri üs elde etmek,</p>
      <p>- Kıbrıs’ta ekonomik imtiyazlar elde etmek,</p>
      <p>- Doğu Akdeniz’deki doğal gaz, petrol gibi yer altı kaynaklarından ve balıkçılık, su ürünleri gibi yer üstü kaynaklarından pay almak</p>
      <p>maksadıyla yaptıklarını ve menfaatleri bittiğinde de yüz üstü bırakılacaklarını anlaması gerekiyor.</p>
      <p>Türk milletinin de öyle kuru tehditlere ve hilelere boyun eğmeyeceğini, hakkını yedirtmeyeceğini artık öğrenmiş olmaları gerekiyor.</p>
      <p>GKRY politikacılarının bu hak, hukuk tanımaz hileli oyununa karşılık KKTC Yönetimi ve halkının da tedbirler alması gerekmektedir. Kıbrıs Türk Yönetimini tanımıyorum diye bir belge imzalayan kişilerin hangi millet, hangi uyruktan olursa olsun KKTC sınırları içerisine sokulmaması lazımdır. Eğer böyle bir belgeyi imzalayan kişi KKTC vatandaşı ise; derhal vatandaşlıktan çıkarılmalı, pasaportu ve kimliği iptal edilmelidir.</p>
      <p>GKRY tarafı, böyle bir konuyu bırakın yasalaştırmayı, meclisinde görüşmeye aldığı an KKTC Meclisi yukarıdaki paragrafta belirtilen hususları görüşmeli ve hemen yasalaştırmalıdır.</p>
      <p>Türk milletinin bir ferdi olarak, haddimi aşarak ve affınıza sığınarak söylüyorum, KKTC Cumhurbaşkanı Sayın Mustafa AKINCI, Başbakan Sayın Ersin TATAR, Sayın Bakanlar, Millet Meclisi’nin saygıdeğer üyeleri böyle bir konuda kararlı bir davranış sergilemek sizin asli vazifenizdir. Bu şehitlerimize karşı, Kıbrıs Türk Halkına karşı, torunlarınıza, gelecek nesillerimize karşı sadakat görevinizdir.</p>
      <p>Saygılarımla</p>
      <p>
        <b>Nihat Altunbulak</b>
      </p>
      <p>
        <b>Odatv.com</b>
      </p>
      <figure>
        <a href="https://www.odakitap.com/unutulan-ada-kibris-kitabi-ilker-basbug">
          <img src="http://odatv.com/images/resimler/unutulan_ada_kibris_.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>15,437 Bu habere tepkiniz: <br/> </p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/secim-bitti-turkiye-artik-acilen-ilan-etmeli-27061943.html"/>
        <a href="https://odatv.com/turkiye-kendisini-nasil-savunacak-06091821.html"/>
        <a href="https://odatv.com/4-kibrisli-turkun-katledilmesi-emrini-bakin-kim-vermis-13081810.html"/>
        <a href="https://odatv.com/-elektrik-borcu-olan-bakanliklarin-elektrikleri-kesildi-2012121200.html"/>
      </related>
    </article>
  </body>
</html>