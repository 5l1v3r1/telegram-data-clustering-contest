<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/sport/tenis/1983121_spanieli-sa-stali-vitazmi-davisovho-pohara-o-rozhodujuci-bod-sa-postaral-nadal"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-24T21:24:00+00:00"/>
    <meta property="og:title" content="Španieli sa stali víťazmi Davisovho pohára. O rozhodujúci bod sa postaral Nadal"/>
    <meta property="og:description" content="Ide už o šiesty španielsky triumf v 119-ročnej histórii Davisovho pohára. "/>
  </head>
  <body>
    <article>
      <h1>Španieli sa stali víťazmi Davisovho pohára. O rozhodujúci bod sa postaral Nadal</h1>
      <h2>Ide už o šiesty španielsky triumf v 119-ročnej histórii Davisovho pohára.</h2>
      <address><time datetime="2019-11-24T21:24:00+00:00">24 Nov 2019, 21:24</time> by <a rel="author">MADRID/TASR</a></address>
      <p>Tenisti domáceho Španielska sa stali víťazmi Davisovho pohára. V premiérovej edícii nového formátu súťaže zdolali v nedeľňajšom finále turnaja v Madride Kanadu, keď už po dvojhrách viedli 2:0. Pre Španielsko je to šiesty triumf v Davisovom pohári.</p>
      <p>Prvý bod vybojoval Roberto Bautista-Agut víťazstvom nad Felixom Augerom-Aliassimeom 7:6 (3), 6:3. Rozhodujúci druhý bod pridal Rafael Nadal, ktorý zdolal Denisa Shapovalova 6:3, 7:6 (7).</p>
      <p>Kanaďania sa dostali na finálový turnaj v Madride po výhre v kvalifikačnom dueli v Bratislave nad Slovenskom (3:2).</p>
      <p>Bautista-Agut sa vrátil do tímu po tom, ako pre úmrtie otca vynechal štvrťfinále i semifinále. V prvom sete si obaja držali podanie, hoci Španiel v ôsmom geme musel odvrátiť brejkbal. Prvé dejstvo tak rozhodli chyby Augera-Aliassimeho v tajbrejku, keď dvakrát za sebou stratil servis.</p>
      <p>V druhom sete Kanaďanovi nevychádzala agresívna hra, keď kopil nevynútené chyby - v zápase ich nazbieral až 43 v porovnaní s osemnástimi svojho súpera. Bautista-Agut prelomil hneď prvé súperove podanie a vypracoval si náskok 3:0. Auger-Aliassime síce dokázal skorigovať na 2:3, ale napokon sa mu už nepodarilo zdramatizovať duel a druhý set prehral 3:6.</p>
      <p>Pre Bautistu-Aguta bolo víťazstvo určitou satisfakciou v ťažkom životnom období. "Bez mojich spoluhráčov by sa mi to nepodarilo. Bol to náročný týždeň, ale podarilo sa mi to prekonať a som rád, že som získal prvý bod," citovala Bautistu-Aguta agentúra AFP.</p>
      <p>V zápase tímových jednotiek Nadal vstúpil do zápasu so Shapovalovom čistou hrou, Kanaďan narážal, rovnako ako pred ním Auger-Aliassime, na nevynútené chyby. Španiel mal na dosah brejk už pri prvom súperovom podaní, napokon sa mu podarilo ukoristiť rozdielovú hru až v šiestom geme. V ďalšom priebehu potvrdzoval spoľahlivo servis a s prehľadom vyhral prvý set 6:3.</p>
      <p>V druhom bol priebeh vyrovnaný, Nadal premárnil spolu päť brejkbalov a tak set dospel do tajbrejku. V ňom mal Nadal najskôr dva mečbaly, Shapovalov ale oba odvrátil a sám mal pri setbale možnosť vyrovnať skóre zápasu na 1:1. Nevyužil ho, kým Nadal vzápätí svoj tretí mečbal áno a definitívne rozhodol o šiestom španielskom triumfe v 119-ročnej histórii Davisovho pohára.</p>
      <p>Kanada - Španielsko 0:2 po dvojhrách<br/>Felix Auger-Aliassime - Roberto Bautista-Agut 6:7 (3), 3:6<br/>Denis Šapovalov - Rafael Nadal 3:6, 6:7 (7)</p>
    </article>
  </body>
</html>