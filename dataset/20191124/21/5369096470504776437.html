<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778840/paok-episkepsi-stin-touba-simeni-orgismeni-anakinosi-vids/"/>
    <meta property="og:site_name" content="to10.gr"/>
    <meta property="article:published_time" content="2019-11-24T21:03:27+00:00"/>
    <meta property="og:title" content="ΠΑΟΚ : Η «επίσκεψη» στην Τούμπα σημαίνει… οργισμένη ανακοίνωση (vids)"/>
    <meta property="og:description" content="Ο... νόμος της Τούμπας επικράτησε και σήμερα στο παιχνίδι με την ΑΕΛ, με τους βυσσινί να είναι αισίως η 5η ομάδα που εξέδωσε ανακοίνωση για τη διαιτησία και το VAR. Μοναδική ομάδα που «ξέφυγε» ο Παναιτωλικός."/>
  </head>
  <body>
    <article>
      <h1>ΠΑΟΚ : Η «επίσκεψη» στην Τούμπα σημαίνει… οργισμένη ανακοίνωση (vids)</h1>
      <h2>Ο... νόμος της Τούμπας επικράτησε και σήμερα στο παιχνίδι με την ΑΕΛ, με τους βυσσινί να είναι αισίως η 5η ομάδα που εξέδωσε ανακοίνωση για τη διαιτησία και το VAR. Μοναδική ομάδα που «ξέφυγε» ο Παναιτωλικός.</h2>
      <address><time datetime="2019-11-24T21:03:27+00:00">24 Nov 2019, 21:03</time> by <a rel="author">Γιώργος Πανταζόγλου</a></address>
      <p>Ο ΠΑΟΚ επικράτησε της ΑΕΛ με 1-0 στην Τούμπα για την 11η αγωνιστική της Super League, χάρη σε γκολ του Κάρολ Σβιντέρσκι, ανέβηκε στην κορυφή (μαζί με τον Ολυμπιακό) και παρέμεινε αήττητος.</p>
      <p>Ο Δικέφαλος του βορρά πήρε μια δύσκολη νίκη από την πλευρά του, όμως από την άλλη οι φιλοξενούμενοι είναι εξοργισμένοι με τη διαιτησία του ματς. Η Λάρισα έχει πολλά παράπονα από τα «σφυρίγματα» του Τάσση και κυρίως από τη φάση του 5ου λεπτού, όπου ζητάει χέρι για πέναλτι του Ίνγκασον.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Οι βυσσινί μάλιστα τόσο κατά τη διάρκεια του ματς, αλλά και μετά από αυτό εξέδωσαν ανακοινώσεις κατά του ρέφερι, ενώ και ο μεγαλομέτοχος, Αλέξης Κούγιας προέβη σε προσωπική δήλωση για τις αποφάσεις του Τάσση.</p>
      <p>Το οξύμωρο ωστόσο δεν είναι όσα συνέβησαν σήμερα και οι σαφείς αιχμές από την πλευρά της Λάρισας, αλλά όσα συμβαίνουν στα εντός έδρας παιχνίδια του ΠΑΟΚ γενικότερα. Οι Θεσσαλονικείς έχουν δώσει έξι παιχνίδια στην Τούμπα τη φετινή σεζόν και έχουν καταφέρει κάτι μοναδικό. Να προκαλούν τις αντιδράσεις των αντιπάλων τους, αφού από τα έξι ματς οι πέντε εξ αυτών έχουν έντονα παράπονα.</p>
      <p>Συγκεκριμένα, ο ΠΑΟΚ έχει αντιμετωπίσει κατά σειρά Παναιτωλικό, Πανιώνιο, Άρη, Λαμία, Παναθηναϊκό και ΑΕΛ και από αυτές η μόνη ομάδα που δεν έχει προχωρήσει σε ανακοίνωση μετά από την μεταξύ τους αναμέτρηση είναι η ομάδα του Αγρινίου. Η ομάδα που μαζί με την Ξάνθη είχε αγοράσει ο Ιβάν Σαββίδης, όπως είχε αποκαλύψει ο πρώην πρόεδρος του Απόλλωνα Σμύρνης, Γιώργος Γεωργίου σε δηλώσεις του.</p>
      <p>Όλοι οι υπόλοιποι που έχουν περάσει από την Τούμπα, έχουν περάσει τα… πάνδεινα από την εξυγίανση, καθώς όλοι τα έχουν με τη διαιτησία και το VAR. Μοναδική εξαίρεση αποτελεί η Λαμία, η οποία όμως μετά τα όσα συνέβησαν στην Τούμπα, προχώρησε στη λύση του συμβολαίου του Μάρκο Βελλίδη. Ο πρώην γκολκίπερ της Λαμίας ήταν υπεύθυνος και για τα τρία τέρματα που δέχτηκε η ομάδα του, ο Αλέξης Κούγιας που ήταν και δικηγόρος του αποκάλυψε πολλά… περίεργα και η Λαμία αποφάσισε πως ο Βελλίδης δεν έπρεπε να συνεχίσει στον σύλλογο.</p>
      <p>Όσον αφορά τα υπόλοιπα τέσσερα «θύματα» της εξυγίανσης στην Τούμπα και όπως αναφέρουν και οι ανακοινώσεις τους παρακάτω, η διαιτησία έπαιξε καθοριστικό ρόλο στο αποτέλεσμα. Παναθηναϊκός και Άρης είχαν το «διπλό» στα χέρια τους μέχρι οι ρέφερι να ξεχάσουν να σφυρίξουν τη λήξη, ενώ στην περίπτωση των πράσινων καταλογίστηκε και ένα ανύπαρκτο πέναλτι.</p>
      <p>Η ΑΕΛ κι αυτή έχει παράπονα για μη καταλογισμό πέναλτι, όπως αναφέρθηκε και παραπάνω, ενώ ο Πανιώνιος είναι το «θύμα» του VAR στην έδρα του ΠΑΟΚ. Και οι πέντε φιλοξενούμενοι όμως έχουν ένα κοινό. Ο καθένας για τον δικό του λόγο έχει έντονα παράπονα από την επίσκεψη του στην Τούμπα.</p>
      <p>
        <b>1. Η ανακοίνωση της ΑΕΛ και η δήλωση του μεγαλομετόχου της</b>
      </p>
      <p>«Τι κάνετε ρε; Αν δεν είναι αυτό πέναλτι, ποιο είναι; Θα το καταστρέψετε εντελώς το ποδόσφαιρο; Θα φύγουν και οι τελευταίοι; Ποιος είναι στο VAR που δεν ζήτησε ανασκόπηση;», ανέφεραν χαρακτηριστικά οι Βυσσινί στην ανακοίνωσή τους.</p>
      <p>Λίγα λεπτά αργότερα ο ιδιοκτήτης της ΑΕΛ, Αλέξης Κούγιας, έκανε προσωπική δήλωση, στην οποία ανέφερε: «Α ρε Βρακά με τα κατορθώματα σου! Από την ΑΕ Γιάννενα σε βλέπω Πρόεδρο της UEFA και το γιο σου στη Γιουβέντους…».</p>
      <p>Αξίζει να σημειωθεί πως η Λάρισα εξέδωσε και δεύτερη ανακοίνωση μετά το παιχνίδι: «4 μαρκαρίσματα από πίσω σε δικούς μας παίκτες, ούτε μια κίτρινη κάρτα ο Κομίνης-Τάσσης… Τώρα κατ’ εντολή του Κρέσπο, στον οποίο πρέπει να δείξει κίτρινη κάρτα γιατί του υποδεικνύει τι να κάνει, δείχνει κίτρινη κάρτα στον Μπόυστος. Πόσο Κομίνης είσαι ρε Τάσση!».</p>
      <p>
        <b>2. Η ανακοίνωση του Παναθηναϊκού μετά το ντέρμπι με τον ΠΑΟΚ</b>
      </p>
      <p>«Από την αρχή της εφετινής σεζόν ο Παναθηναϊκός αποτελεί μόνιμο θύμα της διαιτησίας. Ακόμα και η χρήση του VAR φαντάζει σαν να ανακαλύφθηκε ένας νέος τρόπος για να αδικείται η ομάδα μας. Ο Παναθηναϊκός έχει αποδείξει ότι δεν καταφεύγει σε παρασκηνιακές μεθοδεύσεις σχετικά με τη διαιτησία. Αλλά σίγουρα δεν μπορεί σε κάθε αγωνιστική να αποτελεί θύμα λαθών της διαιτησίας.</p>
      <p>Σήμερα στην Τούμπα είδαμε το αποτέλεσμα να κρίνεται από δύο λανθασμένες διαιτητικές αποφάσεις και ένα αμφισβητούμενο πέναλτι. Δόθηκαν 5 λεπτά καθυστερήσεις σε παιχνίδι που είχε δύο αλλαγές στο ημίχρονο και καμιά χρήση VAR, δεν καταλογίστηκε πεντακάθαρο φάουλ στον Περέα στις καθυστερήσεις και τέλος στο 5.20 έξτρα χρόνου δόθηκε πέναλτι σε μια αμφισβητούμενη φάση.</p>
      <p>Επίσης η ΠΑΕ Παναθηναϊκός θέλει να καταγγείλει όσα ακολούθησαν της λήξης του αγώνα στην είσοδο των αποδυτηρίων, που σε κάθε περίπτωση απέχει παρασάγγας από την έννοια της φιλοξενίας και της ποδοσφαιρικής προόδου που επιδιώκει η ΠΑΕ ΠΑΟΚ. Ύβρεις, χυδαίες συμπεριφορές και προπηλακισμοί ποδοσφαιριστών και τεχνικού επιτελείου από ανθρώπους του ΠΑΟΚ οφείλουν να εκλείψουν από τα γήπεδα, εάν πραγματικά υπάρχει διάθεση να φτιαχτεί κάτι διαφορετικό στο ελληνικό ποδόσφαιρο».</p>
      <p>
        <b>Δείτε τη φάση του πέναλτι που διαμαρτύρεται ο Παναθηναϊκός:</b>
      </p>
      <figure>
        <iframe src="https://www.youtube.com/embed/4C0QE_-QwFs" width="640" height="360" data-service="Youtube" scrolling="no"/>
      </figure>
      <p>
        <b>3. Η ανακοίνωση της Λαμίας</b>
      </p>
      <p>«Η ΠΑΕ ΠΑΣ ΛΑΜΙΑ 1964 ανακοινώνει την κοινή συναινέσει λύση της συνεργασίας της με τον τερματοφύλακα, Μάρκο Βελλίδη, του οποίου ουδέποτε αμφισβητήθηκε η ικανότητα και η αγωνιστική απόδοσή του καθώς και το ήθος του. Ευχόμαστε στον ποδοσφαιριστή κάθε επιτυχία στη συνέχεια της καριέρας του».</p>
      <p><b>Ο Κούγιας μάλιστα τότε είχε προχωρήσει με δηλώσεις του σε σημαντικές αποκαλύψεις σχετικά με τον Βελλίδη:</b> «Στην αρχή μου έστειλε ένα μήνυμα, μετά συναντηθήκαμε και μου είπε πως τον κατηγόρησαν για μειωμένη απόδοση και του ζήτησαν να λύσει το συμβόλαιό του. Κατά σύμπτωση με πήρε ο κ.Παπαιωάννου μετά από λίγο και είπαμε να συζητήσουμε για να βρούμε την χρυσή τομή. Δεν έχω δει τα γκολ αλλά εγώ ξέρω τον Βελλίδη πολλά χρόνια.</p>
      <p>Όταν του λες κάτι τέτοιο πρέπει να έχεις στοιχεία. Εγώ έδωσα την συμβουλή του Βελλίδη να πάει κανονικά στην προπόνηση την Τετάρτη, γιατί έχουν δύο μέρες ρεπό. Στη Λαμία έδιωξαν και τον Αντωνίου, μου είπε ο Βελλίδης ότι ήθελαν να τον βγάλουν από το 15′ και πως αν δεν τον έβγαζε στο ημίχρονο ο Αντωνίου θα τον έδιωχναν. Ο Βελλίδης είναι στεναχωρημένος, έχει κάνει μεγάλη καριέρα, έχει πάρει μεγάλη μεταγραφή στον ΠΑΟΚ, πιστεύω πως θα βρούμε την χρυσή τομή με τον μεγαλομέτοχο της Λαμίας».</p>
      <figure>
        <iframe src="https://www.youtube.com/embed/RwRpF_KY4R8" width="640" height="360" data-service="Youtube" scrolling="no"/>
      </figure>
      <p>
        <b>4. Η σκληρή ανακοίνωση του Άρη μετά το ματς με τον ΠΑΟΚ</b>
      </p>
      <p>Το γεγονός ότι σ’ αυτήν την πόλη κάποιοι απολαμβάνουν «προνομιακής μεταχείρισης» και τυγχάνουν πλήρους ασυλίας έναντι των νόμων, είναι γνωστό.</p>
      <p>Τα τελευταία χρόνια δε, συμβαίνει με τέτοιο απροκάλυπτο τρόπο, που προκαλούν το κοινό αίσθημα. Και το πιο λυπηρό όλων είναι ότι όλα συμβαίνουν «κάτω από τη μύτη» και υπό την ανοχή της συντεταγμένης πολιτείας και των οργάνων της.</p>
      <p>Για όλα, όμως, υπάρχουν «κόκκινες γραμμές». Αυτές οι «κόκκινες γραμμές» ξεπεράστηκαν χθες. Στην Τούμπα χθες καταργήθηκε κάθε έννοια ηθικής, νομιμότητας και «ευ αγωνίζεσθαι» σε βαθμό που δεν μπορούμε να μείνουμε άλλο απαθείς.</p>
      <p>Διότι, η σιωπή μας, μετά και τα όσα τραγελαφικά συνέβησαν στα «μέτρα τάξης» του περσινού αγώνα ΑΡΗΣ-Π.Α.Ο.Κ. στο Κλεάνθης Βικελίδης, προφανώς εκλήφθηκε ως αδυναμία (κινητοποιήθηκε ολόκληρος ο κρατικός μηχανισμός για να φτάσουν στο Κλεάνθης Βικελίδης η αποστολή του αντιπάλου και οι συνοδοί της, αποκλείοντας τους γύρω δρόμους και αναγκάζοντας τους φιλάθλους μας να υποστούν μια άνευ προηγουμένου ταλαιπωρία, που έθεσε σε κίνδυνο τη σωματική τους ακεραιότητα).</p>
      <p>Υπενθύμιση ότι σε εκείνο το παιχνίδι η συμπεριφορά των φιλάθλων μας ήταν ΑΨΟΓΗ και ΥΠΟΔΕΙΓΜΑΤΙΚΗ, παρά τα όσα είχαν προηγηθεί.</p>
      <p>«Περίεργοι τύποι» με διαπιστεύσεις της ΠΑΕ Π.Α.Ο.Κ. έκοβαν ανενόχλητοι βόλτες χθες πίσω από τον πάγκο της ομάδας μας, υβρίζοντας και απειλώντας τα μέλη της αποστολής μας, υπό το βλέμμα των οργάνων τάξεως, ενώ παραδίπλα βρίσκονταν στελέχη της γηπεδούχου ΠΑΕ!!!</p>
      <p>Αντί να επέμβουν άμεσα και να απομακρύνουν τους «περίεργους τύπους», είδαμε με έκπληξη απλώς να τους… μετακινούν λίγα μέτρα παραπέρα!!!</p>
      <p>Για όλα αυτά, η ΠΑΕ ΑΡΗΣ διαθέτει αποδεικτικά στοιχεία.</p>
      <p>Παρόμοιο ήταν και το σκηνικό στους διαδρόμους των αποδυτηρίων, που ήταν από νωρίς γεμάτοι με «περίεργους τύπους», οι οποίοι δεν είχαν καμία δουλειά εκεί και έφεραν διαπιστεύσεις της γηπεδούχου ΠΑΕ!!!<br/>Έφτασαν, μάλιστα, στο σημείο να δημιουργήσουν θέμα με τον πρόεδρο της ΠΑΕ, κ. Καρυπίδη, τη στιγμή που ήθελε να ανέβει στον 4ο όροφο και στο μπουθ των φιλοξενούμενων για να παρακολουθήσει το παιχνίδι.</p>
      <p>Η δράση τους δεν σταμάτησε, όμως, εδώ. Στο ημίχρονο ορισμένοι εξ’ αυτών έφτασαν μέχρι το μπουθ του προέδρου της ΠΑΕ!!!</p>
      <p>Και ρωτάμε: Πως έφτασαν μέχρι τον 4ο όροφο;</p>
      <p>Τη στιγμή που η ομάδα μας προηγήθηκε στο σκορ με 1-2, είχαμε -και- την εισβολή φιλάθλων του Π.Α.Ο.Κ. στο γήπεδο πίσω από τον πάγκο μας. Και υπάρχουν βίντεο που αποδεικνύουν του λόγου το αληθές.</p>
      <p>Αναρωτιόμαστε, ειλικρινά, τι θα συνέβαινε αν το παιχνίδι τελείωνε 1-2;</p>
      <p>Τα χειρότερα, ευτυχώς, αποφεύχθηκαν χάρη στην παρουσία της δικής μας ασφάλειας που συνόδευσε την αποστολή.</p>
      <p>Και κάτι ακόμη: Κανείς δεν άκουγε τις κροτίδες που «έσκαγαν» επί 45 λεπτά στο πρώτο μέρος πίσω από την εστία του τερματοφύλακά μας; Ούτε μια διακοπή για σύσταση δεν έγινε, έστω για τα μάτια του κόσμου. Ούτε μια…</p>
      <p>Δυστυχώς, γίναμε μάρτυρες καταστάσεων, που μας γύρισαν πολλά χρόνια πίσω, ενώ υποτίθεται ότι ζούμε στην εποχή της «εξυγίανσης» του ελληνικού ποδοσφαίρου.</p>
      <p>Η ΠΑΕ ΑΡΗΣ είναι περίεργη να δει τι απ’ όλα τα παραπάνω καταγράφηκαν στις εκθέσεις της Αστυνομίας, της ΔΕΑΒ, του παρατηρητή αγώνα και των άλλων εμπλεκομένων φορέων. Δεν θέλουμε να πιστέψουμε ότι θα παραδώσουν «λευκές κόλλες» στις εκθέσεις τους, όπως συνέβη στον περσινό αγώνα Κυπέλλου…</p>
      <p>Θα επανέλθουμε…» καταλήγει η ανακοίνωση της ΠΑΕ Αρης.</p>
      <figure>
        <iframe src="https://www.youtube.com/embed/0ALyunC1SBU" width="640" height="360" data-service="Youtube" scrolling="no"/>
      </figure>
      <p>
        <b>5. Η ανακοίνωση του Πανιωνίου για το VAR</b>
      </p>
      <p>«Ελπίζαμε και εμείς, όπως και πολλοί άλλοι, ότι η έλευση του VAR στα ποδοσφαιρικά δρώμενα της πατρίδας μας, θα έδινε τέλος στις όποιες αδικίες κατά καιρούς συνέβαιναν στο ελληνικό πρωτάθλημα.</p>
      <p>Μετά το τέλος των δύο πρώτων αγωνιστικών όμως, τείνουμε να πιστέψουμε ότι και πάλι τίποτα δεν θα αλλάξει, καθώς βλέπουμε μια επιλεκτική χρήση του νέου συστήματος από τους διαιτητές και τους υπεύθυνους του VAR την οποία δεν κατανοούμε και δεν μπορούμε να αποδεχτούμε.</p>
      <p>Στο παιχνίδι της 1ης αγωνιστικής, Πανιώνιος – ΝΠΣ Βόλος, είδαμε τον διαιτητή να μην εξετάζει την φάση του δεύτερου γκολ των αντιπάλων μας από την αρχή, όπου και θα διαπίστωνε ότι αυτή έχει ξεκινήσει από φάουλ στον ποδοσφαιριστή μας Ευαγγέλου.</p>
      <p>Στο παιχνίδι της 2ης αγωνιστικής με τον ΠΑΟΚ στην Τούμπα, ο διαιτητής δεν αντιλήφθηκε ότι ο ποδοσφαιριστής Άκπομ του ΠΑΟΚ, «γκρέμισε» στην περιοχή μας τον ποδοσφαιριστή Ευαγγέλου, με αποτέλεσμα να δεχτούμε το δεύτερο γκολ, το οποίο και έκρινε τελικά το παιχνίδι.</p>
      <p>Ειδικά στο παιχνίδι με τον ΠΑΟΚ φαίνεται πως οι υπεύθυνοι του VAR δεν ενημέρωσαν ως όφειλαν (βάσει του κανονισμού) τον διαιτητή για πιθανότητα δικού του λάθους, με αποτέλεσμα αυτός να μην μπορεί να μεταβεί στο ειδικό μόνιτορ για να επανεξετάσει την επίμαχη φάση και να διαμορφώσει ολοκληρωμένη άποψη. Πιστεύουμε ότι αν αυτό γίνονταν τότε και η απόφασή του θα ήταν εντελώς διαφορετική.</p>
      <p>Η ΠΑΕ ΠΑΝΙΩΝΙΟΣ ΓΣΣ με θέρμη είχε υποστηρίξει την τοποθέτηση του συστήματος VAR στο ελληνικό πρωτάθλημα προκειμένου να αποκτήσει αυτό την αξιοπιστία του. Όσο περνάει ο καιρός και τα φαινόμενα αυτά αυξάνονται, τόσο μεγαλώνει και η δική μας αίσθηση πως «όλα τριγύρω αλλάζουν κι όλα τα ίδια μένουν».</p>
      <figure>
        <iframe src="https://www.youtube.com/embed/ctT-Xs4kvgg" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www.to10.gr/podosfero/superleague/778840/paok-episkepsi-stin-touba-simeni-orgismeni-anakinosi-vids/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>