<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/asia/eirinikos/220300_sti-dimosiotita-i-friki-ton-kentron-anamorfosis-tis-kinas"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T21:20:26+00:00"/>
    <meta property="og:title" content="Στη δημοσιότητα η φρίκη των «κέντρων αναμόρφωσης» της Κίνας"/>
    <meta property="og:description" content="Ένα τεράστιο δίκτυο κινεζικών στρατοπέδων συγκέντρωσης όπου έχουν φυλακιστεί τουλάχιστον ένα εκατομμύριο άνθρωποι, από τις μουσουλμανικές μειονότητες της χώρας, αποκαλύπτεται μέσα από έγγραφα του κομμουνιστικού κόμματος Κίνας που διέρρευσαν σε μεγάλα μέσα ενημέρωσης."/>
  </head>
  <body>
    <article>
      <h1>Στη δημοσιότητα η φρίκη των «κέντρων αναμόρφωσης» της Κίνας</h1>
      <address><time datetime="2019-11-24T21:20:26+00:00">24 Nov 2019, 21:20</time> by <a rel="author">Χρήστος Καλλιμάνης</a></address>
      <p>
        <b>Στο φως απόρρητα έγγραφα που εκθέτουν την κινεζική κυβέρνηση ● Αυστηρά μέτρα ασφαλείας, υποχρεωτικά προγράμματα «επιμόρφωσης» και πλύση εγκεφάλου κατά των μουσουλμανικών πληθυσμών της χώρας ● Περισσότεροι από ένα εκατομμύριο άνθρωποι έχουν βρεθεί έγκλειστοι τα τελευταία χρόνια.</b>
      </p>
      <p>Ένα τεράστιο δίκτυο κινεζικών στρατοπέδων συγκέντρωσης όπου έχουν φυλακιστεί τουλάχιστον ένα εκατομμύριο άνθρωποι, από τις μουσουλμανικές μειονότητες της χώρας, αποκαλύπτεται μέσα από έγγραφα του κομμουνιστικού κόμματος Κίνας που διέρρευσαν σε μεγάλα μέσα ενημέρωσης.</p>
      <p>«China Cables» («Κινέζικα Καλώδια») είναι η ονομασία που έδωσε στα απόρρητα αυτά έγγραφα η <b><u><a href="https://www.icij.org/investigations/china-cables/exposed-chinas-operating-manuals-for-mass-internment-and-arrest-by-algorithm/">Διεθνής Σύμπραξη Ερευνητών Δημοσιογράφων (ICIJ)</a></u></b> που αποκάλυψε την υπόθεση με τη σύμπραξη διεθνών ΜΜΕ όπως ο Guardian, το BBC οι New York Times κ.α..</p>
      <p>Σε αυτά αποκαλύπτεται η δομή, η καθημερινή ζωή και η ιδεολογική ταυτότητα πίσω από κέντρα στην βορειοδυτική περιοχή Σιντζιάνγκ που έχουν προκαλέσει παγκόσμια κατακραυγή. Η πλειονότητα των κρατουμένων είναι Ουιγούροι.</p>
      <p>Τα στοιχεία έχουν εξεταστεί από ειδικούς που πιστοποιούν την αυθεντικότητά τους, παρά το γεγονός πως το Πεκίνο τα χαρακτηρίζει κατασκευασμένα.</p>
      <p>Σύμφωνα με τον Guardian, στα έγγραφα αυτά παρουσιάζονται ατράνταχτα στοιχεία πως η χώρα έχει μυστικά στρατόπεδα συγκέντρωσης, τα οποία χρησιμοποιούνται για υποχρεωτική «εκπαιδευτική αναμόρφωση».</p>
      <figure>
        <img src="https://www.efsyn.gr/sites/default/files/images/2019/11/ouigouroi-kina2.jpg"/>
        <figcaption>Τα επίμαχα έγγραφα<br/>AP Photo</figcaption>
      </figure>
      <p>Όταν παρουσιάστηκαν οι πρώτες αναφορές για τεράστιες φυλακίσεις χωρίς δίκες, το Πεκίνο αρνήθηκε την ύπαρξή τους. Μετά από την εμφάνιση δορυφορικών φωτογραφιών, αλλά και μαρτυρίες από πρώην κρατουμένους και συγγενείς τους, το κομμουνιστικό κόμμα έκανε λόγο για κέντρα όπου οι έγκλειστοι βρίσκονται οικειοθελώς για «επαγγελματική μετεκπαίδευση».</p>
      <p>Πρόκειται για την πιο λεπτομερή, μέχρι στιγμής, περιγραφή των στρατοπέδων συγκέντρωσης στην Κίνα, όπου οι μουσουλμάνοι κρατούμενοι υπόκεινται σε διαδικασίες πλύσης εγκεφάλου. Διαβάστε τα έγγραφα <b><u><a href="https://www.scribd.com/document/436167661/China-Cables-Day-One-main-doc-and-translation#from_embed">ΕΔΩ</a></u></b></p>
      <table bordered="">
        <tr>
          <th align="center">
            <b>«Χωρίς έλεος, μη επιτρέψετε να αποδράσει κανείς»</b>
          </th>
        </tr>
        <tr>
          <td>Στα έγγραφα περιλαμβάνεται ακόμη μία διαταγή του 2017 σε μορφή τηλεγραφήματος στο οποίο περιγράφεται ο τρόπος με τον οποίο θα πρέπει να κατασκευαστούν και να λειτουργούν τα στρατόπεδα συγκέντρωσης στην Σιντζιάνγκ. Η διαταγή υπογράφεται από τον Σου Χαϊλούμ, επικεφαλής αξιωματούχο των υπηρεσιών ασφαλείας και νο2 του κομμουνιστικού κόμματος στη συγκεκριμένη επαρχία.<br/><br/>Το έγγραφο αναφέρει:<br/><code>   •  Τα κέντρα πρέπει να έχουν ένα αυστηρό σύστημα απόλυτου φυσικού και ψυχολογικού ελέγχου με πολλές κλειδαριές στα υπνοδωμάτια, τους διαδρόμους, τους ορόφους και τα κτίρια. Πρέπει να κατασκευαστούν φράχτες σε κάθε κτίριο και τείχη στην περίμετρο της εγκατάστασης. Στην κεντρική πύλη πρέπει να βρίσκεται σταθμός της αστυνομίας και όλα να παρακολουθούνται από φρουρούς ασφαλείας σε πύργους ελέγχου.<br/>   •  Οι τρόφιμοι θα μπορούσαν να κρατούνται επ’ αόριστον, αλλά πρέπει να συμπληρώσουν τουλάχιστον έναν χρόνο στο κέντρο προτού να θεωρηθεί ότι έχουν ολοκληρώσει την «εκπαίδευση» ή να απελευθερωθούν.<br/>   •  Τα στρατόπεδα θα πρέπει να λειτουργούν με point system. Οι τρόφιμοι κερδίζουν πόντους για «ιδεολογική αναμόρφωση», «συνεργασία και πειθαρχία» και «μελέτη και εκπαίδευση».<br/>   •  Ακόμη και μετά την ολοκλήρωση της «εκπαιδευτικής αναμόρφωσης» οι τρόφιμοι δεν θα πρέπει να αφήνονται ελεύθεροι. Μεταφέρονται σε άλλον τομέα των στρατοπέδων, όπου θα περάσουν μία «εργασιακή εκπαίδευση» για μία περίοδο τριών έως έξι μηνών.<br/>   •  Εβδομαδιαία τηλεφωνήματα και μία βιντεοκλήση τον μήνα με τους συγγενείς είναι η μοναδική τους επαφή με τον έξω κόσμο και μπορούν να τους τα απαγορεύσουν ως τιμωρία.<br/>   •  Η «αποτροπή απόδρασης» είναι ύψιστη προτεραιότητα. Η διαταγή απαιτεί συνεχή παρακολούθηση μέσω βίντεο, χωρίς να υπάρχουν «τυφλά σημεία» στις κάμερες. Ο έλεγχος κάθε πτυχής της ζωής τους είναι τόσο αυστηρός ώστε θα πρέπει να τους αναθέτουμε συγκεκριμένα σημεία όχι μόνο στα υπνοδωμάτια και τις τάξεις, αλλά ακόμη και στην ουρά για το συσσίτιο.</code></td>
        </tr>
      </table>
      <p>Έχουν ήδη υπάρξει πολλαπλές αξιόπιστες μαρτυρίες για καταναγκαστική εργασία στην Σιντζιάνγκ, στο πλαίσιο της λειτουργίας των στρατοπέδων συγκέντρωσης. Κάποιοι από αυτούς που ολοκληρώνουν το πρόγραμμα αναμόρφωσης μπορεί να εξαναγκαστούν να εργάζονται σε άλλους τομείς.</p>
      <p>Στη διαταγή, επίσης αναφέρεται ότι οι πρώην τρόφιμοι παραμένουν υπό παρακολούθηση ακόμη και μετά την απελευθέρωσή τους με τις τοπικές αρχές, αστυνομικές και δικαστικές, αν έχουν εντολές να μην τους αφήνουν από τα μάτια τους.</p>
      <p>Οι κινεζικές αρχές αρνούνται ότι λειτουργούν τέτοια κέντρα και υποστηρίζουν ότι τα «εργασιακά και εκπαιδευτικά κέντρα» σχετίζονται με στοχευμένες δράσεις κατά της τρομοκρατίας και του εξτρεμισμού.</p>
      <p>Το 2009, περίπου 200 άνθρωποι, σκοτώθηκαν κατά τη διάρκεια ταραχών στην πρωτεύουσα της επαρχίας, Ουρούμκι. Δεκάδες, ακόμη, σκοτώθηκαν και εκατοντάδες τραυματίστηκαν σε μία σειρά από τρομοκρατικές επιθέσεις στην επαρχία. Οι Ουιγούροι, ακόμη, έχουν πολεμήσει και εκτός Κίνας, όπως στο Ιράκ, στο πλευρό του Ισλαμικού Κράτους.</p>
      <p>Το έγγραφο ξεκαθαρίζει ότι την περίοδο που τα στρατόπεδα συγκέντρωσης κατασκευάζονταν οι αρχές ανησυχούσαν μήπως το πρόγραμμα φυλάκισης δημοσιοποιούνταν ακόμη και στο εσωτερικό της κινέζικης ιεραρχίας.</p>
      <figure>
        <img src="https://www.efsyn.gr/sites/default/files/images/2019/11/ouigouroi-kina1.jpg"/>
        <figcaption>Η αστυνόμευση στις επαρχίες όπου ζουν οι μουσουλμανικοί πληθυσμοί είναι ασφυκτική και οι έλεγχοι εξαιρετικά αυστηροί.<br/>AP Photo</figcaption>
      </figure>
      <p>Στο κείμενο αναφέρεται ότι απαιτείται «απόλυτη μυστικότητα» και, παράλληλα, εκτός από την απαγόρευση στο προσωπικό να τραβάει βίντεο και φωτογραφίες, δεν τους έδωσαν και όλες τις λεπτομέρειες, με αποτέλεσμα ακόμη και αυτοί που εργάζονταν εντός συστήματος να μην γνωρίζουν πλήρως τι συνέβαινε στο εν λόγω πρόγραμμα.</p>
      <h3>Κανόνες παρακολούθησης</h3>
      <p>Εκτός από τη λειτουργία των κέντρων, η διαταγή περιλαμβάνει και τέσσερα εγχειρίδια που παρουσιάζουν μία πρώτη ματιά στο μέγεθος της επιχείρησης. Αυτά εστάλησαν σε αξιωματούχους για να τους ενημερώσουν και να τους καθοδηγήσουν για τη χρήση της πλατφόρμας που βρίσκεται στην καρδιά του συστήματος παρακολούθησης.</p>
      <p>Αναφέρουν ότι μόνο σε μία εβδομάδα, τον Ιούνιο του 2017, το σύστημα κατέγραψε περισσότερους από 24.000 υπόπτους στις τέσσερις νότιες περιοχές της Σιντζιάνγκ μόνο. Τα δύο τρία από αυτούς τέθηκαν υπό κράτηση με περισσότερους από 15.600 να φυλακίζονται στα στρατόπεδα «αναμόρφωσης» και 706 να πηγαίνουν κατευθείαν στην φυλακή.</p>
      <p>Άλλοι 2.096 άνθρωποι τέθηκαν υπό παρακολούθηση και 5.508 κρίθηκαν «προσωρινά αδύνατο να κρατηθούν» και πιθανότατα οδηγήθηκαν σε κέντρα κράτησης άλλη στιγμή.</p>
      <p>Σε ένα από τα εγχειρίδια περιγράφεται η παρακολούθηση 1,9 εκατομμυρίων χρηστών μέσω μίας εφαρμογής διαμοιρασμοί αρχείων. Περισσότεροι από 40.000 άνθρωποι που τη χρησιμοποίησαν θεωρήθηκαν ύποπτοι.</p>
      <p>Ένα ξεχωριστό έγγραφο, στη γλώσσα των Ουιγούρων, είναι πρακτικό από δίκη. Δεν είναι απόρρητο κάτι που θεωρείται ασυνήθιστο για μία περιοχή ότι η μυστικοπάθεια είναι τέτοια που δικαστικά έγγραφα σπανίως δημοσιοποιούνται.</p>
      <p>Και τα δύο προσφέρουν σημαντικές λεπτομέρειες για την δημιουργία και εκτέλεση μιας κυβερνητικής καμπάνιας που έχει οδηγήσει στον μεγαλύτερο αριθμητικά εγκλεισμό εθνικών/θρησκευτικών μειονοτήτων μετά τον Δεύτερο Παγκόσμιο Πόλεμο. Στο στόχαστρο βρίσκεται κυρίως η μειονότητα των Ουιγούρων, αλλά και άλλες εθνικές ομάδες, κυρίως μουσουλμανικής θρησκείας.</p>
      <p>Οι κινεζικές αρχές έχουν χωρίσει οικογένειες, έχουν στοχοποιήσει τη γλώσσα και την κουλτούρα των Ουιγούρων, έχουν καταστρέψει πολιτιστικά και ιστορικά μνημεία τους και καταπιέζουν ακόμη και την πιο ήπια έκφραση μουσουλμανικής ταυτότητας, ελέγχοντας τα πάντα, από το μούσι των ανδρών μέχρι τα ονόματα των μωρών.</p>
      <p>Οι επικριτές κάνουν λόγο για μία καμπάνια που έχει στόχο να εξαφανίσει την κληρονομιά, την κοινωνία, τον πολιτισμό και την θρησκευτική ταυτότητα των Ουιγούρων.</p>
      <p>«Ο σκοπός των στρατοπέδων συγκέντρωσης είναι να κατηχήσει και να αλλάξει έναν ολόκληρο πληθυσμό» σχολιάζει ο Άντριαν Ζενζ, επικεφαλής ερευνητής για τα συγκεκριμένα κέντρα κράτησης.</p>
      <p>Ο Ζενζ, ο οποίος έχει δει τα έγγραφα, τα περιγράφει ως πολύ σημαντική επιβεβαίωση για τη φύση του συστήματος. «Η κινεζική κυβέρνηση έπραξε ανέντιμα» προσθέτει με νόημα.</p>
      <p>«Τα κινεζικά διαβαθμισμένα έγγραφα έχουν πολύ συγκεκριμένη δομή. Και αυτά τα έγγραφα αντιστοιχούν 100% σε όλες τις φόρμες που έχω δει κατά καιρούς» σημειώνει στον Guardian ο Τζέιμς Μάλβενον, ειδικός στην εξακρίβωση κινεζικών εγγράφων.</p>
      <p>Απαντώντας, η κινεζική πρεσβεία στο Λονδίνο αναφέρει ότι «τα λεγόμενα έγγραφα είναι πλήρως κατασκευασμένα και αποτελούν fake news. Δεν υπάρχουν ούτε τέτοια έγγραφα ούτε διαταγές για τα λεγόμενα “στρατόπεδα συγκέντρωσης”. Η επαγγελματική μετεκπαίδευση και τα κέντρα εκπαίδευσης έχουν δημιουργηθεί για την αντιμετώπιση της τρομοκρατίας. Οι εκπαιδευόμενοι μπορούν να πάνε στα σπίτια τους τακτικά, να ασχοληθούν με τα παιδιά τους, ενώ η θρησκευτική ελευθερία είναι πλήρως σεβαστή».</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/asia/eirinikos/182846_entasi-metaxy-toyrkias-kai-kinas-gia-ton-exanagkastiko-prosilytismo"/>
        <a href="https://www.efsyn.gr/kosmos/asia/eirinikos/134078_astynomia-skepsis-parakoloythiseis-kai-katihisi"/>
        <a href="https://www.efsyn.gr/kosmos/asia/eirinikos/162615_o-oie-kalei-tin-kina-na-kleisei-stratopeda-kratisis-oyigoyron"/>
        <a href="https://www.efsyn.gr/node/218777"/>
        <a href="https://www.efsyn.gr/node/218480"/>
        <a href="https://www.efsyn.gr/node/215581"/>
      </related>
    </article>
  </body>
</html>