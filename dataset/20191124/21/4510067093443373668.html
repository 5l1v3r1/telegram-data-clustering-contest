<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/primele-exit-poll-uri-klaus-iohannis-a-castigat-detasat-alegerile-prezidentiale-vezi-la-ce-diferenta-153020.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Primele exit-poll-uri: Klaus Iohannis a câștigat detașat alegerile prezidențiale. Vezi la ce diferență!"/>
    <meta property="og:description" content="Primele exit-poll-uri, publicate duminică seară, după închiderea urnelor în țară, arată că președintele în funcție, Klaus Iohannis, a câștigat detașat în confruntarea cu PSD-ista Viorica Dăncilă, în turul doi al alegerilor prezidențiale."/>
  </head>
  <body>
    <article>
      <h1>Primele exit-poll-uri: Klaus Iohannis a câștigat detașat alegerile prezidențiale. Vezi la ce diferență!</h1>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/01montajexit24112019.jpg"/>
      </figure>
      <p>
        <b>Primele exit-poll-uri, publicate duminică seară, la ora 21, după închiderea urnelor în țară, arată că președintele în funcție, Klaus Iohannis, a câștigat detașat în confruntarea cu PSD-ista Viorica Dăncilă, în turul doi al alegerilor prezidențiale.</b>
      </p>
      <p>Potrivit sondajului realizat de IRES, publicat de principalele televiziuni, candidatul PNL a obținut 66,50% voturi, în vreme ce reprezentanta PSD a strâns 33,50%. </p>
      <p>De precizat că aceste estimări nu includ şi votul din diaspora, unde s-a înregistrat o prezență record la vot și care-i va mai aduce procente bune preşedintelui Iohannis.</p>
      <p>Potrivit sondajului CURS AVANGARDE, Iohannis a obținut 64,8%, iar Viorica Dăncilă 35,2%. Datele sunt valabile pentru ora 19.30.</p>
      <p>Tot CURS AVANGARDE publică și o estimare realizată după o simulare care ar include și voturile din diaspora, care arată că Iohannis a obținut 67% din voturi, iar contracandidata lui doar 33%.</p>
      <p>Victoria candidatului PNL era anticipată de site-urile de știri încă din cursul zilei. Potrivit exit-poll-urilor realizate cu 3 ore înainte de închiderea urnelor, publicate de adevarul.ro, Iohannis conducea detașat pe parcursul întregii zile.</p>
      <p>Presa centrală notează că în cazul în care Viorica Dăncilă va obține sub 35% dintre sufragii, va fi răsturnată din fruntea PSD.</p>
      <p>În primul tur al alegerilor prezidențiale, când în cursă au fost înscriși 14 candidați, Klaus Iohannis a obținut un procent de 37,82% (3.485.292 voturi), iar Viorica Dăncilă, 22,26% (2.051.275 voturi) din totalul voturilor exprimate.</p>
    </article>
  </body>
</html>