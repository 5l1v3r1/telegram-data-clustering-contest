<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/uddhav-thackeray-reassured-alliance-eventually-form-the-government-in-maharashtra-dgtl-1.1074722"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T21:25:14+00:00"/>
    <meta property="og:title" content="জোটই সরকার গড়বে, শরদকে পাশে নিয়ে ফের বার্তা উদ্ধবের"/>
    <meta property="og:description" content="রবিবার সন্ধ্যায় মুম্বইয়ের একটি হোটেলে এনসিপি বিধায়কদের মাঝে উপস্থিত হন উদ্ধব। সেখানে উপস্থিত ছিলেন শরদ পওয়ার-সহ দলের অন্য নেতারাও।"/>
  </head>
  <body>
    <article>
      <h1>জোটই সরকার গড়বে, শরদকে পাশে নিয়ে ফের বার্তা উদ্ধবের</h1>
      <address><time datetime="2019-11-24T21:25:14+00:00">24 Nov 2019, 21:25</time> by <a rel="author">সংবাদ সংস্থা</a></address>
      <p>দেবেন্দ্র ফ়ডণবীস সরকার নয়, <b><a href="https://www.anandabazar.com/topic/maharashtra">মহারাষ্ট্রে</a></b> ক্ষমতা দখল করবে শিবসেনা-কংগ্রেস-এনসিপি জোটই। এনসিপি প্রধান শরদ পওয়ারের পাশে দাঁড়িয়ে তাঁর দলের বিধায়কদের ফের বার্তা দিলেন শিবসেনা প্রধান <b><a href="https://www.anandabazar.com/topic/uddhav-thackeray">উদ্ধব ঠাকরে</a></b>।</p>
      <p>রবিবার সন্ধ্যায় মুম্বইয়ের একটি হোটেলে এনসিপি বিধায়কদের মাঝে উপস্থিত হন উদ্ধব। সেখানে উপস্থিত ছিলেন শরদ পওয়ার-সহ দলের অন্য নেতারাও। রুদ্ধদ্বার বৈঠকে এনসিপি প্রধান শরদ পওয়ারকে পাশে নিয়ে তাঁদের তিন দলের জোট অটুট থাকার বার্তা দেন উদ্ধব। শরদ এবং উদ্ধব, দু’জনেই ওই বিধায়কদের আশ্বস্ত করেন, শেষ পর্যন্ত তাঁদের তিন দলের জোটই সরকার গড়বে। জোটের মনোবল বাড়ানোর জন্য এর আগে, শনিবার কংগ্রেস বিধায়কদের সঙ্ঘবদ্ধ হয়ে থাকার বার্তা দিয়েছেন দলের নেতা আহমেদ পটেল। এ দিন সে কাজটা করেন শরদ এবং উদ্ধব, দু’জনেই। শিবসেনার একটি সূত্রে খবর, এনসিপির সঙ্গে জোটের ভবিষ্যৎ নিয়ে যথেষ্ট আশাবাদী বলে জানিয়েছেন উদ্ধব।</p>
      <p>ওই বৈঠকে উপস্থিত ছিলেন শিবসেনা নেতা আদিত্য ঠাকরে এবং দলীয় মুখপাত্র সঞ্জয় রাউতও। বন্ধ দরজার পিছনে ওই বৈঠক হলেও তার ছবি টুইট করেন আদিত্য। এনসিপির পাশে থাকার বার্তা দিয়ে এই জোটকে ‘মহাশক্তি’ বলে উল্লেখ করেন তিনি।</p>
      <p>
        <b>আরও পড়ুন: <a href="https://www.anandabazar.com/national/dhananjay-munde-who-may-hold-the-key-to-decoding-the-dramatic-events-in-maharashtra-dgtl-1.1074716">অজিতের শিবির বদলের নেপথ্যে কি ধনঞ্জয় মুণ্ডে? জল্পনা চরমে</a></b>
      </p>
      <p>
        <b>আরও পড়ুন: <a href="https://www.anandabazar.com/national/maharashtra-crisis-ajit-pawar-s-claims-are-false-and-misleading-tweets-sharad-pawar-dgtl-1.1074713">অজিতের দাবি ‘মিথ্যা’ ও ‘বিভ্রান্তিকর’, বিজেপির সঙ্গে জোটের প্রশ্নই নেই, ঘোষণা শরদের</a></b>
      </p>
      <figure>
        <iframe data-src="https://twitter.com/AUThackeray/status/1198553149180502017?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>বিধায়কদের মনোবল বাড়ানো ছাড়াও তাদের কেনাবেচা রুখতে সচেষ্ট শিবসেনা-কংগ্রেস-এনসিপি, তিন দলই। এ দিন দলীয় বিধায়কদের মুম্বইয়ের এক হোটেল থেকে সরিয়ে শহরেরই অন্য একটি হোটেলে রাখার বন্দোবস্ত করেছে শিবসেনা এবং কংগ্রেস। সন্ধ্যায় এনসিপি বিধায়কদের মাঝে উপস্থিত হয়ে জোট অটুট থাকার বার্তা দেওয়ার পর অন্য একটি হোটেলে গিয়ে দলীয় বিধায়কদের সঙ্গে দেখা করেন উদ্ধব। এর আগে প্রবীণ কংগ্রেস নেতা অশোক চহ্বাণ অভিযোগ করেছিলেন যে তাঁদের দলের বিধায়কদের যে হোটেলে রাখা হয়েছে, সেই হোটেলেই বিজেপি নেতারা ঘর বুক করেছেন। কয়েক জন দলীয় বিধায়কদের সঙ্গেও তাঁরা যোগাযোগের চেষ্টা করেন বলে দাবি করেন চহ্বাণ।</p>
    </article>
  </body>
</html>