<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-sectiile-vot-romania-s-au-inchis-prezenta-nivel-national-49-87-strainatate-votul-continua-pana-acum-au-votat-927-230-romani-urmeaza-dupa-inchiderea-urnelor-1922400124002019112119179398"/>
    <meta property="og:site_name" content="News.ro"/>
    <meta property="article:published_time" content="2019-11-24T21:01:00+00:00"/>
    <meta property="og:title" content="Alegeri prezidenţiale 2019 - Secţiile de vot din România s-au închis. Prezenţa la nivel naţional este de 49,87%; în străinătate, votul continuă, până acum au votat 927.230 de români. Ce urmează după închiderea urnelor"/>
    <meta property="og:description" content="Secţiile de votare din ţară s-au închis oficial. Prezenţa la vot la ora 21.00 este de 49,87 la sută, peste 9 milioane de români exercitându-şi dreptul de vot, potrivit datelor Biroului Electoral Central (BEC). În străinătate procesul de votare continuă, iar până acum au votat 927.230 de cetăţeni români, din care 909.727 la secţiile de votare, iar restul prin corespondenţă."/>
  </head>
  <body>
    <article>
      <h1>Alegeri prezidenţiale 2019 - Secţiile de vot din România s-au închis. Prezenţa la nivel naţional este de 49,87%; în străinătate, votul continuă, până acum au votat 927.230 de români. Ce urmează după închiderea urnelor</h1>
      <address><time datetime="2019-11-24T21:01:00+00:00">24 Nov 2019, 21:01</time> by <a rel="author">News.ro</a></address>
      <p>
        <b>Secţiile de votare din ţară s-au închis oficial. Prezenţa la vot la ora 21.00 este de 49,87 la sută, peste 9 milioane de români exercitându-şi dreptul de vot, potrivit datelor Biroului Electoral Central (BEC). În străinătate procesul de votare continuă, iar până acum au votat 927.230 de cetăţeni români, din care 909.727 la secţiile de votare, iar restul prin corespondenţă.</b>
      </p>
      <p>În ţară, secţiile de votare s-au închis, în mod oficial, la ora 21.00. Acolo unde sunt cozi, preşedinţii secţiilor de votare pot solicita prelungirea procesului electoral până cel mai târziu la ora 23.59.</p>
      <p>Pâna la ora 21.00, în ţară s-au prezentat la urne 49,87 la sută dintre cetăţenii înscrişi pe listele electorale, adică 9.086.101 de alegători.</p>
      <p>În primul tur de scrutin, prezenţa la ora 21.00 era de 47,66%.</p>
      <p>La alegerile prezidenţiale din 2014, în turul al doilea prezenţa la ora 21.00 a fost 62,04%, iar în 2009 a fost 56,99%.</p>
      <p>Judeţele cu cea mai ridicată prezenţă la urne sunt Ilfov - 68,57%, Cluj - 62,06 %, în timp ce pe ultimele locuri în ceea ce priveşte prezenţa la vot s-au situat judeţele Harghita - 22,86% şi Covasna - 25,86%.</p>
      <p>În municipiul Bucureşti, prezenţa a fost de 54,38%.</p>
      <p>
        <b>CE URMEAZĂ DUPĂ ÎNCHIDEREA URNELOR</b>
      </p>
      <p>onform Legii nr. 370/2004 pentru alegerea Preşedintelui României, la ora 21,00 preşedintele biroului electoral al secţiei de votare declară votarea încheiată şi dispune închiderea localului de vot. Alegătorii care la ora 21,00 se află la sediul secţiei de votare, precum şi cei care se află la rând în afara sediului secţiei de votare pentru a intra în localul de vot pot să îşi exercite dreptul de vot. Doi membri desemnaţi de biroul electoral al secţiei de votare, din cadrul acestuia, verifică la ora 21,00 dacă în afara sediului secţiei de votare se află alegători care aşteaptă să îşi exercite dreptul de vot şi constată şi monitorizează ordinea în care aceştia au acces în localul de vot. Alegătorii aflaţi într-o astfel de situaţie pot vota până cel mult la ora 23,59.</p>
      <p>După închiderea sălii unde se votează, preşedintele, în prezenţa membrilor biroului electoral, efectuează operaţiunile de numărare a buletinelor de vot şi de consemnare a rezultatului votării:</p>
      <p>a) verifică starea sigiliilor de pe urnele de votare, sigilează fanta urnelor de votare, introduce ştampilele cu menţiunea "VOTAT" într-un plic care se sigilează prin aplicarea ştampilei de control a secţiei de votare.</p>
      <p>b) anulează buletinele de vot neîntrebuinţate, prin înscrierea pe diagonala primei pagini a menţiunii "ANULAT" şi aplicarea ştampilei de control a secţiei de votare; în cazul în care există pachete intacte cu buletine de vot, menţiunea "ANULAT" se înscrie o singură dată pe pachetul respectiv şi se aplică o singură dată ştampila de control;</p>
      <p>c) stabileşte numărul alegătorilor înscrişi în lista electorală permanentă;</p>
      <p>d) stabileşte numărul alegătorilor prezenţi la urne</p>
      <p>e) desigilează urnele, una câte una, numără buletinele de vot şi deschide buletinele de vot unul câte unul; la deschiderea fiecărui buletin, preşedintele citeşte cu voce tare numele şi prenumele candidatului votat şi arată buletinul de vot celor prezenţi; buletinele de vot deschise se grupează pe candidaţi, se numără şi se leagă separat; voturile nule şi voturile valabil exprimate pentru fiecare candidat se consemnează în câte un tabel separat de câte un membru al biroului electoral al secţiei de votare, desemnat de preşedinte.</p>
      <p>După deschiderea urnelor şi numărarea voturilor, preşedintele biroului electoral al secţiei de votare întocmeşte un proces-verbal, în 3 exemplare. Un exemplar al procesului-verbal se afişează la loc vizibil, la sediul biroului electoral al secţiei de votare.</p>
      <p>Două exemplare ale procesului-verbal, toate contestaţiile privitoare la operaţiunile electorale ale biroului electoral al secţiei de votare, buletinele de vot nule şi cele contestate alcătuiesc un dosar sigilat şi ştampilat care trebuie însoţit de ştampila de control. Listele electorale utilizate în cadrul secţiei de votare alcătuiesc un dosar distinct. În cel mult 24 de ore de la încheierea votării, ambele dosare sunt înaintate biroului electoral judeţean sau, după caz, biroului electoral al sectorului municipiului Bucureşti de către preşedintele biroului electoral al secţiei de votare, cu paza personalului structurilor Ministrului Afacerilor Interne, însoţit, la cerere, de alţi membri ai biroului electoral respectiv.</p>
      <p>Procesele-verbale întocmite de birourile electorale ale secţiilor de votare din străinătate, însoţite de toate întâmpinările şi contestaţiile privitoare la operaţiunile electorale ale biroului electoral al secţiei de votare, sunt transmise prin mijloace electronice la biroul electoral pentru secţiile de votare din străinătate, prin grija reprezentanţelor diplomatice, în cel mult 24 de ore de la primirea acestora.</p>
      <p>Procesele-verbale contrasemnate sunt utilizate în centralizarea rezultatelor votării.</p>
      <p>După primirea proceselor-verbale de la toate birourile electorale ale secţiilor de votare şi după soluţionarea contestaţiilor primite de la birourile electorale ale secţiilor de votare, biroul electoral judeţean, biroul electoral al sectorului municipiului Bucureşti sau biroul electoral pentru secţiile de votare din străinătate încheie un proces-verbal care cuprinde: a) numărul total al alegătorilor prevăzuţi în listele electorale permanente , numărul total al alegătorilor care s-au prezentat la urne, numărul total al voturilor valabil exprimate, numărul total al voturilor nule; numărul buletinelor de vot primite, numărul buletinelor de vot neîntrebuinţate şi anulate, numărul total al voturilor valabil exprimate, obţinute de fiecare candidat; expunerea pe scurt a întâmpinărilor şi contestaţiilor formulate şi a deciziilor pronunţate.</p>
      <p>Procesul-verbal împreună cu procesele-verbale primite de la birourile electorale ale secţiilor de votare, precum şi cu toate contestaţiile şi întâmpinările primite de competenţa Biroului Electoral Central, formând un dosar sigilat, ştampilat şi semnat de membrii biroului electoral judeţean, ai biroului electoral al sectorului municipiului Bucureşti sau ai biroului electoral pentru secţiile de votare din străinătate, însoţite de ştampila biroului electoral respectiv se înaintează cu paza personalului structurilor Ministerului Afacerilor Interne la Biroul Electoral Central, în cel mult 48 de ore de la primirea ultimului proces-verbal de la birourile electorale ale secţiilor de votare.</p>
      <p>Biroul Electoral Central rezolvă contestaţiile primite de la birourile electorale judeţene, birourile electorale ale sectoarelor municipiului Bucureşti şi biroul electoral pentru secţiile de votare din străinătate, după care încheie un proces-verbal cu numărul alegătorilor şi numărul voturilor.</p>
      <p>Procesul-verbal, pentru fiecare tur de scrutin, împreună cu procesele-verbale de constatare şi centralizare a rezultatelor votării întocmite de birourile electorale judeţene, birourile electorale ale sectoarelor municipiului Bucureşti, biroul electoral pentru secţiile de votare din străinătate şi birourile electorale ale secţiilor de votarese înaintează cu paza personalului structurilor Ministerului Afacerilor Interne la Curtea Constituţională, în termen de 24 de ore de la înregistrarea ultimului dosar.</p>
      <p>Curtea Constituţională anulează alegerile în cazul în care votarea şi stabilirea rezultatelor au avut loc prin fraudă de natură să modifice atribuirea mandatului sau, după caz, ordinea candidaţilor care pot participa la al doilea tur de scrutin. În această situaţie Curtea va dispune repetarea turului de scrutin în a doua duminică de la data anulării alegerilor. Cererea de anulare a alegerilor se poate face de partidele politice, alianţele politice, alianţele electorale, organizaţiile cetăţenilor aparţinând minorităţilor naţionale reprezentate în Consiliul Minorităţilor Naţionale şi de candidaţii care au participat la alegeri, în termen de cel mult 3 zile de la închiderea votării; cererea trebuie motivată şi însoţită de dovezile pe care se întemeiază. Soluţionarea cererii de către Curtea Constituţională se face până la data prevăzută de lege pentru aducerea la cunoştinţa publică a rezultatului alegerilor.</p>
      <p>Curtea Constituţională validează rezultatul scrutinului, asigură publicarea rezultatului alegerilor în mass-media şi în Monitorul Oficial al României, Partea I, şi validează rezultatul alegerilor pentru preşedintele ales. Actul de validare se întocmeşte în 3 exemplare, dintre care unul rămâne la Curtea Constituţională, unul se prezintă Parlamentului pentru depunerea jurământului,, iar al treilea se înmânează candidatului ales.</p>
      <p>Potrivit articolului 82 din Constituţie, candidatul a cărui alegere a fost validată depune în faţa Camerei Deputaţilor şi a Senatului, în şedinţă comună, următorul jurământ: "Jur să-mi dăruiesc toată puterea şi priceperea pentru propăşirea spirituală şi materială a poporului român, să respect Constituţia şi legile ţării, să apăr democraţia, drepturile şi libertăţile fundamentale ale cetăţenilor, suveranitatea, independenţa, unitatea şi integritatea teritorială a României. Aşa să-mi ajute Dumnezeu!".</p>
      <p>Mandatul Preşedintelui României este de 5 ani şi se exercită de la data depunerii jurământului.</p>
      <p>Autoritatea Electorală Permanentă (AEP) anunţa că pentru alegerile de duminică numărul total al alegătorilor înscrişi în listele electorale permanente este 18.217.411, în timp ce 19.186 cetăţeni au dreptul de vot interzis.</p>
      <p>Astfel, au fost organizate 18.748 de secţii de votare.</p>
      <p>În străinătate, au votat, până la ora 21.00, ora României, 927.230 de persoane, din care 909.727 la secţiile de votare şi 17.503 prin corespondenţă, iar votul continuă până luni la ora 7.00 (ora României), când se vor închide secţiile de votare de pe coasta de vest a Statelor Unite ale Americii.</p>
      <p>În primul tur, până la ora 21.00 votaseră 659.549 de alegători, din care peste 25.000 prin corespondenţă.</p>
      <p>Pentru aceste alegeri, în străinătate au fost organizate 835 de secţii de votare, cele mai multe în Spania, Italia, Germania, Marea Britanie, ţări în care sunt stabiliţi şi cei mai mulţi români.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>