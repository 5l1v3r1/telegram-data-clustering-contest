<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807350/%D8%AF%D8%B1%D8%AE%D9%88%D8%A7%D8%B3%D8%AA-%DA%A9%D9%85%DA%A9-%D8%B1%D8%A6%DB%8C%D8%B3-%D9%85%D9%86%D8%B7%D9%82%D9%87-%DA%A9%D8%B1%D8%AF%D8%B3%D8%AA%D8%A7%D9%86-%D8%B9%D8%B1%D8%A7%D9%82-%D8%A7%D8%B2-%D8%A2%D9%85%D8%B1%DB%8C%DA%A9%D8%A7-%D9%88-%D8%AC%D8%A7%D9%85%D8%B9%D9%87-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T21:41:00+00:00"/>
    <meta property="og:title" content="درخواست کمک رئیس منطقه کردستان عراق از آمریکا و جامعه بین‌الملل"/>
    <meta property="og:description" content="رئیس منطقه کردستان عراق، کمک آمریکا و جامعه بین‌الملل به بغداد و اربیل را ضروری دانست."/>
  </head>
  <body>
    <article>
      <h1>درخواست کمک رئیس منطقه کردستان عراق از آمریکا و جامعه بین‌الملل</h1>
      <h2>رئیس منطقه کردستان عراق، کمک آمریکا و جامعه بین‌الملل به بغداد و اربیل را ضروری دانست.</h2>
      <address>
        <time datetime="2019-11-24T21:41:00+00:00">24 Nov 2019, 21:41</time>
      </address>
      <p>به گزارش گروه بین‌الملل خبرگزاری دانشجو، «نیچروان بارزانی» رئیس منطقه کردستان عراق، اظهار داشت که اعتراض‌های مردمی در این کشور که از اکتبر گذشته آغاز شده، بر روی این منطقه نیز تاثیر می‌گذارد و از واشنگتن و جامعه بین‌الملل می‌خواهد که به بغداد و اربیل کمک کنند.<br/><br/>به نوشته پایگاه خبری «بغداد الیوم»، در بیانیه دفتر ریاست منطقه کردستان آمده که بارزانی در گفتگو با «رابرت کارم» مشاور امنیت ملی مجلس سنای آمریکا که به منطقه کردستان عراق سفر کرده، با او درباره جدیدترین تحولات عراق و منطقه و شیوه‌های تعامل با آن، رایزنی و بر نیاز کشورش به امنیت و ثبات سیاسی، امنیتی و درک صحیح مطالبات قانونی معترضان و رد هرگونه خشونت تاکید کرد.<br/><br/>بر اساس این گزارش، بارزانی در این دیدار گفت که منطقه کردستان به دنبال حل‌ و فصل کلیه اختلافات با دولت فدرال عراق از طریق گفتگو و توافق بر اساس قانون اساسی این کشور است. اوضاع در عراق و تظاهرات‌ها و حوادث بغداد و سایر استان‌های کشور، بر روی منطقه کردستان نیز تاثیر می‌گذارد و کمک آمریکا و جامعه بین‌الملل به عراق و منطقه کردستان ضروری است.<br/><br/>کارم نیز ضمن حمایت از روند مذاکرات میان اربیل و بغداد، گفت که آمریکا منطقه کردستان را همپیمان مهم خود در منطقه می‌داند.<br/><br/>این در حالی است که یک هیأت از منطقه کردستان عراق، شنبه (دوم آذر) به بغداد سفر کرد و مقامات عراقی از ازسرگیری مذاکرات نفتی جدی میان دو طرف خبر می‌دهند.</p>
    </article>
  </body>
</html>