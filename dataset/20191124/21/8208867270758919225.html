<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/24/news/e_stata_oscurata_la_pagina_facebook_delle_6000_sardine_-241842575/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T21:35:00+00:00"/>
    <meta property="og:title" content="È stata oscurata la pagina Facebook delle &quot;6000 sardine&quot;"/>
    <meta property="og:description" content="Il movimento: &quot;Bersagliati da un gran numero di segnalazioni&quot;. Oscurata anche la pagina di riserva &quot;6000 sardine 2&quot;"/>
  </head>
  <body>
    <article>
      <h1>È stata oscurata la pagina Facebook delle "6000 sardine"</h1>
      <h2>Il movimento: "Bersagliati da un gran numero di segnalazioni". Oscurata anche la pagina di riserva "6000 sardine 2"</h2>
      <address>
        <time datetime="2019-11-24T21:35:00+00:00">24 Nov 2019, 21:35</time>
      </address>
      <p>La pagina Facebook ufficiale delle "6000 sardine" è stata oscurata nella serata di domenica. A denunciarlo sono gli organizzatori del movimento nato poche settimane fa a Bologna. La pagina Facebook principale (molte pagine locali sono nate nelle ultime ore) è lo strumento primario di comunicazione del movimento. L'indirizzo facebook.com/6000sardine risulta infatti non accessibile e nelle ricerche fatte all'interno dell'app la pagina "6000 sardine" non è trovabile.<br/><br/>Oscurata anche la pagina di riserva "6000 sardine 2".<br/><br/>La notizia è stata confermata dal movimento con un comunicato. "La pagina 6000 sardine è stata oscurata pochi minuti fa senza giusta causa. In mancanza di post offensivi, violenti o lesivi dei diritti della persona, è stata comunque bersaglio di un gran numero di segnalazioni. Questo ha automaticamente generato l'oscuramento della pagina. Siamo fiduciosi che possa tornare on-line nelle prossime ore, ma non abbiamo certezza dei tempi. Si vede che un mare silenzioso fa molto più rumore di quanto si possa pensare".<br/><br/>Facebook consente agli utenti di segnalare eventuali comporamenti scorretti da parte di una pagina, ma non è chiaro cosa abbia spinto in questo caso il blocco.<br/><br/><br/> </p>
    </article>
  </body>
</html>