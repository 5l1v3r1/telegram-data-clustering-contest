<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125913/boridis-kamia-ayxisi-stis-asfalistikes-eisfores-ton-agroton"/>
    <meta property="og:site_name" content="Insider"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Δεν θα αυξηθούν οι ασφαλιστικές εισφορές των αγροτών"/>
    <meta property="og:description" content="Στα σημερινά επίπεδα θα παραμείνουν οι ασφαλιστικές αγορές, σύμφωνα με τον Μάκη Βορίδη."/>
  </head>
  <body>
    <article>
      <h1>Δεν θα αυξηθούν οι ασφαλιστικές εισφορές των αγροτών</h1>
      <h2>Στα σημερινά επίπεδα θα παραμείνουν οι ασφαλιστικές αγορές, σύμφωνα με τον Μάκη Βορίδη.</h2>
      <address>
        <time datetime="2019-11-24T21:00:00+00:00">24 Nov 2019, 21:00</time>
      </address>
      <p>Δεν θα υπάρξει διπλασιασμός των ασφαλιστικών εισφορών των αγροτών, οι οποίες θα παραμείνουν στα σημερινά επίπεδα, υπογράμμισε ο υπουργός Αγροτικής Ανάπτυξης και Τροφίμων, <b>Μάκης Βορίδης,</b> από τη Λακωνία, κατά τη διάρκεια συνάντησης με παραγωγούς, συνεταιριστές και τοπικούς φορείς.</p>
      <p>Παράλληλα ο αρμόδιος υπουργός συζήτησε για το ευνοϊκό τοπίο που δημιουργείται στο συνεταιριστικό περιβάλλον με το σχετικό νομοσχέδιο που αναμένεται να φέρει σύντομα προς ψήφιση στη Βουλή η Κυβέρνηση.</p>
      <p>Μιλώντας με ελαιοπαραγωγούς ο κ. Βορίδης σημείωσε την ανάγκη <b>το ελαιόλαδο να εξάγεται τυποποιημένο στις διεθνείς αγορές. </b>Κάτι που θα δημιουργήσει έξτρα προστιθέμενη αξία στο ελληνικό ελαιόλαδο, σε συνδυασμό με την αποφυγή επιβολής δασμών, στο ελαιόλαδο και τις βρώσιμες ελιές, από τις ΗΠΑ.</p>
      <h3>Τα δύο μεγάλα χρηματοδοτικά εργαλεία που θα ενθαρρύνουν τις επενδύσεις</h3>
      <p>Ο αρμόδιος υπουργός παράλληλα μίλησε για το σχέδιό του σχετικά με την ενθάρρυνση των επενδύσεων στον αγροτικό τομέα μέσα από τα δύο μεγάλα χρηματοδοτικά εργαλεία που δημιούργησε το υπουργείο και σε συνεργασία με την Ευρωπαϊκή Τράπεζα Επενδύσεων.</p>
      <p>Επιπλέον ανέδειξε την ανάγκη συγκρότησης ενός εθνικού στρατηγικού σχεδίου για τη διαχείριση, σε κεντρικό επίπεδο, των αρδευτικών υδάτων μέσα από μεγάλα έργα υποδομών.</p>
      <p>Τέλος, ο κ. Βορίδης ανέφερε ότι όραμά του είναι ο εκσυγχρονισμός του πρωτογενούς τομέα μέσα από τη δημιουργία επενδύσεων και την αξιοποίηση νέων τεχνολογιών προς την κατεύθυνση της ευφυούς γεωργίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125324/mitsotakis-erhetai-neo-kainotomo-kai-aplo-asfalistiko-systima"/>
        <a href="https://www.insider.gr/hristika/asfalistika/125304/reuters-i-kybernisi-bazei-politirio-se-lixiprothesma-hrei-pros-ta"/>
        <a href="https://www.insider.gr/eidiseis/oikonomia/114161/i-protasi-tis-nd-gia-asfalistiko"/>
      </related>
    </article>
  </body>
</html>