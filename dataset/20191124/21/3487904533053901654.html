<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/evangelou-tou-sterise-to-diplo-ke-tsilingiris-ton-kratise-orthio"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T21:30:00+00:00"/>
    <meta property="og:title" content="Ο Ευαγγέλου του στέρησε το θρίαμβο και ο Τσιλιγγίρης τον κράτησε όρθιο"/>
    <meta property="og:description" content="Ο Άρης άξιζε με το παραπάνω το διπλό στο ΟΑΚΑ, όμως ο διαιτητής της αναμέτρησης είχε διαφορετική γνώμη σώζοντας την ΑΕΚ από μια αναπάντεχη ήττα"/>
  </head>
  <body>
    <article>
      <h1>Ο Ευαγγέλου του στέρησε το θρίαμβο και ο Τσιλιγγίρης τον κράτησε όρθιο</h1>
      <h2>Ο Άρης άξιζε με το παραπάνω το διπλό στο ΟΑΚΑ, όμως ο διαιτητής της αναμέτρησης είχε διαφορετική γνώμη σώζοντας την ΑΕΚ από μια αναπάντεχη ήττα</h2>
      <address><time datetime="2019-11-24T21:30:00+00:00">24 Nov 2019, 21:30</time> by <a rel="author">Γιώργος  Στράντζαλης</a></address>
      <p>Ο Άρης ήταν έτοιμος να πανηγυρίσει ένα τεράστιο διπλό στο ΟΑΚΑ, όμως ο Ευαγγέλου γλίτωσε την ΑΕΚ (1-1) από μια σίγουρη ήττα.</p>
      <p>Ο διαιτητής της αναμέτρησης άφησε με δέκα παίκτες την ομάδα του Ένινγκ και σα να μην έφτανε αυτό έδωσε και πέναλτι στην Ένωση, αλλά ο Τσιλιγγίρης έκανε το ματς της ζωής του και οι Θεσσαλονικείς γυρνούν με τον βαθμό της ισοπαλίας στη Θεσσαλονίκη.</p>
      <p>Ο αγώνας:</p>
      <p>Η πρώτη φάση στο παιχνίδι ανήκε στην ΑΕΚ. Ο Μπακάκης έκανε τη σέντρα, ο Ολιβέιρα πήρε την κεφαλιά, αλλά ο Ροζ έβγαλε την μπάλα πριν περάσει τη γραμμή στο 6΄. Η απάντηση του Άρη ήρθε στο αμέσως επόμενο λεπτό. Ο Σιμάο έκανε το λάθος στη μεσαία γραμμή, ο Φετφατζίδης έκλεψε την μπάλα, μπήκε μέσα στην περιοχή, όμως το σουτ που έκανε πέρασε άουτ.</p>
      <p>Πέντε λεπτά μετά, η ομάδα του Μίκαελ Ένινγκ έφτασε μια ανάσα από το γκολ. Ο Σάσα επιχείρησε τη σέντρα από τα αριστερά και ο Μπάρκας απέκρουσε εντυπωσιακά την κεφαλιά του Ιντέγε.</p>
      <p>Ο Άρης συνέχισε να πιέζει και έχασε μία ακόμα ευκαιρία στο 28΄. Ο Ματίγια εκτέλεσε το φάουλ από τα αριστερά, η μπάλα πέρασε απ' όλους, αλλά ο Μπάρκας δεν αιφνιδιάστηκε και μπλόκαρε σταθερά.</p>
      <p>Στο 39΄ ο Τσιλιγγίρης κράτησε όρθιο τον Άρη, αποκρούοντας την κοντική κεφαλιά του Σβάρνα μετά την εκτέλεση φάουλ του Σιμάο.</p>
      <p>Στο 43΄ το σουτ του Φέφτα δεν ανησύχησε τον Μπάρκα που μπλόκαρε την μπάλα.</p>
      <p>Με τους χειρότερους οιωνούς άρχισε το δεύτερο μέρος για τον Άρη, καθώς στο 53΄ αποβλήθηκε με απευθείας κόκκινη κάρτα ο Ιντέγε. Ο Ευαγγέλου βλέποντας και το VAR θεώρησε πως ο Νιγηριανός είχε πρόθεση στο πάτημά του στον Μάνταλο, μια απόφαση που έφερε την οργή των ανθρώπων των φιλοξενούμενων.</p>
      <p>Παρά την ψυχρολουσία της κόκκινης κάρτας ο Άρης κατάφερε να βρει το δρόμο προς τα δίχτυα στο 64΄. Ο Ντιγκινί βγήκε στην αντεπίθεση, έδωσε στον Κόρχουτ, ο οποίος γύρισε στον Λάρσον κι εκείνος με πλασέ νίκησε τον Μπάρκα για το 0-1!</p>
      <p>Στο 67΄ ο Τσιλιγγίρης απέκρουσε με διπλή προσπάθεια το σουτ του Αλμπάνη. Έξι λεπτά μετά, ο νεαρός πορτιέρε των φιλοξενούμενων απέκρουσε ξανά, αυτή τη φορά σε σουτ του Σιμόες, ο οποίος εκμεταλλεύτηκε το τραγικό λάθος του Ροζ.</p>
      <p>Στο 78΄ η ΑΕΚ κέρδισε πέναλτι σε ανατροπή του Ροζ από τον Σιμόες, αλλά ο Γάλλος αμυντικός του Άρη βρήκε πρώτα την μπάλα και θα μπορούσε ο Ευαγγέλου να μην δώσει τίποτα. Την εκτέλεση ανέλαβε ο Μάνταλος, ο οποίος δεν λάθεψε και ισοφάρισε σε 1-1 στο 81΄.</p>
      <p>Ο Βέρντε βρίσκει με υπέροχη βαθιά μπαλιά τον Αλμπάνη, ο οποίος συνέκλινε, έκανε το σουτ, αλλά η μπάλα πέρασε πάνω από την εστία του Τσιλιγγίρη στο τρίτο λεπτό των καθυστερήσεων.</p>
      <p>Η Ένωση λίγο έλειψε να κλέψει το ματς στο 97΄. Ύστερα από εκτέλεση κόρνερ, ο Βράνιες έκανε το σουτ, ο Τσιλιγγίρης απομάκρυνε εντυπωσιακά και έδωσε τον βαθμό στον Άρη, που αν δεν ήταν ο Ευαγγέλου θα είχε φύγει με ένα τεράστιο διπλό από στο ΟΑΚΑ!</p>
      <p>Οι συνθέσεις:</p>
      <p>ΑΕΚ (Νίκος Κωστένογλου): Μπάρκας, Μπακάκης (74’ Παουλίνιο), Βράνιες, Σβάρνας, Λόπες, Σιμάο (66’ Αλμπάνης), Σιμόες, Βέρντε, Μάνταλος, Ντέλετιτς (61’ Γιακουμάκης), Ολιβέιρα</p>
      <p>Άρης (Μίκαελ Ένινγκ): Τσιλιγγίρης, Ρόουζ, Μπα, Βέλεθ, Κόρχουτ, Σάσα (93’ Σόουζα), Ματίγια, Φετφατζίδης (58’ Λάρσον), Γκάμα (72’ Μαντσίνι), Ντιγκινί, Ιντέγε</p>
      <p>Θυμηθείτε <u><a href="http://www.metrosport.gr/article/../../article/live-aek-aris-11i-agon-tis-super-league-1">εδώ </a></u>το live της αναμέτρησης</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/super-3-evosmou-prostatepste-tin-omada-apo-tous-egklimaties"/>
        <a href="http://www.metrosport.gr/article/tsilingiris-den-icha-agchos-poli-simantika-ta-logia-tou-eningk"/>
        <a href="http://www.metrosport.gr/article/to-xespasma-tou-roz-posa-se-plirosan-video"/>
        <a href="http://www.metrosport.gr/article/eningk-gia-ti-dietisia-tou-evangelou-ke-ton-tsilingiri"/>
        <a href="http://www.metrosport.gr/article/echmes-apo-ton-charistea-gia-ti-dietisia-tou-evangelou"/>
        <a href="http://www.metrosport.gr/article/to-penalti-iper-tis-aek-pou-prokalese-to-xespasma-ton-arianon-vid"/>
      </related>
    </article>
  </body>
</html>