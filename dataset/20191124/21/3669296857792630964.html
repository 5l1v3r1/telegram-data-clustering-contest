<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/bolivyada-evo-morales-yeni-devlet-baskanligi-secimlerinde-aday-olamayacak"/>
    <meta property="og:site_name" content="CNN Türk"/>
    <meta property="article:published_time" content="2019-11-24T21:11:54+00:00"/>
    <meta property="og:title" content="Bolivya'da Evo Morales, yeni devlet başkanlığı seçimlerinde aday olamayacak"/>
    <meta property="og:description" content="Bolivya'da muhaliflerin ve ordunun baskısıyla..."/>
  </head>
  <body>
    <article>
      <h1>Bolivya'da Evo Morales, yeni devlet başkanlığı seçimlerinde aday olamayacak</h1>
      <h2>Bolivya'da muhaliflerin ve ordunun baskısıyla devlet başkanlığından istifa eden Evo Morales'in yerine geçici devlet başkanlığı görevine getirilen Jeanine Anez, ülkede yeni devlet başkanlığı seçimlerinin düzenlenmesini kapsayan yasa tasarısını imzaladı.</h2>
      <address><time datetime="2019-11-24T21:11:54+00:00">24 Nov 2019, 21:11</time> by <a rel="author">AA</a></address>
      <p><a href="https://www.cnnturk.com/haberleri/bolivya">Bolivya</a> Çokuluslu Yasama Meclisince (ALP) onaylanan ve Morales'in seçimlerde aday olmasını engelleyen yasa tasarısı, geçici Devlet Başkanı Anez tarafından imzalanarak yasalaştı.</p>
      <p>Yeni yasaya göre, ALP, 20 günde ülkede seçimleri düzenlemekle sorumlu Yüksek Seçim Mahkemesi (TSE) üyelerini seçecek ve seçilen üyeler göreve başlamasının ardından 2 gün içinde yeni seçim takvimini oluşturacak.</p>
      <p>Seçilen TSE üyelerinin devlet başkanlığı seçimlerini 120 günde düzenlemesi gerekiyor.</p>
      <p>Anez'in imzaladığı yasada, iki dönem devlet başkanlığı yürüten bir kişinin tekrar seçime katılmasını engelleyen maddenin yer alması nedeniyle Morales, seçimlerde aday olamayacak.</p>
      <p>Morales, 20 Ekim'deki seçimlerde tekrar aday olabilmek için gerekli anayasa değişikliğini öngören 2016 referandumundan "hayır" oyu çıkmasına rağmen, Anayasa Mahkemesinin "yeniden seçilmenin politik hak" olduğuna hükmetmesiyle seçimlere katılmıştı.</p>
      <p>
        <b>Bolivya'daki kriz</b>
      </p>
      <p>Bolivya'da 20 Ekim'de düzenlenen başkanlık seçimlerinin ardından muhalefet, seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Morales'in tekrar seçim yapılacağı duyurusunun ardından, Morales'in katılmadığı bir seçim düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın <a href="https://www.cnnturk.com/haberleri/istifa">istifa</a> çağrısı üzerine görevi bırakmış, süreci "<a href="https://www.cnnturk.com/haberleri/darbe">darbe</a>" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>ALP'nin üst kanadı Senatörler Meclisinin Başkan Yardımcısı <a href="https://www.cnnturk.com/haberleri/jeanine-anez">Jeanine Anez</a>, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <related>
        <h4>ilgili haberler</h4>
        <a href="https://www.cnnturk.com/video/dunya/kolombiyada-polis-karakolunda-patlama-3-olu"/>
        <a href="https://www.cnnturk.com/dunya/abd-disisleri-bakani-pompeodan-bolivyaya-secim-cagrisi"/>
        <a href="https://www.cnnturk.com/dunya/bolivyada-kaos-suruyor-morales-destekcisi-3-kisi-oldu"/>
      </related>
    </article>
  </body>
</html>