<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780060/%D8%AA%D8%B5%D9%88%DB%8C%D8%A8-%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D9%BE%D8%B1%D9%88%DA%98%D9%87-%D8%AC%D8%AF%DB%8C%D8%AF-%D9%85%DB%8C%D8%A7%D9%86-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T21:53:21+00:00"/>
    <meta property="og:title" content="تصویب بیش از یک میلیون یورو پروژه جدید میان ایران و آژانس اتمی"/>
    <meta property="og:description" content="سفیر و نماینده دائم ایران نزد سازمان ملل و سایر سازمان‌های بین المللی مستقر در وین، از تصویب چندین پروژه جدید همکاری فنی میان ایران و آژانس درجریان اجلاس هفته گذشته شورای حکام آژانس خبر داد."/>
  </head>
  <body>
    <article>
      <h1>تصویب بیش از یک میلیون یورو پروژه جدید میان ایران و آژانس اتمی</h1>
      <address>
        <time datetime="2019-11-24T21:53:21+00:00">24 Nov 2019, 21:53</time>
      </address>
      <p>به گزارش <a href="https://www.mehrnews.com/">خبرگزاری مهر</a>، کاظم غریب آبادی  در این باره اظهار داشت: با تلاش‌های صورت گرفته و مذاکرات فنی میان سازمان انرژی اتمی کشورمان و آژانس، علاوه بر تداوم اجرای دو پروژه همکاری فنی در حوزه نیروگاهی و درمان سرطان برای سال هال ۲۰۲۰ و ۲۰۲۱، چهار پروژه جدید همکاری فنی نیز برای دوره زمانی ۲۰۲۰ و ۲۰۲۱ برای کشورمان به تصویب رسید.</p>
      <p>غریب آبادی افزود: این پروژه‌ها که ارزش مالی اجرای آن‌ها بیش از ۱ میلیون یورو (تامین از سوی آژانس) خواهد بود، در حوزه‌های مختلف از جمله ارتقای ایمنی و بهره برداری از راکتورهای تحقیقاتی هسته ای، ارتقای ظرفیت انسانی در حوزه سوخت هسته ای، ارتقای ظرفیت تولیدکنندگان در زمینه غلات اصلی، و همچنین مدیریت پسماندها می‌باشد. </p>
      <p>برنامه همکاری‌های فنی، یکی از مهمترین حوزه‌های همکاری آژانس با کشورهای عضو، به ویژه کشورهای در حال توسعه است که هدف از آن، ارتقاء و بهبود وضعیت و استانداردها در حوزه‌های مختلف از جمله بهداشت، درمان، تغذیه، کشاورزی، ایمنی و امنیت، صنعت و ... است. در مجموع، موضوعات تحت پروژه‌های همکاری فنی توسط آژانس، ۳۰ حوزه را در برمی گیرد که بهداشت، تغذیه و کشاورزی، و ایمنی و امنیت به ترتیب بالاترین اولویت‌های همکاری میان آژانس و کشورهای عضو را تشکیل می‌دهند.</p>
    </article>
  </body>
</html>