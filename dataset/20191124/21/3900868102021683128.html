<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563079/chili-skotwsan-reporter-poy-kategrafe-tis-poreies-afanti-i-michani-tis"/>
    <meta property="og:site_name" content="NOOZ."/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Χιλή: Σκότωσαν ρεπόρτερ που κατέγραφε τις πορείες - Άφαντη η μηχανή της"/>
    <meta property="og:description" content="Νεκρή με τραύματα από αιχμηρό αντικείμενο στο σώμα της και τραύματα από ξυλοδαρμό βρέθηκε μία φωτορεπόρτερ που κατέγραφε από την &quot;πρώτη γραμμή&quot; τις κινητοποιήσεις του κόσμου στη Χιλή κατά των νεοφιλελεύθερων πολιτικών και του προέδρου Σεμπαστιάν Πινιέρα."/>
  </head>
  <body>
    <article>
      <h1>Χιλή: Σκότωσαν ρεπόρτερ που κατέγραφε τις πορείες - Άφαντη η μηχανή της</h1>
      <address>
        <time datetime="2019-11-24T21:00:00+00:00">24 Nov 2019, 21:00</time>
      </address>
      <p>
        <b>Νεκρή με τραύματα από αιχμηρό αντικείμενο στο σώμα της και τραύματα από ξυλοδαρμό βρέθηκε μία φωτορεπόρτερ που κατέγραφε από την "πρώτη γραμμή" τις κινητοποιήσεις του κόσμου στη Χιλή κατά των νεοφιλελεύθερων πολιτικών και του προέδρου Σεμπαστιάν Πινιέρα.</b>
      </p>
      <p>Το σώμα της 38χρονης<b> Αλμπερτίνα Μαρτίνες Μπουργός</b>, η οποία εργαζόταν στο κανάλι <b>Mega </b>της Χιλής, βρέθηκε στις 21 Νοεμβρίου, ενώ η <b>φωτογραφική </b>της μηχανή και το <b>κομπιούτερ </b>της αγνοούνται.</p>
      <p>Οι <b>συνθήκες </b>του θανάτου της είναι άγνωστες, ωστόσο η αστυνομία κάνει λόγο για <b>ανθρωποκτονία</b>.</p>
      <p>Σύμφωνα με την ιταλική <b>Corriere della Sera</b>, η οικογένειά της την έψαχνε για αρκετές ημέρες, πριν τελικά βρεθεί νεκρή στο διαμέρισμά της. </p>
      <p>Φίλοι της κάλεσαν να μην βγουν <b>βιαστικά συμπεράσματα </b>για τον θάνατό της.</p>
      <p>Σε μία δήλωσή τους αναφέρουν: "Είμαστε φίλοι της Αλμπερτίνα, θέλουμε να πέσει φως στις συνθήκες θανάτου της, αλλά αυτή τη στιγμή δεν υπάρχει πληροφόρηση. Γνωρίζουμε ότι βρισκόταν στις πορείες της Πέμπτης 14 Νοεμβρίου και γνωρίζουμε ότι φοβόταν. Απαιτούμε Δικαιοσύνη".</p>
      <p>Την δήλωση αυτή <b>αναπαρήγαγε </b>συνάδελφός της στο ίδιο ΜΜΕ, στον λογαριασμό του στα <b>social media</b>.</p>
      <p>Ο θάνατος της Μπουργός, ακολουθεί αυτόν της 36χρονης <b>Ντανιέλα Καράσκο</b>, γνωστής και ως <b>"La Mimo"</b>, η οποία ήταν καλλιτέχνιδα του δρόμου και έδινε παραστάσεις μεταξύ του <b>Σαντιάγο </b>και της περιοχής της, <b>Pedro Aguirre Cerda</b>. </p>
      <p>Ο θάνατός της αποδόθηκε σε <b>αυτοκτονία </b>αρχικά, ωστόσο πριν το σώμα της βρεθεί κρεμασμένο από έναν φράχτη σε πάρκο, είχε <b>συλληφθεί</b>, δηλαδή έχασε τη ζωή της ενώ βρισκόταν "στα χέρια της αστυνομίας".</p>
      <p>Είχε συλληφθεί ενώ συμμετείχε σε μία <b>πορεία</b>.</p>
      <p>Σημειώνεται πως οι <b>ρεπόρτερ </b>και <b>ακτιβιστές </b>με <b>κάμερες </b>και <b>φωτογραφικές μηχανές </b>αποκαλύπτουν πολλά επεισόδια <b>αστυνομικής βίας </b>και <b>αυθαιρεσίας</b>, που αμέσως διαδίδονται μέσω των social media με αποτέλεσμα να είναι "επικίνδυνοι" για τις χιλιανές αρχές που έχουν αποδυθεί σε ένα όργιο καταστολής. </p>
      <figure>
        <iframe src="https://www.youtube.com/embed/rS7oO040xKE" width="640" height="360" data-service="Youtube" scrolling="no"/>
      </figure>
      <p>
        <b>Με πληροφορίες από Corriere della Sera, Επιμέλεια: Ντίνα Μιχαλοπούλου</b>
      </p>
    </article>
  </body>
</html>