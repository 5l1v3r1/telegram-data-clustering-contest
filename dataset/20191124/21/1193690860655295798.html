<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/lama-myru-vriatovana-lysytsia-ta-pelikan-iak-prytulok-dlia-tvaryn-z-donechchyny-oselyvsia-na-cherkashchyni-203401.html"/>
    <meta property="og:site_name" content="5 канал"/>
    <meta property="article:published_time" content="2019-11-24T21:28:00+00:00"/>
    <meta property="og:title" content="Лама Миру, врятована лисиця та пелікан: як притулок для тварин з Донеччини оселився на Черкащині"/>
    <meta property="og:description" content="Коштів на утримання тварин у подружжя - обмаль, тож, раді будь-яким гостинцям, які приносять відвідувачі"/>
  </head>
  <body>
    <article>
      <h1>Лама Миру, врятована лисиця та пелікан: як притулок для тварин з Донеччини оселився на Черкащині</h1>
      <address>
        <time datetime="2019-11-24T21:28:00+00:00">24 Nov 2019, 21:28</time>
      </address>
      <p>Пересувний цирк з Донеччини оселився на Черкащині. Замість того, щоб гастролювати з тваринами, циркові дресувальники створили притулок для чотирилапих. У них знайшли домівку зо два десятки видів тварин. Майже всі були врятовані від неминучої загибелі. Як нині почуваються вихованці притулку, бачила Яна Лимаренко.</p>
      <figure>
        <iframe src="https://www.youtube.com/embed/I9T8gTClWFo" width="745" height="451" data-service="Youtube" scrolling="no"/>
      </figure>
      <p>"Нам просто коли скинули фото - яка лама продається - вона була в болоті, у воді, хоча цю тварину не можна мочити", - Наталія Кущенко згадує, як уперше побачила ламу Миру. У притулку тварина живе вже близько п'яти років, вона від народження сліпа. Такі як Мира ні зоопаркам, ані приватним господарям не цікаві.</p>
      <figure>
        <img src="https://www.5.ua/media/pictures/original/174272.jpg"/>
      </figure>
      <p>Пересувний зоопарк з Донеччини<a href="https://www.5.ua/">5 канал</a></p>
      <p>А сіру лисицю забрали у розпліднику, в якому вирощують тварин на хутро. А цей пелікан оселився у притулку, бо травмував крила на електродротах. Нині на подвір'ї Наталі - зо два десятки тварин. Більшість із них – врятовані від гибелі.</p>
      <figure>
        <img src="https://www.5.ua/media/pictures/original/174273.jpg"/>
      </figure>
      <p>Пересувний зоопарк з Донеччини<a href="https://www.5.ua/">5 канал</a></p>
      <blockquote>"Під Луганськом розбомбили приватний зоопарк і дорослий птах пішов на волю, а вона була пташеням і уже майже з пір'ям. Їх волонтери вивозили та роздавали куди завгодно, аби птах жив. І йому вже три роки майже", - розповідає власниця тварин.</blockquote>
      <p>Яша потрапив у родину 14 років тому, ще пташеням він залишився без батьків і міг загинути, але його врятували і навчили акторській справі.</p>
      <p>Наталія з чоловіком - переселенці з Донеччини. До війни майже два десятки років гастролювали з врятованими тваринами, як пересувний цирк. Відколи пішла тенденція "цирку без тварин" вирішили призупинити виступи.</p>
      <p>Рік тому подружжя створило імпровізований притулок для тварин. Нині переселенці влаштовують тут безплатні екскурсії.</p>
      <blockquote>"Котяра гарний, ворон бачив, собачку хаскі, лисичку, єнота, вони дуже гарні. Єнот особливо", - ділиться школяр.</blockquote>
      <p>Коштів на утримання тварин у подружжя - обмаль. Тож, раді будь-яким гостинцям, які приносять відвідувачі.</p>
      <p>"З дітьми приходимо часто, бо у мене в класи дітки дуже люблять тварин, от ми їм при носимо їжу, вони люблять з ними погратися, відпочити", - розповідає Оксана Шульженко, вчителька.</p>
      <p>Як і під час гастролей, подружжя продовжує жити у трейлері, ще один такий фургон займають тварини. Щоб утримувати себе та звіринець, Наталія сама виробляє і продає козиний сир, а її чоловік заробляє підробітками.</p>
      <blockquote>"Хочеться створити їм умови, вони зараз живуть практично як в цирку, холоднішає - ховаємо в машину, на день ми їх виносимо на вулицю, тобто у них немає стаціонарного житла, як хотілося б їм створити. У нас, якщо чесно, навіть немає води", - зізнається власниця тварин Наталія Кущенко.</blockquote>
      <p>Нині подружжя будує для тварин тимчасові сараї та шукають благодійників, які б допомогли створити повноцінний притулок.</p>
      <p>
        <i>
          <b>Яна Лимаренко, В'ячеслав Ромодан, "5 канал"</b>
        </i>
      </p>
    </article>
  </body>
</html>