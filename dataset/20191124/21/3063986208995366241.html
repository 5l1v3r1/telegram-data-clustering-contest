<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843082"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:12:00+00:00"/>
    <meta property="og:title" content="ঝিনাইদহের তিন ব্যক্তির বিরুদ্ধে তদন্ত প্রতিবেদন চূড়ান্ত"/>
    <meta property="og:description" content="একাত্তরে স্বাধীনতা যুদ্ধের সময় মানবতাবিরোধী অপরাধে জড়িত থাকার অভিযোগে ঝিনাইদহের কোলা গ্রামের তিন ব্যক্তির বিরুদ্ধে তদন্ত প্রতিবেদন চূড়ান্ত করেছে আন্তর্জাতিক অপরাধ ট্রাইব্যুনালের তদন্ত সংস্থা। আজ রবিবার দুপুরে ধানমন্ডিতে নিজ কার্যালয়ে এক সংবাদ সম্মেলনে এ তথ্য জানান তদন্ত সংস্থার প্রধান সমন্বয়ক আব্দুল হান্নান খান। এ সময় জেষ্ঠ্য কর্মকর্তা এম সানাউল হক উপস্থিত ছিলেন। যাদের বিরুদ্ধে তদন্ত চূড়ান্ত করা হয়েছে তারা হলেন- আব্দুর রশিদ মিয়া (পিতা-মৃত আব্দুল হামিদ মিয়া), এবং সাহেব আলী মালিথা (পিতা মৃত ওমেদ আলী মালিথা)। এদের দুজনকেই গত ২২ অক্টোবর গ্রেপ্তার করা হয়েছে। অপর একজন পলাতক থাকায় তার নাম প্রকাশ করা হয়নি। এদের বিরুদ্ধে ২০১৬ সালের ২৭ জুন তদন্ত শুরু করে তদন্ত সংস্থা। তদন্ত সংস্থার প্রতিবেদনে বলা হয়, রশিদ মিয়া মুক্তিযুদ্ধের সময় জামায়াতে ইসলামের রাজনীতির সঙ্গে সম্পৃক্ত ছিলেন। কিন্তু দেশ স্বাধীনের পর কমিউনিস্ট পার্টির কৃষক সংগ্রাম সমিতির হলিধানী ইউনিয়নের সভাপতির দায়িত্ব পালন করেন। কমিউনিস্ট পার্টির পরোক্ষ সহায়তায় ১৯৮৮ হলিধানী ইউনিয়নের চেয়ারম্যান নির্বাচিত হন। ১৯৯৬ সালে আওয়ামী লীগে যোগ দেন। বর্তমানে তিনি হলিধানী ইউনিয়ন আওয়ামী…"/>
  </head>
  <body>
    <article>
      <h6 class="kicker">আন্তর্জাতিক অপরাধ ট্রাইব্যুনাল</h6>
      <h1>ঝিনাইদহের তিন ব্যক্তির বিরুদ্ধে তদন্ত প্রতিবেদন চূড়ান্ত</h1>
      <address><time datetime="2019-11-24T21:12:00+00:00">24 Nov 2019, 21:12</time> by <a rel="author">নিজস্ব প্রতিবেদক</a></address>
      <p>একাত্তরে স্বাধীনতা যুদ্ধের সময় মানবতাবিরোধী অপরাধে জড়িত থাকার অভিযোগে ঝিনাইদহের কোলা গ্রামের তিন ব্যক্তির বিরুদ্ধে তদন্ত প্রতিবেদন চূড়ান্ত করেছে আন্তর্জাতিক অপরাধ ট্রাইব্যুনালের তদন্ত সংস্থা।</p>
      <p>আজ রবিবার দুপুরে ধানমন্ডিতে নিজ কার্যালয়ে এক সংবাদ সম্মেলনে এ তথ্য জানান তদন্ত সংস্থার প্রধান সমন্বয়ক আব্দুল হান্নান খান। এ সময় জেষ্ঠ্য কর্মকর্তা এম সানাউল হক উপস্থিত ছিলেন।</p>
      <p>যাদের বিরুদ্ধে তদন্ত চূড়ান্ত করা হয়েছে তারা হলেন- আব্দুর রশিদ মিয়া (পিতা-মৃত আব্দুল হামিদ মিয়া), এবং সাহেব আলী মালিথা (পিতা মৃত ওমেদ আলী মালিথা)। এদের দুজনকেই গত ২২ অক্টোবর গ্রেপ্তার করা হয়েছে। অপর একজন পলাতক থাকায় তার নাম প্রকাশ করা হয়নি। এদের বিরুদ্ধে ২০১৬ সালের ২৭ জুন তদন্ত শুরু করে তদন্ত সংস্থা।</p>
      <p>তদন্ত সংস্থার প্রতিবেদনে বলা হয়, রশিদ মিয়া মুক্তিযুদ্ধের সময় জামায়াতে ইসলামের রাজনীতির সঙ্গে সম্পৃক্ত ছিলেন। কিন্তু দেশ স্বাধীনের পর কমিউনিস্ট পার্টির কৃষক সংগ্রাম সমিতির হলিধানী ইউনিয়নের সভাপতির দায়িত্ব পালন করেন। কমিউনিস্ট পার্টির পরোক্ষ সহায়তায় ১৯৮৮ হলিধানী ইউনিয়নের চেয়ারম্যান নির্বাচিত হন। ১৯৯৬ সালে আওয়ামী লীগে যোগ দেন। বর্তমানে তিনি হলিধানী ইউনিয়ন আওয়ামী লীগের সভাপতি। তিনি আওয়ামী লীগের মনোনীত প্রার্থী হিসেবে নৌকা প্রতীক নিয়ে চেয়ারম্যান নির্বাচিত হন। আর সাহেব আলী মালিথা একাত্তর সালে জামায়াতে ইসলামের রাজনীতির সঙ্গে সম্পৃক্ত থাকলেও বর্তমানে তিনি আওয়ামী লীগের রাজনীতির সঙ্গে জড়িত।</p>
      <p>তাদের বিরুদ্ধে দুটি অভিযোগ আনা হয়েছে। প্রথম অভিযোগে বলা হয়, রশিদ মিয়ার নেতৃত্বে সাহেব আলী মালিথাসহ সহযোগী ১০/১৫ জন রাজাকার ১৯৭১ সালের ১৭ জুন কোলা গ্রামের আজিবর মণ্ডলের বাড়িতে হামলা চালায়। রাজাকাররা আজিবর, তার দুই ভাই হবিবর রহমান মণ্ডল ও আনছার মণ্ডলকে ধরে নিয়ে মাগুরা রোডের ধোপাঘাটা ব্রিজের ওপর নিয়ে গুলি চালিয়ে হত্যা করে। এরপর তাদের লাশ নবগঙ্গা নদীতে ফেলে দেয়।</p>
      <p>দ্বিতীয় অভিযোগে বলা হয়, আসামিরা মুক্তিযোদ্ধাদের সহযোগী নিরীহ, নিরস্ত্র মুলুক চাঁনকে কোলা গ্রামের বাড়ি থেকে ধরে নিয়ে যায়। এরপর আর তার সন্ধান পাওয়া যায়নি। </p>
    </article>
  </body>
</html>