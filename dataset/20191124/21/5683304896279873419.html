<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/maharashtra-government-formation-live-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T21:30:00+00:00"/>
    <meta property="og:title" content="എംഎൽഎമാരെ വിമാനത്താവളത്തിനു സമീപമുള്ള ഹോട്ടലിലേക്ക് മാറ്റി എൻസിപി"/>
    <meta property="og:description" content="ന്യൂഡൽഹി∙ മഹാരാഷ്ട്രയിൽ രാഷ്ട്രീയ കരുനീക്കങ്ങൾ തുടരുന്നതിനിടെ വാക്പോരുമായി ഉപമുഖ്യമന്ത്രി അജിത് പവാറും എൻസിപി അധ്യക്ഷൻ ശരദ് പവാറും. ബിജെപി– എൻസിപി.Maharashtra election. Maharashtra news. maharashtra election 2019. maharashtra assembly elections 2019. maharashtra government. maharashtra cm update. maharashtra politics. maharashtra assembly. India. India news. India news today. Today news. Google news. Breaking new. Maharashtra govt formation. Maharashtra Government Formation .Maharashtra Election Results. Maharashtra. മഹാരാഷ്ട്ര. congress. bjp. shiv sena. ncp. supreme court. devendra fadnavis. sharad pawar.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എംഎൽഎമാരെ വിമാനത്താവളത്തിനു സമീപമുള്ള ഹോട്ടലിലേക്ക് മാറ്റി എൻസിപി</h1>
      <address><time datetime="2019-11-24T21:30:00+00:00">24 Nov 2019, 21:30</time> by <a rel="author">മനോരമ ലേഖകൻ</a></address>
      <p>മുംബൈ∙ മഹാരാഷ്ട്രയിൽ രാഷ്ട്രീയ കരുനീക്കങ്ങൾ തുടരുന്നതിനിടെ എംഎൽഎമാരെ മുംബൈയ് വിമാനത്താവളത്തിനു സമീപമുള്ള മറ്റൊരു ഹോട്ടലിലേക്ക് മാറ്റി എൻസിപി. 50 എംഎൽഎമാരെയാണ് ഹോട്ടൽ റിനൈസൻസിൽ നിന്ന് ഹോട്ടൽ ഹയാത്തിലേക്ക് മാറ്റിയതെന്നു പാർട്ടി അറിയിച്ചു. ദ് ലളിത്, ജെഡബ്ല്യു മാരിയറ്റ് എന്നീ ഹോട്ടലുകളിലാണ് യഥാക്രമം സേന, കോൺഗ്രസ് എംഎൽഎമാർ ഉള്ളത്. അതിനിടെ ട്വിറ്ററിൽ വാക്പോരുമായി ഉപമുഖ്യമന്ത്രി അജിത് പവാറും എൻസിപി അധ്യക്ഷൻ ശരദ് പവാറും രംഗത്തെത്തി. ബിജെപി– എൻസിപി സർക്കാർ അഞ്ച് വർഷം ഭരിക്കുമെന്ന അജിത് പവാറിന്റെ പ്രസ്താവനയെ തള്ളി ശരദ് പവാർ രംഗത്തെത്തി. ബിജെപിക്കൊപ്പം ചേർന്ന് എൻസിപി സർക്കാർ രൂപീകരിക്കുന്ന കാര്യത്തെക്കുറിച്ച് ആലോചിക്കുക പോലും വേണ്ടെന്ന് ശരദ് പവാർ പറഞ്ഞു. ബിജെപി നിയമസഭാകക്ഷി യോഗം ചേരുകയാണ്. മുഖ്യമന്ത്രി ദേവേന്ദ്ര ഫഡ്നാവിസിന്റെ അധ്യക്ഷതയിലാണ് യോഗം. കേന്ദ്രമന്ത്രി പിയൂഷ് ഗോയലും യോഗത്തിൽ പങ്കെടുക്കുന്നു. ഞായറാഴ്ച വിശ്വാസ വോട്ടെടുപ്പ് നടത്തണമെന്ന ശിവസേന–കോൺഗ്രസ്–എൻസിപി സഖ്യത്തിന്റെ ആവശ്യം സുപ്രീം കോടതി തള്ളിയിരുന്നു. ഭൂരിപക്ഷം തെളിയിക്കാൻ ആവശ്യപ്പെട്ട് ഗവർണർ നൽകിയ കത്തും ഫഡ്നാവിസ് ഭൂരിപക്ഷം അവകാശപ്പെട്ട് നൽകിയ കത്തും തിങ്കളാല്ച രാവിലെ 10.30ന് ഹാജരാക്കാൻ സോളിസിറ്റർ ജനറൽ തുഷാർ മേത്തയോട് കോടതി ആവശ്യപ്പെട്ടു. രേഖകൾ പരിശോധിക്കാൻ സമയം വേണമെന്ന സോളിസിറ്റർ ജനറലിന്റെ ആവശ്യം കോടതി അംഗീകരിക്കുകയായിരുന്നു. കേന്ദ്ര സർക്കാരിനു വേണ്ടിയാണ് തുഷാർ മേത്ത ഹാജരായത്. ബിജെപി സർക്കാർ രൂപീകരിക്കാൻ അനുവദിച്ച ഗവർണറുടെ നടപടി ചോദ്യം ചെയ്തു നൽകിയ ഹർജിയാണ് സുപ്രീം കോടതി ഇന്ന് പരിഗണിച്ചത്. ജസ്റ്റിസുമാരായ എന്‍.വി.രമണ, അശോക് ഭൂഷണ്‍, സഞ്ജീവ് ഖന്ന എന്നിവരടങ്ങിയ മൂന്നംഗ ബെഞ്ചാണ് ഹര്‍ജിയിൽ വാദം കേട്ടത്.</p>
    </article>
  </body>
</html>