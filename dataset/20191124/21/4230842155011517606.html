<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191124-shho-vidomo-pro-mykolu-kulebu-biografiya-dytyachogo-ombudsmena/"/>
    <meta property="og:site_name" content="ФАКТИ"/>
    <meta property="article:published_time" content="2019-11-24T21:16:04+00:00"/>
    <meta property="og:title" content="Що відомо про Миколу Кулебу – біографія дитячого омбудсмена"/>
    <meta property="og:description" content="Микола Кулеба потрапив у серйозну ДТП на Одеській трасі біля села Чабани. В автомобілі чиновника знаходилися двоє його синів. Що відомо про Кулебу – у матеріалі Фактів ICTV."/>
  </head>
  <body>
    <article>
      <h1>Що відомо про Миколу Кулебу – біографія дитячого омбудсмена</h1>
      <address>
        <time datetime="2019-11-24T21:16:04+00:00">24 Nov 2019, 21:16</time>
      </address>
      <p>Микола Кулеба потрапив у серйозну ДТП на Одеській трасі біля села Чабани. В автомобілі чиновника знаходилися двоє його синів. Що відомо про Кулебу – у матеріалі Фактів ICTV.</p>
      <p>Уповноважений президента з прав дітей Микола Кулеба потрапив у ДТП. Зараз він перебуває в лікарні зі своїми синами, які в момент аварії перебували у салоні автомобіля і отримали серйозні травми.</p>
      <p>Поліція відкрила кримінальне провадження за ст. 286 (Порушення правил безпеки дорожнього руху) Кримінального кодексу України.</p>
      <p><b>Читайте:</b> <a href="https://fakty.com.ua/ua/proisshestvija/20191124-dtp-za-uchastyu-avto-kuleby-z-yavylosya-video-momentu-avariyi/">ДТП за участю авто Кулеби: з’явилося відео моменту аварії</a></p>
      <p>Факти ICTV зібрали все, що відомо про чиновника.</p>
      <p>
        <b>Біографія Миколи Кулеби</b>
      </p>
      <p>Микола Кулеба народився 23 березня 1972 року в Києві. Одружений на Наталії Кулебі. У сім’ї троє синів – Тимофій, Давид і Єлисей і дочка Лія.</p>
      <p>Освіту здобув у Київському інституті народного господарства.</p>
      <p>У 2008 році закінчив приватний вищий навчальний заклад Європейський університет за фахом маркетинг і отримав ступінь магістра.</p>
      <p>Також закінчив Національну академію державного управління при президентові України за спеціальністю державне управління.</p>
      <p>
        <b>Кар’єра Миколи Кулеби</b>
      </p>
      <p>З 1989 по 1990 рік працював слюсарем-інструментальником Жулянського машинобудівного заводу НВО ім. Артема в Києві.</p>
      <p>З 1997 по 1999 рік – менеджер ТОВ Валента, після рік пропрацював директором ТОВ НВО Хімпроект.</p>
      <p>Очолював благодійну організацію Відкрите серце з 2002 по 2006 рік.</p>
      <p>З липня по серпень 2006 року був президентом міжнародної благодійної організації Служба порятунку дітей.</p>
      <p>З 2006 року – начальник Служби у справах дітей КМДА.</p>
      <p>Розпорядженням мера Києва Віталія Кличка в 2014 році був звільнений з посади у зв’язку з переведенням в Адміністрацію президента для подальшої роботи. П’ятий президент Петро Порошенко цього ж року призначив Кулебу уповноваженим президента України з прав дитини, але був звільнений ним за день до інавгурації президента Володимира Зеленського.</p>
      <p>З лютого 2019 року є одним із засновників і керівник ГО Світловплив.</p>
      <p>1 липня 2019 року Зеленський знову призначив Кулебу уповноваженим президента України з прав дитини.</p>
      <p>Нагадаємо, 24 листопада Микола <a href="https://fakty.com.ua/ua/ukraine/20191124-upovnovazhenyj-z-prav-dytyny-mykola-kuleba-potrapyv-u-dtp-i-perebuvaye-v-reanimatsiyi/">Кулеба потрапив в аварію</a> на Одеській трасі біля села Чабани разом зі своїми синами Тимофієм та Єлисеєм.</p>
      <p>Чиновник був госпіталізований разом з дітьми. Пізніше він <a href="https://fakty.com.ua/ua/ukraine/20191124-na-pytannya-vidpovim-piznishe-kuleba-pro-dtp-zi-svoyeyu-uchastyu/">подякував у Facebook всім небайдужим</a> за підтримку і сказав, що відповість на всі питання.</p>
    </article>
  </body>
</html>