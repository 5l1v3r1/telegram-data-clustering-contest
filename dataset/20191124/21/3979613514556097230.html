<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/ygeia/diatrofi/824341_4-pragmata-poy-mporeite-na-kanete-otan-de-hanete-varos"/>
    <meta property="og:site_name" content="PRONEWS"/>
    <meta property="article:published_time" content="2019-11-24T21:53:00+00:00"/>
    <meta property="og:title" content="4 πράγματα που μπορείτε να κάνετε όταν δεν χάνετε βάρος με τις δίαιτες"/>
    <meta property="og:description" content="Οποιοσδήποτε έχει προσπαθήσει να χάσει βάρος γνωρίζει καλά ότι πρόκειται για μια διαδικασία που απαιτεί υγιεινή διατροφή, άσκηση και πολλή υπομονή, επιμονή και αφοσίωση. Ορισμένες φορές είναι δύσκολη η αρχή..."/>
  </head>
  <body>
    <article>
      <h1>4 πράγματα που μπορείτε να κάνετε όταν δεν χάνετε βάρος με τις δίαιτες</h1>
      <address>
        <time datetime="2019-11-24T21:53:00+00:00">24 Nov 2019, 21:53</time>
      </address>
      <p>
        <b>Οποιοσδήποτε έχει προσπαθήσει να χάσει βάρος γνωρίζει καλά ότι πρόκειται για μια διαδικασία που απαιτεί υγιεινή διατροφή, άσκηση και πολλή υπομονή, επιμονή και αφοσίωση. Ορισμένες φορές είναι δύσκολη η αρχή και πιο συχνά ενώ αρχικά χάνετε κιλά, στη συνέχεια επικρατεί μια ενοχλητική στασιμότητα στην απώλεια βάρους.</b>
      </p>
      <p>Ανεξάρτητα από το πόσο γρήγορα θέλετε να αδυνατίσετε, η απώλεια βάρους μπορεί να εξελιχθεί σε μια αργή διαδικασία ακόμη κι αν νομίζετε ότι τα κάνετε όλα σωστά.</p>
      <p>Αυτό μπορεί να συμβαίνει για πολλούς λόγους, συμπεριλαμβανομένου του άγχους, της έλλειψης ύπνου και της υποτίμησης των θερμίδων που προσλαμβάνετε. Ωστόσο, υπάρχουν τρόποι να ενισχύσετε το αδυνάτισμά σας.</p>
      <p>
        <b>1) Επανεκτιμήστε τη δίαιτά σας</b>
      </p>
      <p>Χρησιμοποιήστε μια ειδική εφαρμογή για να υπολογίσετε τον ακριβή αριθμό των θερμίδων που προσλαμβάνετε κατά τη διάρκεια της ημέρας. Συμπεριλάβετε τα πάντα. Κάθε ποτό και μικρό σνακ. Αν παίρνετε περισσότερες θερμίδες από όσες καίτε, ο οργανισμός σας δεν μπορεί να ξεφορτωθεί τα περιττά κιλά. Από την άλλη, μπορεί να διαπιστώσετε ότι τρώτε υπερβολικά λίγο. Σε αυτήν την περίπτωση αναγκάζετε το σώμα σας να αποθηκεύσει θερμίδες, επιβραδύνοντας τον μεταβολισμό σας, μειώνοντας τη μυϊκή σας μάζα και στην ουσία συγκρατώντας λίπος.</p>
      <p>Η μείωση της μυϊκής σας μάζας μειώνει τον βασικό μεταβολικό σας ρυθμό ή αλλιώς το πόσες θερμίδες καίει μέσα στην ημέρα. Μόλις αλλάξει ο βασικός μεταβολικός ρυθμός, αλλάζει και ο αριθμός των θερμίδων που έχετε ανάγκη. Έτσι, αν για παράδειγμα παίρνετε 1.600 θερμίδες την ημέρα, μπορεί στην αρχή να χάσετε κιλά, αλλά μόλις μειωθεί ο μεταβολισμός σας μπορεί το βάρος σας να μείνει σταθερό.</p>
      <p>Ενώ εξυπηρετούν την άμεση απώλεια βάρους, οι δίαιτες δεν μπορούν να εξασφαλίσουν ένα μακροπρόθεσμα αποτέλεσμα. Άλλωστε, η λέξη «δίαιτα» συνεπάγεται μια προσωρινή αλλαγή. Με λίγα λόγια, μια δίαιτα δεν μπορεί να σας κρατήσει για πάντα λεπτή. Αυτό μπορεί να το κάνει μόνο μια αλλαγή στον τρόπο ζωής σας, όπως η υιοθέτηση μιας υγιεινής διατροφής, η συχνή άσκηση και η αντιμετώπιση των ψυχολογικών ζητημάτων που σας οδηγούν στην υπερφαγία.</p>
      <p>
        <b>2) Αλλάξτε τις προπονήσεις σας</b>
      </p>
      <p>Όταν βλέπετε ότι το βάρος σας μένει στάσιμο, καλό είναι να αλλάξετε τις προπονήσεις σας. Μια ανανέωση στη γυμναστική σας, είναι ικανή να ενισχύσει το αδυνάτισμα. Όταν κάνετε συνέχεια τις ίδιες ασκήσεις, το σώμα σας γίνεται πιο αποτελεσματικό σε αυτή τη συγκεκριμένη κίνηση. Το σώμα σας μαθαίνει και προσαρμόζεται μετά από λίγο καιρό, με αποτέλεσμα να καταβάλλει λιγότερη προσπάθεια και να καίει λιγότερες θερμίδες.</p>
      <p>Όταν θέλετε να αδυνατίσετε, προσπαθήστε να συνδυάζετε την αερόβια άσκηση με βάρη. Συνδυάζοντας τα 2 είδη γυμναστικής θα είστε σε θέση να χάσετε βάρος με μεγαλύτερη ευκαιρία, αφού το αερόβιο πρόγραμμα θα σας βοηθήσει να κάψετε πολλές θερμίδες και τα βάρη να διατηρήσετε τη μυϊκή σας μάζα. Όπως αναφέραμε και παραπάνω, μεγαλύτερη μυϊκή μάζα συνεπάγεται υψηλότερο μεταβολισμό.</p>
      <p>
        <b>3) Κάντε τον ύπνο προτεραιότητά σας</b>
      </p>
      <p>Οι έρευνες έχουν δείξει μια σύνδεση μεταξύ της έλλειψης ύπνου και της παχυσαρκίας. Έρευνα του 2018 από το Πανεπιστήμιο της Νότιας Καρολίνας βρήκε ότι ο περιορισμένος ύπνος (ακόμη και 1 ώρα λιγότερη κάθε βράδυ) επιδρά αρνητικά στο αδυνάτισμα. Στο πλαίσιο της έρευνας, οι άυπνοι συμμετέχοντες έχασαν λιγότερο λίπος αλλά περισσότερη μυϊκή μάζα, συγκριτικά με τους ξεκούραστους συμμετέχοντες.</p>
      <p>Η έλλειψη ύπνου διαταράσσει τις ορμόνες που ελέγχουν την όρεξη και την πείνα και φυσικά σας αφήνει πολύ κουρασμένη για να γυμναστείτε. Προσπαθήστε, λοιπόν, να κοιμάστε 8 ώρες κάθε βράδυ, ώστε να έχετε την απαραίτητη ενέργεια και ευεξία.</p>
      <p>
        <b>4) Συνεχίστε την προσπάθειά σας</b>
      </p>
      <p>Κανείς δεν είπε ότι το αδυνάτισμα είναι κάτι εύκολο, ειδικά όσο μεγαλώνετε και χάνετε μυϊκή μάζα με αποτέλεσμα να έχετε και χαμηλότερο μεταβολισμό. Αν δυσκολεύεστε να χάσετε βάρος, δοκιμάστε να ακολουθήστε τις παραπάνω συμβουλές και μη χάνετε το κουράγιο σας. Πραγματοποιώντας μικρές αλλαγές στη διατροφή και την προπόνησή σας και εξασφαλίζοντας αρκετό ύπνο, είναι πιο πιθανό να χάσετε κιλά. Κάθε φορά που σκέφτεστε να παραιτηθείτε της προσπάθειάς σας, θυμηθείτε γιατί ξεκινήσατε…</p>
    </article>
  </body>
</html>