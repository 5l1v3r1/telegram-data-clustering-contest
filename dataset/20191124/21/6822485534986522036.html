<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903174.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T21:01:00+00:00"/>
    <meta property="og:title" content="نماینده‌ ولی‌فقیه در قزوین: کمتر بانکی را می‌بینیم که مسائل شرعی را رعایت می‌کند"/>
    <meta property="og:description" content="به گزارش فارس  به نقل از دفتر نماینده ولی‌فقیه در استان قزوین،  آیت‌الله عبدالکریم عابدینی، نماینده ولی‌فقیه در استان قزوین در جمع دانش آموزان هنرستان دخترانه الزهرا گفت: هر جا از جوانان استفاده شده برنده بوده‌ایم و همه مسئولان باید تلاش کنند تا روند استفاده از جوانان هر روز رشد پیدا کند."/>
  </head>
  <body>
    <article>
      <h1>نماینده‌ ولی‌فقیه در قزوین: کمتر بانکی را می‌بینیم که مسائل شرعی را رعایت می‌کند</h1>
      <address>
        <time datetime="2019-11-24T21:01:00+00:00">24 Nov 2019, 21:01</time>
      </address>
      <p>نماینده‌ ولی‌فقیه در استان قزوین گفت: امروز کمتر بانکی را می‌بینیم که مسائل شرعی را رعایت می‌کند اگر چه موارد کمی نیز مسائل شرعی را رعایت می‌کنند.</p>
      <p>به گزارش فارس  به نقل از دفتر نماینده ولی‌فقیه در استان قزوین،  آیت‌الله عبدالکریم عابدینی، نماینده ولی‌فقیه در استان قزوین در جمع دانش آموزان هنرستان دخترانه الزهرا گفت: هر جا از جوانان استفاده شده برنده بوده‌ایم و همه مسئولان باید تلاش کنند تا روند استفاده از جوانان هر روز رشد پیدا کند.</p>
      <p>آیت‌الله عبدالکریم عابدینی نماینده ولی فقیه در استان و امام جمعه قزوین در این دبیرستان ضمن اقامه نماز ظهر، به سؤالات دانش آموزان پاسخ داد.</p>
      <p>متن سوال و پاسخ‌ها به این شرح است:</p>
      <p>
        <b>آیا می‌شود نماز بخوانیم اما ولایت‌مدار نباشیم؟</b>
      </p>
      <p>آیت‌الله عابدینی: بله می‌شود انسان نماز بخواند اما ولایت‌مدار نباشد؛ نه تنها می‌شود ولایت‌مدار نباشد بلکه می‌شود انقلابی هم نباشد، رحم و مروت نداشته و حتی دزد هم باشد و هر خلافی از او سر بزند چرا که خدا تضمین نکرده صرفاً با نماز خواندن بدی و زشتی از انسان دور شود، اما تضمین کرده است که اگر نماز را اقامه کنید، ولایت‌مدار و انقلابی می‌شوید و هر نوع فحشا و منکر از شما دور می‌شود. اگر نماز اقامه شود، عدالت نیز اقامه می‌شود و کسی که نماز را اقامه می‌کند، نمی‌تواند لقمه حرام بخورد و دروغ بگوید و همواره به فکر مستضعفان، مظلومان و محرومان عالم است. می‌توانیم بگوییم امام حسین(ع) و شهدا به تأسی از آن حضرت، اقامه کنندگان نماز بودند و می‌شود ما نیز به گونه‌ای زندگی کنیم که در همین دوران زندگی دنیایی، مردم شهادت دهند که ما نیز اقامه کنندگان نماز هستیم و اگر راه امام حسین(ع) و شهدا را دنبال کنیم، همین گونه خواهد شد.</p>
      <p>
        <b>کسی که نماز می‌خواند آیا باید حجاب او چادر باشد؟</b>
      </p>
      <p>آیت‌الله عابدینی: خواهران و دختران ما لازم است در موقع نماز حجاب داشته باشند اما داشتن چادر اجباری و ضروری نیست، به شرط آنکه بدنشان دیده نشود؛ یعنی اگر خواستند با مانتو و روسری نماز بخوانند، بجز گردی صورت، دست ها تا مچ و پاها تا مچ، قسمت دیگری از بدن آنها دیده و مشخص نشود.</p>
      <p>
        <b>چرا با توجه به تأکیدات رهبر معظم انقلاب از نیروهای جوان استفاده نمی‌شود در حالی که در زمان دفاع مقدس از جوانان استفاده می‌شد؟</b>
      </p>
      <p>آیت‌الله عابدینی: همانطور که شما اشاره کردید رهبر فرزانه انقلاب دغدغه بسیار زیادی در استفاده از جوانان دارند و تاکنون هم هر جا از جوانان استفاده شده است، برنده بوده‌ایم. از امام خمینی(ره) وقتی که تازه انقلاب را آغاز کرده بودند سؤال شد با کدام نیروها می‌خواهید قیام کنید؟ امام خمینی(ره) پاسخ دادند سربازان من الان در گهواره هستند و آن سربازان گهواره همان کسانی بودند که بعدها کار انقلاب و دفاع مقدس را پیش بردند. دوران مبارزات انقلاب، این جوانان بودند که در میدان حضور داشتند و خیلی وقت‌ها ممکن بود پدر و مادرها به دنبال فرزندان خود حرکت کرده و وارد میدان مبارزات انقلابی می‌شدند.</p>
      <p>علاوه بر انقلاب و دفاع مقدس که با جوانان به پیروزی رسید، دفاع از حرم را نیز جوانان پیش بردند. مسأله دفاع از حرم بسیار عمیق‌تر از آن چیزی که به ظاهر مشاهده می‌کنیم؛ دفاع از حرم یعنی اسرائیل را زمین‌گیر کردن و بر هم زدن نقشه آمریکا برای تشکیل اسرائیل جدید در سوریه و ساماندهی مسلمانان جهان و ایجاد یک نقشه مهندسی برای دفاع از دین؛ این موضوع نباید با نگاهی سطحی مورد تحلیل قرار گیرد. امیرالمؤمنین(ع) می‌فرمایند با جوانان مشورت کنید چرا که خلاق و نترس هستند و حرف نو می‌زنند، البته تأکید می‌کنند پس از مشورت با جوانان آن را با پیران هم در میان بگذارید تا از پختگی و تجربه پیران هم محروم نمانید.</p>
      <p>امروز نیز نمی‌توانیم بگوییم از جوانان استفاده نمی‌شود و در خیلی از عرصه‌ها نظیر هسته‌ای شاهدیم که دانشمندان جوان ما با جدیت وارد کار شدند و تحولات عظیمی به وجود آوردند. دانشمندان جوانی نظیر شهید شهریاری که با تکیه بر ایمان و اخلاصی که داشتند صنعت هسته‌ای کشور را با جهش بسیار زیادی پیش بردند و از غنی‌سازی 3 درصد به 20 درصد رساندند و این موضوع باعث تعجب جهانیان شد. البته هنوز تا آن اندازه که رهبر فرزانه انقلاب انتظار دارند از جوانان استفاده شود، استفاده نمی‌شود و همه مسئولان باید تلاش کنند تا روند استفاده از جوانان هر روز رشد پیدا کند.</p>
      <p>
        <b>چرا بانک‌ها قواعد اسلامی را رعایت نمی‌کنند و گفته می‌شود که سودهایی که می‌دهند آلوده به رباست؟</b>
      </p>
      <p>آیت‌الله عابدینی: بانک‌ها راه دینی دارند و اگر بر اساس مضاربه عمل کنند، اشکالی شرعی ندارد؛ مضاربه یعنی در یک توافق مشترک سرمایه را از مردم بگیرند و با آن کار کنند و درآمد حاصل از آن سرمایه را بین مردم با توافق و رضایت تقسیم کنند. در قانون دینی اگر بانک‌ها مشارکت، وکالت و مضاربه را با یکدیگر ترکیب کنند، قانون اسلامی را اجرا کرده‌اند اما امروز کمتر بانکی را می‌بینیم که مسائل شرعی را رعایت می‌کند اگر چه موارد کمی نیز مسائل شرعی را رعایت می‌کنند.</p>
      <p>
        <b>چه کنیم تا در نماز تمرکز داشته باشیم؟</b>
      </p>
      <p>آیت‌الله عابدینی: راه‌های مختلفی وجود دارد که بتوانیم در نماز متمرکز باشیم و ارتباط عمیق با خداوند داشته باشیم. مرحله نخست این است که ما بدانیم در عبادت با خدای متعال چه می‌گوییم و از آن درک داشته باشیم، البته درک و فهم نماز باید عاشقانه باشد نه عالمانه. مثالی در این باره می‌زنیم؛ ما یادگرفته‌ایم که هیدروژن را با اکسیژن مخلوط کنید، چیزی که به دست می‌آید همان آب یا H2O است و حال اگر زمانی که صحبت از آب می‌شود به جای خنکی و گوارا بودن، به H2O بودن آن فکر کنیم، لذت نمی‌بریم. در نماز هم باید معنا و تفسیر را بدانیم، اما موقع نماز باید عاشقانه با خدا سخن بگوییم.</p>
      <p>مرحله دوم اینکه ما همانطور نماز می‌گذاریم که زندگی می‌کنیم و ما اگر در زندگی روزمره در کلام و عمل رعایت نکنیم و هر سخنی را بر زبان جاری کنیم، نمی‌توانیم یک مرتبه در نماز یک آدم وزین، متین و متمرکز باشیم. بنابراین باید همه فضای زندگی خود را با نماز عجین کنیم تا بتوانیم نماز با حال و با تمرکز داشته باشیم. خداوند می‌فرماید قرآن را جز مطهرون نمی‌توانند لمس کنند، نماز هم قرآن است و نمی‌توانیم آن را درک کنیم مگر آن که پاک باشیم و اگر زبانمان به غیبت و چشممان به گناه آلوده شد و لقمه حرام خوردیم، نمی‌توانیم نماز با شور و حال داشته باشیم.</p>
    </article>
  </body>
</html>