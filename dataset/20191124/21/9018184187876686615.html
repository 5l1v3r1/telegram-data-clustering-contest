<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sports.walla.co.il/item/3325366"/>
    <meta property="og:site_name" content="וואלה! ספורט"/>
    <meta property="article:published_time" content="2019-11-24T21:31:00+00:00"/>
    <meta property="og:title" content="גביע: מכבי ראשון לציון עלתה לחצי הגמר בתום דרמה מול בני הרצליה"/>
    <meta property="og:description" content="הקבוצה של גודס ניצחה 84:85 את זו מהלאומית, שנאלצה להסתדר עם סגל קצר מאוד. המילטון בלט עם 21 נקודות. עירוני נס ציונה ניצחה..."/>
  </head>
  <body>
    <article>
      <h1>גביע: מכבי ראשון לציון עלתה לחצי הגמר בתום דרמה מול בני הרצליה</h1>
      <address><time datetime="2019-11-24T21:31:00+00:00">24 Nov 2019, 21:31</time> by <a rel="author">אור שקדי</a></address>
      <figure>
        <img src="https://img.wcdn.co.il/f_auto,w_700/2/9/5/3/2953557-46.jpeg"/>
        <figcaption>שחקני הרצליה ניסו לנחם את לאומי אחרי החטאת העונשין הגורלית (צילום: קובי אליהו)</figcaption>
      </figure>
      <p>שלב רבע גמר גביע המדינה נמשך הערב (ראשון) עם עוד שני משחקים. מכבי ראשון לציון, הפיינליסטית מאשתקד, עבדה קשה עד מאית השנייה האחרונה וניצחה 84:85 את בני הרצליה מהלאומית. עירוני נס ציונה עלתה לחצי גמר הגביע בפעם השנייה בתולדותיה עם 86:97 מול גלבוע/גליל.</p>
      <figure>
        <img src="https://img.wcdn.co.il/f_auto,w_700/2/9/5/3/2953553-46.jpeg"/>
        <figcaption>עוז בלייזר, שהיה טוב, חוגג את העלייה לחצי הגמר (צילום: קובי אליהו)</figcaption>
      </figure>
      <h3>בני הרצליה - מכבי ראשון לציון 85:84</h3>
      <p>איזו דרמה ענקית קיבלנו באולם היובל. בני הרצליה מהלאומית, שעלתה למשחק עם שישה שחקנים בכירים כשירים, איבדה את ג'אקים דונלדסון כבר ברבע השני אחרי שהוא נפצע. למרות זאת, היא המשיכה להילחם עד הסיום ובגלל החטאת עונשין אחת אכזרית של אור לאומי בסיום הפסידה בצורה כואבת מאוד. קנדל אנתוני הוביל את קלעי הרצליה עם 23 נקודות (14 ברבע השלישי) ו-8 אסיסטים, הדמות הטראגית אור לאומי סיים משחק מצוין עם 21 נקודות, אייזיאה אייזנדורף תרם 14 נקודות ו-9 ריבאונדים, אנתוני פישר קלע 10 וג'אקים דונלדסון שיחק רק 10:50 דקות, אבל תרם 8 נקודות ו-6 כדורים חוזרים. אצל ראשון לציון, שגרמה לאוהדי לדפיקות לב מואצות, בלט אלכס המילטון עם 21 נקודות, 5 ריבאונדים ו-7 אסיסטים, עוז בלייזר היה טוב עם 16 נקודות (כולל שתי קליעות עונשין בתזמון חשוב) ו-7 ריבאונדים, ג'ונתן וויליאמס תרם 12 נקודות ו-12 ריבאונדים וג'יימס קלי להט בבכורה עם 16 נקודות ו-8 כדורים חוזרים.</p>
      <p>הרצליה פתחה את המשחק טוב כשאור לאומי קולע 10 נקודות ברבע הראשון וג'אקים דונלדסון תורם 8 ו-5 ריבאונדים, בעוד בצד השני עוז בלייזר וג'יימס קלי (בבכורה שלו) עם 8 כל אחד ואלכס המילטון עם 7. בתום הרבע הראשון זה <b>24:25</b> לראשון, אבל מתעורר החשד שככל שהמשחק יימשך, הרצליה תתקשה להתמודד בגלל הסגל הקצר שלה. אם לגורקה לא חסרו צרות גם ככה, אז ג'אקים דונלדסון נפצע ולא נראה שיוכל להמשיך לשחק. הסגל הקצר התחיל לפגוע במארחת וראשון לציון נעלה את המחצית בריצת 0:10 בדרך ל-<b>39:49</b>. קנדל אנתוני להט ברבע השלישי עם 14 נקודות והרצליה בפיגור קטן של <b>67:65</b>, אנחנו בדרך לרבע אחרון מסקרן. ואיזו דרמה קיבלנו בשניות האחרונות של המשחק. הרצליה ביצעה עבירה על בלייזר, 6 שניות לסיום וכשהיא בפיגור 83:82. בלייזר קלע פעמיים וקבע 82:85. גורקה לקח פסק זמן כשבסופו אור לאומי זרק שלשה תוך כדי עבירה של המילטון. לאומי היה צריך לחכות זמן רב בין העבירה לזריקות בשל בדיקה במוניטור. הוא קלע את השתיים הראשונות החטיא את השלישית וראשון לציון בחצי הגמר, <b>84:85</b>.</p>
      <p><b>קלעו לבני הרצליה:</b> קנדל אנתוני 23 נקודות ו-8 אסיסטים, אור לאומי 21 (6 מ-17 מהשדה), אייזיאה אייזנדורף 14 ו-9 ריבאונדים, אנתוני פישר 10, ניצן חנוכי 8, 5 ריבאונדים ו-5 אסיסטים, ג'אקים דונלדסון 8 ו-6 ריבאונדים. דין דוד זהבי (06:54 דקות) שותף, אך לא קלע.</p>
      <p><b>קלעו למכבי ראשון לציון:</b> אלכס המילטון 21 נקודות, 5 ריבאונדים, 7 אסיסטים ו-3 חטיפות, ג'יימס קלי 16 ו-8 ריבאונדים, עוז בלייזר 16 ו-7 ריבאונדים, ג'ונתן וויליאמס 12 ו-12 ריבאונדים, ג'ורדן סווינג 10 ו-5 ריבאונדים, נמרוד טישמן 7 ו-5 אסיסטים, אדם אריאל 3. פרדריק בורדיון (35:55 דקות) ונועם דוברת (09:07) שותפו, אך לא קלעו.</p>
      <figure>
        <img src="https://img.wcdn.co.il/f_auto,w_700/2/9/5/3/2953506-46.jpg"/>
        <figcaption>טוב שחזרת. ג'יימס קלי, ששיחק בעונה שעברה בגלבוע/גליל, בבכורה בראשון (צילום: קובי אליהו)</figcaption>
      </figure>
      <h3>עירוני נס ציונה - הפועל גלבוע/גליל 86:97</h3>
      <p>הקבוצה של ליאור ליובין הובסה ב-17 ו-19 הפרש בשני משחקי הליגה האחרונים וגם בגביע היא לא ממש נתנה פייט לעירוני נס ציונה, שעלתה בפעם השנייה בתולדותיה לחצי הגמר. ג'ף וויטי להט עם 20 נקודות, 17 ריבאונדים ו-5 חסימות אצל המנצחת, דקוואן קוק צלף 19, בעוד אצל המפסידה אדגר סוסה בלט עם 21 נקודות וג'אמר גאלי קלע 20.</p>
      <p>נס ציונה פתחה את המשחק בטירוף מוחלט ועלתה ל-4:18 כשג'ף וויטי לוהט עם 10 נקודות ו-6 ריבאונדים. הרבע נגמר ב-<b>22:33</b> לנס ציונה כשהאורחת לא ממש שומרת. גלבוע/גליל השתפרה משמעותית ברבע השני וצימקה כבר ל-55:51 בזכות אדגר סוסה וג'אמר גאלי. בסוף המחצית זה <b>51:58</b> לנס ציונה שנהנית מ-13 נקודות של דקוואן קוק ו-12 של ג'ף וויטי (שגם קטף 7 ריבאונדים). גלבוע/גליל שיפרה מעט את ההגנה שלה ברבע השלישי, אבל גם זה לא מספיק ואחרי שלושה רבעים היא כבר עם 79 בטור הספיגה, <b>79:69.</b> וויטי כבר עם דאבל-דאבל של 16 נקודות ו-13 ריבאונדים. הרבע האחרון לא נשא עימו בשורה מיוחדת מבחינת גלבוע/גליל ובסופו של דבר זה <b>86:97</b> לנס ציונה, שעולה לחצי הגמר.</p>
      <p><b>קלעו לנס ציונה:</b> ג'ף וויטי 20 נקודות, 17 ריבאונדים ו-5 חסימות, דקוואן קוק 19, ג'רמי הולוואל 15, רביב לימונד 14, 5 ריבאונדים ו-8 אסיסטים, טל דן 12 ו-7 אסיסטים, קורי פישר 10, גולן גוט 5, ליאור קררה 2. רביב פיטשון (05:35 דקות), עידו שבת (00:43), אופיר גולדשטיין (00:43) ועידן אלבר (00:43) שותפו, אך לא קלעו.</p>
      <p><b>קלעו לגלבוע/גליל:</b> אדגר סוסה 21 נקודות ו-6 ריבאונדים, ג'אמר גאלי 20, 5 אסיסטים ו-4 חטיפות, ג'ארוויס ורנדו 17 ו-5 ריבאונדים, ג'סטין טילמן 10 ו-6 ריבאונדים, יפתח זיו 9 ו-6 אסיסטים, נתנאל ארצי 5 ו-5 ריבאונדים, גיל בני 4. עידו פליישר (02:53 דקות) ועמית ראובן (00:18) שותפו, אך לא קלעו.</p>
      <figure>
        <img src="https://img.wcdn.co.il/f_auto,w_700/2/9/5/3/2953562-46.jpeg"/>
        <figcaption>טישמן מנחם את לאומי בסיום בספורטיביות ראויה לציון (צילום: קובי אליהו)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/3/2953532-46.jpg"/>
        <figcaption>מימין לשמאל: טישמן, וויליאמס, עוז בלייזר ובורדיון (צילום: קובי אליהו)</figcaption>
      </figure>
    </article>
  </body>
</html>