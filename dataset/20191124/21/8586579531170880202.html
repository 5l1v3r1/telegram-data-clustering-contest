<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/okullar-tarikata-baglanirsa-54013yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="​​​​​​​Okullar tarikata bağlanırsa?"/>
    <meta property="og:description" content="İçinde yaşadığımız tarihsel dönem de dahil, Türkiye'nin en önemli problemi her zaman eğitimdir. Sözümü derinleştireyim.Osmanlı tarihini..."/>
  </head>
  <body>
    <article>
      <h1>​​​​​​​Okullar tarikata bağlanırsa?</h1>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author">Ahmet GÜRSOY</a></address>
      <p>
        <b>İçinde yaşadığımız tarihsel dönem de dahil, Türkiye'nin en önemli problemi her zaman eğitimdir.</b>
      </p>
      <p>Sözümü derinleştireyim.</p>
      <p>Osmanlı tarihini inceleyenler, araştırıp okuyanlar, önce onu dönemlere ayırır değil mi? Kuruluş, yükseliş, duraklama ve gerileme dönemi diye...</p>
      <p>Doğru..</p>
      <p>Peki bunların aynı zamanda <b>eğitim sürecine bağlı değişkenler</b> olduğunu kim inceledi?</p>
      <p>Mesela <b>duraklama dönemi, neden duraklama?</b> Sadece ekonomik sebepler mi? Yoksa salt kötü yönetimden mi?</p>
      <p>Hayır.</p>
      <p>Başlı <b>başına eğitimden kaynaklanan</b> <b>sebepler var işin içinde.</b></p>
      <p>Türkiye'de insanlar şunu anlamadı ve anlamamaya da devam ediyor. Eğitim ile gelişme ve kalkınma, dolayısı ile büyüme arasında çok sıkı ve doğrusal bir ilişki vardır.</p>
      <p>Hemen örneklendireyim.</p>
      <p>Siz 1650'li yıllarda herhangi bir medreseye gidip, en nitelikli hocayı bulup ona deseniz ki: "Hocam, dünya dönüyor mu" size vereceği cevap bellidir.</p>
      <p>"Hayır dönmüyor. <b>Güneş dünyamızın etrafında dönüyor</b>" diyecektir.</p>
      <p>Aynı soru <b>Avrupa'daki Katolik okullarında da böyle cevaplandırılır.</b></p>
      <p>Ne zamana kadar bu böyledir?</p>
      <p>Newton'un <b>"Yerçekimi kanununu"</b> bulmasına kadar.</p>
      <p>Tabir yerinde ise dananın kuyruğu tam da burada koptu. İnsanlık aleminin binlerce yıldır bildiğini sandığı, <b>doğru olarak kabul ettiği,</b> süreç içinde özellikle Hıristiyanlığın dini dogma haline getirdiği <b>bilgi tamamen tersyüz oldu.</b></p>
      <p>Peki bizimle ilgisi ne? Bunu neden bize anlatıyorsun diyebilirsiniz. Çok basit..</p>
      <p>Durum bizde de farklı değildi. Birincisi bu. İkincisi de <b>biz Kanuni döneminin ikinci yarısından itibaren, Avrupa'da yeni gelişen bilimsel bilgiyi ülkemiz eğitim sistemine taşımayı bıraktık</b>. Ve gittikçe <b>aynı ders konularını aynı biçimde öğretmeyi sürdürerek tekrara düştük</b>. Böylece gelişmek yerine <b>yerimizde saydık</b>. İşte yeni bilgileri okul (medreseler) öğretmeyince, hep <b>eski bilgileri tekrara düşünce; toplumda, devlet de yerinde sayıyor ve bunun adına duraklama deniliyor.</b></p>
      <p>Gerileme? Onunla eğitimin alakası nededir?</p>
      <p>İzah edeyim.</p>
      <p>İtalya'da büyük matematikçi Targala, diğer Avrupa ülkelerinde <b>Fermat, Oler, dört beş bilinmeyenli denklemleri</b>, sayısal aritmetiğin inceliklerini ortaya koydu. <b>Derken Descardes Kartezyen matematiği, Newton, diferansiyel hesaplamaları buldu. </b>Bizim medreseler ise eski matematik düzeyinde kaldı. Aslında onların büyük matematiğe ihtiyacı da yoktu.   Çünkü nihayetinde <b>medreseler birer ilahiyat okullarıydı</b>, fen okulları değildi. Tıpkı İmam-hatip liseleri gibi.</p>
      <p>Avrupa 1100'lü yıllarda eğitimde üniversite seviyesine çıktı. Tüm ülkelerin büyük merkezlerinde üniversiteler kuruldu. Oxford bunlardan biri. <b>Osmanlı, 1875'e kadar üniversiteyi kapısına uğratmadı. Ciddiye de almadı. 775 yıl gerideydik.</b>  1875'de kurulan <b>Darül Fünun</b> ise, şeklen üniversite olsa bile, bölümleri, hocaları, bilimsel işleyişi bakımından bir <b>üniversiteden çok yüksekokul</b> seviyesindeydi.</p>
      <p>Herkes gerileme sebepleri arsında matbaanın geç gelişini gösteriyor. Yanlış değil, ama <b>üniversite zamanında geldi mi?</b> <b>Üniversite gelmediği için bilim de gelmedi. Bilim gelmeyince, bilim adamı yetişmedi ve geriledikçe geriledik.</b></p>
      <p>Fizik, kimya, biyoloji, matematik bilimleri Avrupa'daki seviyesine Türkiye'de ne zaman çıktı bir bakın.</p>
      <p>1775'de mühendishaneyi açtığımızda, <b>fizik dersi verecek yerli hoca yoktu</b>. Fizikçi yoktu ama hafız vardı. İmam, müftü, hoca hacı boldu.</p>
      <p>N'oldu?</p>
      <p>Muhteşem ordularımız teker teker mağlup oldukça, yenile yenile düşmanlarımız eksiğimizi bize hatırlattı. Mühendishaneyi bunun için açtık.</p>
      <p>İçinde bulunduğumuz duruma bakıyorum da <b>arızalı bir damar, </b>gene aynı zihniyeti savunuyor. Mürşit, gene medrese mantığı olarak gösteriliyor. Bu hastalıklı zihniyet, <b>koskoca tarihten</b> zerre kadar <b>ders çıkarıyor mu</b> bakın.  <b>Neredeyse okulları tarikatlara bağlayacaklar. </b></p>
      <figure>
        <iframe src="https://www.youtube.com/embed/5WkpoOuUmb4" width="560" height="315" data-service="Youtube" scrolling="no"/>
      </figure>
    </article>
  </body>
</html>