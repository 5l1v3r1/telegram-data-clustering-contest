<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/super-league/1561161/bloko-sto-agrinio-o-panathinaikos-emeine-sto-0-0-me-ton-psuhomeno-panaitoliko/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T21:54:27+00:00"/>
    <meta property="og:title" content="«Μπλόκο» στο Αγρίνιο: Ο Παναθηναϊκός έμεινε στο 0-0 με τον Παναιτωλικό"/>
    <meta property="og:description" content="Δυνατό παιχνίδι, αλλά χωρίς ποιότητα"/>
  </head>
  <body>
    <article>
      <h1>«Μπλόκο» στο Αγρίνιο: Ο Παναθηναϊκός έμεινε στο 0-0 με τον Παναιτωλικό</h1>
      <address><time datetime="2019-11-24T21:54:27+00:00">24 Nov 2019, 21:54</time> by <a rel="author">Καλιακάκης Γιάννης</a></address>
      <p>
        <b>Δυνατό παιχνίδι, αλλά χωρίς ποιότητα</b>
      </p>
      <p>
        <b>Χωρίς νικητή και γκολ έληξε η αναμέτρηση του Παναιτωλικού με τον Παναθηναϊκό στο βροχερό Αγρίνιο.</b>
      </p>
      <p>Το τελικό 0-0 «σφράγισε» τις προσπάθειες των ποδοσφαιριστών, καθώς το παιχνίδι δε διεκδίκησε δάφνες ποιότητας.</p>
      <p>Έτσι, οι «πράσινοι» έχασαν την ευκαιρία να αναρριχηθούν κοντά στην πρώτη 6αδα, ενώ οι γηπεδούχοι βλέπουν τον Πανιώνιο να έχει πλησιάσει σε απόσταση ενός βαθμού.</p>
      <p>Ο Παναθηναϊκός παρουσίασε και πάλι την εικόνα που έχει στα περισσότερα παιχνίδια που βρίσκει απέναντι του έναν αντίπαλο καλά οργανωμένο στα δύο τρίτα του γηπέδου. Το σύνολο του Δώνη παρά το 61% στην κατοχή μπάλας, δεν μπόρεσε να φτιάξει φάσεις ενώ δεν μεταφερόταν με αξιώσεις στο επιθετικό τρίτο, έχοντας αρκετές λανθασμένες μεταβιβάσεις, μεγάλη βιασύνη και καμία υπομονή στην κυκλοφορία της μπάλας στο επιθετικό τρίτο. Όλοι οι μεσοεπιθετικοί ήταν εκτός παιχνιδιού, ενώ η βοήθεια από τον άξονα, μηδαμινή. Οι «πράσινοι» δεν είχαν ταχύτητα στις πάσες, δεν είχαν κίνηση χωρίς την μπάλα και ήταν μοιραίο να μην παράγουν ούτε μία αξιόλογη φάση.</p>
      <p>Ενδεικτικό του άθλιου θεάματος που παρουσίασαν οι δύο ομάδες είναι το γεγονός πως σε όλο το πρώτο μέρος, ο Παναιτωλικός είχε ένα άστοχο σουτ του Λιάβα από τα 35 μέτρα και ο Παναθηναϊκός ένα... λιγότερο άστοχο του Κουρμπέλη εκτός περιοχής.</p>
      <p>Στο δεύτερο ημίχρονο η εικόνα του παιχνιδιού ήταν εντελώς διαφορετική. Ο ρυθμός άνοιξε, οι χώροι έγιναν μεγαλύτεροι και ο Παναιτωλικός κρατώντας περισσότερη ώρα την μπάλα στα πόδια του, απείλησε την εστία του Διούδη!</p>
      <p>Στο 52' ο Λουσέρο σημάδεψε το δοκάρι σε μια φάση που δεν... χάνεται και από εκείνο το σημείο και έπειτα, η μπάλα πήγαινε από την μία εστία στην άλλη.</p>
      <p>Στο 53' ο Σανιά πρόλαβε τον Χατζηγιοβάνη πριν σκοράρει σε κενή εστία, στο 57΄ ο Κνετ απόκρουσε το σουτ του Μακέντα μετά την εξαιρετική μπαλιά του Μπουζούκη ενώ στο 61' ο Λουσέρο έσωσε την ομάδα του στο τετ-α-τετ του Γιόχανσον.</p>
      <p>Οι γηπεδούχοι με την είσοδο του Αριγίμπι έγιναν σαφώς πιο απειλητικοί, ο Αμερικανός έβαλε δύσκολα στην άμυνα των «πρασίνων» που μετά την έξοδο του Μπουζούκη(στο 65' μπήκε στο ματς ο Περέα) έχασαν την μοναδική πηγή δημιουργίας. Η είσοδος του Μολό και του Νούνες δεν άλλαξαν τίποτα για τους φιλοξενούμενους και ο παθιασμένος Παναιτωλικός είχε τον τρόπο μέχρι το τέλος να είναι κοντά στην περιοχή του Διούδη.</p>
      <p>Μάλιστα, θα μπορούσε να πάρει την νίκη στην τελευταία φάση του ματς, αλλά ο Διούδης απόκρουσε το σουτ του Ντίαζ!</p>
      <p>Το 0-0 έμεινε μέχρι το φινάλε. Ο Παναθηναϊκός έχασε πολύτιμο έδαφος για την εξάδα και οι Αγρινιώτες πήραν έναν τεράστιας σημασίας βαθμό, έναν βαθμό... οξυγόνο για την σωτηρία!</p>
      <p>ΠΑΝΑΙΤΩΛΙΚΟΣ (Μάκης Χάβος): Κνετ, Σανιά, Λιάβας, Γιοβάνοβιτς, Λουσέρο, Ντίας, Τσιγγάρας, Ταχάρ, Ντάλσιο (46’ Αριγίμπι), Μπαϊροβιτς (82’ Ντουάρτε), Ρομάν (60’ Φυτόπουλος).</p>
      <p>ΠΑΝΑΘΗΝΑΪΚΟΣ (Γιώργος Δώνης): Διούδης, Γιόχανσον, Σένκεφελντ, Πούγγουρας, Χατζηθεοδωρίδης, Κουρμπέλης, Δώνης (86’ Νούνες), Χατζηγιοβάνης, Μπουζούκης (65’ Περέα), Κολοβός (77’ Μολό), Μακέντα.</p>
    </article>
  </body>
</html>