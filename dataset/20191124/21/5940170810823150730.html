<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/anorthosi/poios-na-sygkrithei-mazi-soy"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T21:08:00+00:00"/>
    <meta property="og:title" content="Ποιος να συγκριθεί μαζί σου"/>
    <meta property="og:description" content="Ίσως και να κατάντησε κουραστικό, αλλά ο Ράγιος για ακόμη μια φορά μας αναγκάζει να σπαταλήσουμε «μελάνι» (ή έστω κλικς στο πληκτρολόγιο) για την πολύ καλή του εμφάνιση. Ο Ισπανός ήταν για ακόμη μια φορά ο MVP της Ανόρθωσης στην νίκη με 2-1 επί του Εθνικού Άχνας μιας και σκόραρε και τα δυο τέρματα της ομάδας του."/>
  </head>
  <body>
    <article>
      <h1>Ποιος να συγκριθεί μαζί σου</h1>
      <h2>Ένας βιρτουόζος της μπάλας ο οποίος μαγεύει συμπαίκτες, κοινό και αντιπάλους</h2>
      <address><time datetime="2019-11-24T21:08:00+00:00">24 Nov 2019, 21:08</time> by <a rel="author">Εφραίμ Γεωργίου</a></address>
      <p>
        <b>Ίσως και να κατάντησε κουραστικό, αλλά ο Ράγιος για ακόμη μια φορά μας αναγκάζει να σπαταλήσουμε «μελάνι» (ή έστω κλικς στο πληκτρολόγιο) για την πολύ καλή του εμφάνιση. Ο Ισπανός ήταν για ακόμη μια φορά ο MVP της Ανόρθωσης στην νίκη με 2-1 επί του Εθνικού Άχνας μιας και σκόραρε και τα δυο τέρματα της ομάδας του.</b>
      </p>
      <p>Όταν η μπάλα φθάνει στα πόδια ξέρεις πως κάτι καλό θα βγει, μιας και έχει αυτή την άνεση, το μαγικό άγγιγμα πάνω στη μπάλα, και φυσικά την αυτοπεποίθηση να κάνει τα πάνα.</p>
      <p>Το πρώτο τέρμα ήταν εντυπωσιακό, αφού είπε ευχαριστώ στον Καλτσά για την εντυπωσιακή του μπαλιά, με μια απλή του κίνηση όχι μόνο καθάρισε τον Μπογκαντίνοφ, αλλά και τους αμυντικούς του Εθνικού που έτρεχαν να προλάβουν. Στο δεύτερο τέρμα, η άνεση με την οποία έστειλε τη μπάλα στη μια γωνιά και τον Μπογκαντίνοφ στην άλλη είναι εντυπωσιακή. Ψύχραιμος, μέτρησε τα βήματα και έστειλε τη μπάλα στο πλεκτό.</p>
      <p>Γενικότερα ο Ράγιος γουστάρει το ρόλο του στην Ανόρθωση του Τιμούρ Κετσπάγια και το αποδεικνύει σε κάθε παιχνίδι. Η Ανόρθωση έδωσε συνολικά 9 αγώνες στο πρωτάθλημα και ο Ράγιος σκόραρε 10 φορές. Είναι ο πιο παραγωγικός και ουσιαστικός ποδοσφαιριστή σε όλο το πρωτάθλημα της Κύπρου μέχρι στιγμής.</p>
      <p>Και ύστερα πως να μην μεταφέρεις άμεσα τη συζήτηση για επέκταση συμβολαίου. Το θέλει η Ανόρθωση, το θέλει και ο Ράγιος. Και άμα θέλει η νύφη και ο γαμπρός, το πάντρεμα θα γίνει.</p>
      <p>Ας κρατήσουμε όμως πως για ακόμη μια φορά ο Ρούμπεν Ράγιος ήταν ο κορυφαίος, και πλέον όλοι στην Ανόρθωση «πίνουν στο όνομα του» με την ευχή να συνεχίσει έτσι ακριβώς.</p>
    </article>
  </body>
</html>