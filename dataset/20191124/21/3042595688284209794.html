<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/raser-etter-hoppsjokk/71855520"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T21:56:52+00:00"/>
    <meta property="og:title" content="Raser etter hoppsjokk"/>
    <meta property="og:description" content="Den polske hjemmehelten Piotr Zyla (32) falt og gikk blodig ut av bakken. Viftet vekk legene og ville hoppe andre omgang. - Hvorfor måtte det hoppes i så sterk vind?"/>
  </head>
  <body>
    <article>
      <h1>Raser etter hoppsjokk</h1>
      <h2>Den polske hjemmehelten Piotr Zyla (32) falt og gikk blodig ut av bakken. Viftet vekk legene og ville hoppe andre omgang. - Hvorfor måtte det hoppes i så sterk vind?</h2>
      <address><time datetime="2019-11-24T21:56:52+00:00">24 Nov 2019, 21:56</time> by <a rel="author">TORE ULRIK BRATLAND</a></address>
      <p>Det ble en etterlengtet opptur for Daniel-André Tande i Wisla i Polen søndag. Den skadeforfulgte hopperen gikk til topps i sesongens første, individuelle verdenscuprenn. På de neste plassene fulgte Anze Lanisek fra Slovenia og Kamil Stoch fra Polen.</p>
      <p>
        <b>Men etterpå var det ikke tredjeplassen til Stoch som var fokuset i Polen. Derimot fallet til Piotr Zyla i første omgang.</b>
      </p>
      <p>Zyla mistet balansen etter et hopp på 119 meter. Han ble kastet rundt på sletta og det gikk et gisp gjennom publikum. Den polske veteranen skal ha vært borte en liten stund. Men til slutt reiste han seg, viftet bort det medisinske personellet - og ville opp på toppen igjen. Det var tydelig at han var ute av stand til å tenke klart.</p>
      <figure>
        <img src="https://dbstatic.no/71855632.jpg?imageId=71855632&amp;x=3.7037037037037&amp;y=12.445414847162&amp;cropw=91.595441595442&amp;croph=84.279475982533&amp;width=643&amp;height=387"/>
        <figcaption><b>FALLDRAMA:</b> Piotr Zyla mistet balansen etter nedslaget og gikk i bakken. Foto: NTB scanpix Vis mer</figcaption>
      </figure>
      <p>Bildene viser en blodig Zyla på sletta i Adam Malysz-bakken. Dette er ikke noe du ser altfor ofte i hoppbakken, selv om fall inntreffer fra tid til annen. Denne helga var det ekstremt mange som gikk over ende i Wisla.</p>
      <p>
        <b>Den polske avisa <a href="http://www.sport.pl/skoki/7,65074,25443674,skandaliczny-przebieg-konkursu-to-wina-tvp-powodem-moze-byc.html#s=SMT_Link_4">sport.pl </a>skriver at forholdene var «skandaløse». - Hvorfor måtte hopperne sette utfor i så sterk vind? spør avisa.</b>
      </p>
      <p>Rennet startet klokka 13.00. Vanligvis ville det gått klokka 16.00. Men på grunn av «Junior Eurovision Song Contest» - som ble arrangert av den polske kringkasteren TVP søndag - ble rennet flyttet tre timer fram.</p>
      <p>Vanligvis er vindforholdene i bakken bedre klokka 16.00 enn klokka 13.00.</p>
      <figure>
        <img src="https://dbstatic.no/71855636.jpg?imageId=71855636&amp;x=0&amp;y=14.906832298137&amp;cropw=100&amp;croph=79.91718426501&amp;width=643&amp;height=387"/>
        <figcaption><b>NEDE FOR TELLING:</b> Medisinsk personell stormet til etter at Piotr Zyla gikk i bakken. Foto: NTB scanpix Vis mer</figcaption>
      </figure>
      <p>
        <b>- Bingo, konkluderer sport.pl, som mener vinden ikke bare gikk utover konkurransen: Også helsa til hopperne var truet.</b>
      </p>
      <p>- Jeg har vært sjef for rennene her mange ganger. Men jeg har aldri vært borti en så vanskelig konkurranse, sier rennsjef Agnieszka Baczkowska.</p>
      <figure>
        <img src="https://dbstatic.no/71855638.jpg?imageId=71855638&amp;x=0&amp;y=0&amp;cropw=99.844720496894&amp;croph=98.541919805589&amp;width=643&amp;height=811"/>
        <figcaption><b>PÅ BEINA IGJEN:</b> Hopperen valgte å gå for egen maskin ut av bakken. Foto: NTB scanpix Vis mer</figcaption>
      </figure>
      <p>- Hvis det bare var opp til oss, hadde rennet startet klokka 18.00. Værforholdene er krevende her. Det er best å hoppe etter at mørket har kommet.</p>
      <figure>
        <iframe data-src="https://twitter.com/pawelbae/status/1198567302666637312?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Norges trener, Alexander Stöckl, bekrefter overfor Dagbladet at forholdene i bakken var krevende.</p>
      <p>
        <b>- Både juryen og arrangøren gjorde en kjempejobb. Det var forsvarlig å hoppe etter min mening, sier han.</b>
      </p>
      <p>- Men det var krevende i landinga. Med varmegrader var det ekstremt vanskelig å holde bakken i stand. Det var ikke mulig å gjøre det bedre enn sånn det var.</p>
      <figure>
        <iframe data-src="https://twitter.com/sportradiopl/status/1198567976498290707?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Stöckl anslår at rundt ti hoppere falt i hoppbakken i løpet av helga. Tre av dem var nordmenn - Robert Johansson, Thomas Aasen Markeng og Marius Lindvik.</p>
      <p>
        <b>- Jeg har ikke vært borti liknende. Men ingen ble alvorlig skadet. Det er et godt tegn, sier Stöckl.</b>
      </p>
      <p>Det skal etter forholdene stå bra til med Zyla, selv om han var tydelig rystet.</p>
      <p>For nordmennene ble helga uansett en solid opptur med andreplass i lagkonkurransen lørdag og Tandes førsteplass søndag. Han hoppet 127 og 129 meter.</p>
      <p>- Dette gir oss selvtillit. Det bekrefter at vi har gjort en god jobb gjennom sommeren. Vi er rustet til sesongen og er veldig fornøyd, sier Stöckl.</p>
      <p>- Utrolig deilig, sa Tande til hopplandslagets <a href="https://twitter.com/Norskijump">sosiale kanaler</a> etter verdenscupseier nummer seks i karrieren.</p>
      <h4>RESULTATER</h4>
      <p>
        <i>Verdenscup hopp menn søndag, storbakke:</i>
      </p>
      <p>1) Daniel Andre Tande, Norge 241,4 (127,0-129,0), 2) Anze Lanisek, Slovenia 225,6 (126,0-126,0), 3) Kamil Stoch, Polen 224,2 (118,0-126,5), 4) Ryoyu Kobayashi, Japan 224,0 (124,5-120,5), 5) Daiki Ito, Japan 223,2 (130,5-123,5), 6) Timi Zajc, Slovenia 222,3 (119,0-134,5), 7) Dawid Kubacki, Polen 221,4 (125,0-127,5), 7) Karl Geiger, Tyskland 221,4 (127,0-118,0), 9) Robin Pedersen, Norge 219,8 (136,0-118,0), 10) Junshiro Kobayashi, Japan 217,4 (117,0-129,5).</p>
      <p>Øvrige norske: 11) Robert Johansson, Norge 216,6 (130,5-119,0), 14) Marius Lindvik, Norge 213,0 (126,0-122,0), 16) Johann Andre Forfang, Norge 209,3 (114,0-136,0), 22) Thomas Aasen Markeng, Norge 195,3 (124,0-109,5).</p>
    </article>
  </body>
</html>