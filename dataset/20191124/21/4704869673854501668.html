<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/kard-nycz-do-wspolnoty-wietnamskiej-widac-w-was-przyszlosc-kosciola/"/>
    <meta property="og:site_name" content="eKAI"/>
    <meta property="article:published_time" content="2019-11-24T21:58:00+00:00"/>
    <meta property="og:title" content="Kard. Nycz do wspólnoty wietnamskiej: widać w was przyszłość Kościoła"/>
    <meta property="og:description" content="-Jest dla mnie radością patrzeć na was młodych, rozśpiewanych, rozmodlonych – powiedział kard. Nycz do wspólnoty wietnamskiej zgromadzonej na Mszy św. w kościele pw. Św. Stanisława Kostki w Mrokowie k"/>
  </head>
  <body>
    <article>
      <h1>Kard. Nycz do wspólnoty wietnamskiej: widać w was przyszłość Kościoła</h1>
      <address><time datetime="2019-11-24T21:58:00+00:00">24 Nov 2019, 21:58</time> by <a rel="author">maj</a></address>
      <p>
        <b>-Jest dla mnie radością patrzeć na was młodych, rozśpiewanych, rozmodlonych – powiedział kard. Nycz do wspólnoty wietnamskiej zgromadzonej na Mszy św. w kościele pw. Św. Stanisława Kostki w Mrokowie k. Wólki Kosowskiej. Metropolita warszawski poświęcił kaplicę w kościele dolnym, gdzie odtąd gromadzić się będą Wietnamczycy na cotygodniowej liturgii oraz obraz św. Andrzeja Nguyen Kim Thinga – jednego ze 117 męczenników wietnamskich. Podkreślił, że we wspólnocie wietnamskiej widać przyszłość Kościoła.</b>
      </p>
      <p>Obraz św. Andrzeja Nguyen Kim Thinga poświęcony został na początku liturgii. Sprawowana była ona przez kard. Nycza w języku polskim. Natomiast akt pokuty, modlitwa wiernych, czytania, psalm i wszystkie pieśni zabrzmiały w języku wietnamskim. Ewangelia została odczytana w obu językach. Homilię wygłosił po polsku kard. Nycz. Została ona następnie przetłumaczona na wietnamski przez ks. Józefa Them, werbistę z Wietnamu obecnie mieszkającego w Warszawie, duszpasterza wspólnot wietnamskich. Modlitwie towarzyszyła bogata oprawa muzyczna z udziałem zespołu złożonego z młodych Wietnamczyków. Licznie zgromadziły się też dzieci.</p>
      <p>-Jest dla mnie radością patrzeć na was młodych, rozśpiewanych, rozmodlonych – powiedział kard. Nycz. Przypomniał, że święci męczennicy wietnamscy, których wspomnienie obchodzone jest jutro, 24 listopada, to przykład dla całego Kościoła. Nawiązując do czytań mszalnych, przypomniał, że Pan Jezus mówi tym, którzy chcą Go naśladować, by brali swój krzyż. Zaznaczył, że niektórzy wezwani są do zmagań z najróżniejszymi przeciwnościami, niektórzy – wprost do oddania swego życia. – Męczennicy wietnamscy to przykład oddania życia w obronie wartości najważniejszych – powiedział.</p>
      <p>Wyraził radość z obecności wspólnoty wietnamskiej w parafii w Mrokowie i w archidiecezji warszawskiej. Zwracając uwagę na liczną obecność i zaangażowanie dzieci i młodzieży zaznaczył, że we wspólnocie widać przyszłość Kościoła. Przypomniał też, jak bardzo uwagę na kontynent azjatycki zwraca papież Franciszek, który właśnie odbywa pielgrzymkę do Japonii i Tajlandii.</p>
      <p>-Przypominacie nam, że Kościół jest powszechny, że czcimy tego samego Boga. Uczycie nas w Polsce wielu dobrych rzeczy. Dziękujemy wam za wszystko – powiedział kard. Nycz. Podziękował też proboszczowi parafii św. Stanisława Kostki za udostępnienie wspólnocie wietnamskiej kościoła oraz księżom werbistom, którzy od lat opiekują się migrantami z Wietnamu.</p>
      <p>Na zakończenie liturgii kopię obrazu św. Andrzeja Nguyen Kim Thinga przekazano metropolicie warszawskiemu z dziękczynieniem za odprawioną Eucharystię i prośbą o dalszą modlitwę za wspólnotę wietnamską.</p>
      <p>Po liturgii w dolnym kościele, który odtąd służyć będzie Wietnamczykom odbyła się agapa.</p>
      <p>W modlitwie oprócz licznie zgromadzonych Wietnamczyków uczestniczyli również polscy parafianie.</p>
      <p>Wspólnota wietnamska w Mrokowie liczy ok. 250 osób. Większość mieszka w okolicy i pracuje w pobliskim Chińskim Centrum Handlowym w Wólce Kosowskiej. W parafii św. Stanisława Kostki wspólnota spotyka się na liturgii we własnym języku od ok. 2 lat.</p>
      <p>Jak podkreślił w rozmowie z KAI o. Jacek Gniadek SVD z Centrum Migranta Fu Shenfu, w Polsce mieszka od 20 do 30 tys. Wietnamczyków. 80 proc. Z nich w Warszawie i okolicach. Katolicy, ok. 400 osób, zrzeszeni są w dwóch wspólnotach: w kościele św. Jadwigi na Żeraniu i właśnie w Mrokowie. Opiekuje się nimi dwóch duszpasterzy. O. Józef Them SVD oraz o. Malejko SVD, który 4 lata spędził w Wietnamie.</p>
      <p>Werbiści pracują wśród wietnamskich migrantów już od lat. 90 – tych XX w. Od 2005 r. działa Centrum Migranta Fu Shenfu, które oprócz opieki duszpasterskiej organizuje m.in. naukę języka polskiego dla migrantów. Z lekcji tych korzysta obecnie 150 osób.</p>
      <footer>Mroków k. Wólki Kosowskiej Ⓒ Ⓟ</footer>
    </article>
  </body>
</html>