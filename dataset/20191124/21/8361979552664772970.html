<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/novini-nauki-shcho-bulo-do-velikogo-vibuhu-i-revolyuciya-v-energetici-50055362.html"/>
    <meta property="og:site_name" content="НВ"/>
    <meta property="article:published_time" content="2019-11-24T21:35:00+00:00"/>
    <meta property="og:title" content="Що було до Великого вибуху і революція в енергетиці"/>
    <meta property="og:description" content="Цього тижня ми задумалися про те, що було до Великого вибуху і вдосталь помріяли про майбутню революції в енергетиці."/>
  </head>
  <body>
    <article>
      <h1>Що було до Великого вибуху і революція в енергетиці</h1>
      <h2>Цього тижня ми задумалися про те, що було до Великого вибуху і вдосталь помріяли про майбутню революції в енергетиці.</h2>
      <address><time datetime="2019-11-24T21:35:00+00:00">24 Nov 2019, 21:35</time> by <a rel="author">Олексій Бондарєв</a></address>
      <p>1 <b>Революція в енергетиці</b></p>
      <p>Що б ви зробили, якби у вас було трохи більше $100 млрд? Хтось купив би тропічний острів, свою футбольну команду тощо. А засновник Microsoft Білл Гейтс, наприклад, витратив частину цих грошей на фінансування стартапу, що може врятувати Землю від екологічної катастрофи.</p>
      <p>Американський стартап, спонсорований Гейтсом, таємно <a href="https://techno.nv.ua/ukr/popscience/alternativna-energetika-chi-vryatuye-zemlyu-ponovlyuvana-elektrika-50054679.html">розробив революційну станцію сонячної електроенергії</a>, яку можна буде використовувати в промислових цілях.</p>
      <p>Використовуючи енергію сонячного світла, інженери навчилися створювати температуру 1000 градусів Цельсія. В разі успішного масштабування такої технології, на нашій планеті може значно скоротитися споживання викопного палива.</p>
      <p>2 <b>Порятунок Венеції</b></p>
      <p>Епічна повінь цього тижня змусила весь світ говорити про Венецію.</p>
      <p>До того ж не про її красу, а про можливі <a href="https://techno.nv.ua/ukr/popscience/povin-u-veneciji-shcho-stalosya-i-yak-virishuvati-problemu-50054419.html">способи порятунку cаме цієї краси від знищення</a>.</p>
      <p>Італійські вчені вважають, що з нинішніми темпами підвищення глобального рівня моря Венеція може повністю зануритися під воду вже до 2100 року. Щоб уникнути цього, на початку 2000-х у Венеційській лагуні почали реалізацію проекту системи мобільних плавучих шлюзів для захисту трьох основних проток у Венеційській лагуні.</p>
      <p>Металеві шлюзи завдовжки від 20 до 30 метрів, завширшки 20 метрів і завтовшки п’ять метрів заповнені водою і встановлені на укріпленому бетоном морському дні.</p>
      <p>Коли рівень води підвищується понад норму, у шлюзи подають стиснене повітря, щоб злити з них воду і підняти вертикально. Конструкція піднімається у верхнє положення за 30 хвилин і повертається назад за 15 хвилин, «спускаючи воду» з проток.</p>
      <p>Звучить епічно, але сьогодні вчені вже не впевнені в тому, що ця конструкція зможе захистити Венецію від зростаючого рівня Світового океану.</p>
      <p>3 <b>Вода на Європі</b></p>
      <p>Не втомлююся захоплюватися точністю пророцтва британського фантаста Артура Кларка про наявність на Європі, супутнику Юпітера, океану, прихованого кіркою льоду.</p>
      <p>Цього тижня вчені отримали чергове підтвердження цієї гіпотези — вони <a href="https://techno.nv.ua/ukr/popscience/vcheni-pidtverdili-nayavnist-vodi-na-suputniku-yupitera-50054502.html">встановили, що на Європі є водяна пара</a>.</p>
      <p>Їй просто нізвідки взятися там, окрім як з океану, що розміщується під крижаним покривом, вважають вчені. Якщо він дійсно існує, це означатиме, що Кларк мав рацію. Рідке ядро Європи перебуває в русі під впливом гравітації Юпітера і зігріває океан, який зверху вкритий шапкою льоду через те, що на поверхні вода стикається з холодом космічного простору.</p>
      <p>4 <b>Що було до Великого вибуху</b></p>
      <p>Багатьом людям «старої формації» досі важко прийняти концепцію Великого вибуху і взагалі змиритися з тим, що «створений богом» Всесвіт існував не завжди.</p>
      <p>Можу собі уявити, як складно їм буде усвідомити, що є й далекосяжніші гіпотези.</p>
      <p>Як наприклад, ось ця. Група дослідників наводить гідну аргументацію на користь того, що до Великого вибуху існували екзотичні частинки, а гравітація підпорядковувалася іншим законам.</p>
      <p>Прочитати про це докладніше можна в нашому великому <a href="https://techno.nv.ua/ukr/popscience/velikiy-vibuh-nove-doslidzhennya-svidchit-yak-zarodivsya-vsesvit-novini-tehnologiy-50055341.html">матеріалі про зародження Всесвіту</a>. І запасайтеся чаєм з бутербродами. Це довге і захопливе читання.</p>
      <p>Читайте також:</p>
      <ul>
        <li>
          <a href="https://techno.nv.ua/ukr/popscience/novini-nauki-kvantova-perevaga-google-i-yak-vlashtovana-udacha-50050081.html">Анатомія удачі і квантова перевага</a>
        </li>
        <li>
          <a href="https://nv.ua/ukr/opinion/novini-nauki-vira-v-diyavola-i-zagadki-vsesvitu-50051328.html">Віра в Диявола і загадки Всесвіту</a>
        </li>
        <li>
          <a href="https://nv.ua/ukr/opinion/novini-nauki-kinec-vsesvitu-teoriya-vsogo-poryatunok-vid-globalnogo-poteplinnya-50052668.html">Кінець Всесвіту і теорія всього</a>
        </li>
      </ul>
    </article>
  </body>
</html>