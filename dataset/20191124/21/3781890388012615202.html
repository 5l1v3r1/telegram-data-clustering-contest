<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743405"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T21:23:00+00:00"/>
    <meta property="og:title" content="&quot;สเปน&quot;โค่นแคนาดาคว้าแชมป์เดวิสคัพ"/>
    <meta property="og:description" content="'สเปน' ผงาดคว้าแชมป์เทนนิส เดวิส คัพ ไปครองเป็นสมัยที่ 6 หลังต้อน 'แคนาดา' ขาดลอย 2-0 คู่ในรอบชิงดำ"/>
  </head>
  <body>
    <article>
      <h1>"สเปน"โค่นแคนาดาคว้าแชมป์เดวิสคัพ</h1>
      <address>
        <time datetime="2019-11-24T21:23:00+00:00">24 Nov 2019, 21:23</time>
      </address>
      <p>
        <b>"สเปน" ผงาดคว้าแชมป์เทนนิส เดวิส คัพ ไปครองเป็นสมัยที่ 6 หลังต้อน "แคนาดา" ขาดลอย 2-0 คู่ในรอบชิงดำ</b>
      </p>
      <p>ศึกเทนนิสทีมชาติชิงแชมป์โลก "เดวิส คัพ ไฟนอลส์ 2019" รอบชิงชนะเลิศ ที่นครมาดริด ประเทศสเปน เมื่อวันอาทิตย์ที่ผ่านมา ทีมนักหวดลูกสักหลาดหนุ่มสเปน มีคิวลงดวลแร็กเกตกับ แคนาดา ที่ผ่านเข้าชิงดำเป็นครั้งแรก ผลปรากฏว่า ประเภทชายเดี่ยวคู่แรก โรเบร์โต เบาติสตา อากุต นักหวดมือ 2 ของสเปน ไล่ทุบ เฟลิกซ์ ออเกอร์-อาเลียสซิเม ของแคนาดา ขาดลอย 2 เซตรวด 7-6 (7-3), 6-3 เก็บแต้มให้เจ้าถิ่นขึ้นนำก่อน 1-0 คู่<br/><br/>ขณะที่ประเภทชายเดี่ยวคู่ที่ 2 ราฟาเอล นาดาล นักหวดมือ 1 ของโลกจากสเปน ไม่ทำให้กองเชียร์เพื่อนร่วมชาติในสังเวียน ลา กาฆา มาจิกา ต้องผิดหวัง หลังเอาชนะ เดนิส ชาโปวาลอฟ มือ 1 ของแคนาดา ไปได้อย่างงดงาม 2 เซตรวด 6-3, 7-6 (9-7) ทำให้ สเปน คว้าชัยไปอย่างเด็ดขาด 2-0 คู่ โดยไม่ต้องไปลุ้นต่อในแมตช์ที่ 3 ประเภทชายคู่ พร้อมคว้าแชมป์ เดวิส คัพ ไปครองเป็นสมัยที่ 6.<br/><br/><b>ภาพ gettyimages</b></p>
    </article>
  </body>
</html>