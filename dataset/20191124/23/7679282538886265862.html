<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-political-drama-ajit-pawar-hide-reality-form-bjp-devendra-fadnavis-2866959.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T23:17:24+00:00"/>
    <meta property="og:title" content="महाराष्ट्र का सियासी ड्रामा: क्या अजीत पवार ने विधायकों को लेकर भाजपा को भी अंधेरे में रखा?"/>
    <meta property="og:description" content="महाराष्ट्र के सियासी ड्रामे में कौन किसका साथ दे रहा है और कौन किसको धोखा दे रहा है, इस पर भी रहस्य बरकरार है। एनसीपी नेता अजीत पवार ने भाजपा से मिलकर उप मुख्यमंत्री पद की शपथ तो ले ली लेकिन, अब सवाल..."/>
  </head>
  <body>
    <article>
      <h1>महाराष्ट्र का सियासी ड्रामा: क्या अजीत पवार ने विधायकों को लेकर भाजपा को भी अंधेरे में रखा?</h1>
      <address><time datetime="2019-11-24T23:17:24+00:00">24 Nov 2019, 23:17</time> by <a rel="author">मदन जैड़ा,नई दिल्ली</a></address>
      <p>महाराष्ट्र के सियासी ड्रामे में कौन किसका साथ दे रहा है और कौन किसको धोखा दे रहा है, इस पर भी रहस्य बरकरार है। एनसीपी नेता अजीत पवार ने भाजपा से मिलकर उप मुख्यमंत्री पद की शपथ तो ले ली लेकिन, अब सवाल उठ रहे हैं कि क्या उन्होंने उनको समर्थन दे रहे विधायकों की संख्या को लेकर भाजपा को सब साफ कर दिया था या नहीं।</p>
      <p>महाराष्ट्र के ताजा हालात बताते हैं कि सिर्फ पांच विधायक ही अजीत पवार के साथ हैं। या फिर अंदर ही अंदर कोई और खिचड़ी पक रही है? आमतौर पर जब भी किसी दल में टूट होती है तो अलग होने वाला गुट यह सुनिश्चित कर लेता है कि उसके पास दो तिहाई विधायकों का समर्थन हो। ताकि दलबदल कानून आड़े नहीं आये। या फिर इतने विधायक हों जिससे सरकार फ्लोर टेस्ट तो पास कर ही ले।</p>
      <p>
        <a href="https://www.livehindustan.com/national/story-maharashtra-floor-test-videography-demand-by-shiv-sena-ncp-congress-in-supreme-court-2866958.html">
          <b>महाराष्ट्र में विश्वासमत के दौरान वोटिंग की वीडियोग्राफी कराने की मांग</b>
        </a>
      </p>
      <p>पर इस मामले में साफ है अजीत पवार ने ऐसा कोई पुख्ता इंतजाम नहीं किया। उनका ध्यान इस बात पर रहा है कि 54 विधायकों के हस्ताक्षर वाला पत्र राज्यपाल को सौंप दिया जाए। भले ही वह किसी और मकसद से तैयार किया गया था। पर पत्र से भाजपा को सरकार बनाने का मौका तो मिल गया। पर छह दिन बाद जब फ्लोर टेस्ट होगा तो संख्या कहां से आएगी।</p>
      <p>जानकारों का मानना है 49 विधायकों का शरद पवार के समक्ष पेश होने से साफ हो गया कि वे अजीत वार के साथ नहीं हैं। यदि उन्हें अजीत के साथ जाना होता तो लौटने की जरूरत नहीं थी। जैसा कि बाकी 4-5 विधायकों ने किया। इससे दो बातें साफ हो गई हैं। एक अजीत के विद्रोह की खबर शरद पवार को नहीं थी। दूसरे, अजीत विधायकों को तोड़ने में कामयाब नहीं हो पाए।</p>
      <p>
        <a href="https://www.livehindustan.com/national/story-maharashtra-power-game-bjp-ncp-shiv-sena-congress-ajit-pawar-meets-devendra-fadnavis-late-night-2866951.html">
          <b>महाराष्ट्र में सत्ता संग्राम : दिल्ली से मुंबई तक मोर्चेबंदी में जुटे दल, आधी रात में फडणवीस से मिले अजित पवार</b>
        </a>
      </p>
      <p>दरअसल, उनके पास इसके लिए समय भी नहीं था। इस दौरान उनके पास इतना वक्त था कि वे एक बनी बनाई चिट्ठी को राज्यपाल तक पहुंचा पाते। 54 विधायकों से बात करके उन्हें पार्टी छोड़ने के लिए मनाने में ज्यादा समय की दरकार होती। हो सकता है कुछ विधायकों से उन्होंने बात की हो व उनमें से उपरोक्त चार-पांच को ही वे तैयार कर पाए हों।</p>
      <p><b>खतरा अब भी बना हुआ, आज कोर्ट में होनी है सुनवाई</b><br/>सवाल यह उठता है कि क्या उन्होंने इसकी जानकारी भाजपा के रणनीतिकारों को नहीं दी होगी? यदि दी तो भाजपा के पास इसका क्या विकल्प है। क्योंकि उसका काम अजीत के पांच विधायकों से नहीं चल सकता। कम से कम 25 विधायक चाहिए। अब यदि भाजपा को 20 और विधायकों का इंतजाम खुद करना पड़े तो अजीत पवार को उप मुख्यमंत्री बनाने का फायदा क्या हुआ?</p>
      <p>इन हालात में सुप्रीम कोर्ट से भाजपा को फिलाहल राहत ही मिली है। पहले दिन सुनवाई के दौरान कर्नाटक की तरह फ्लोर टेस्ट के आदेश नहीं दिए गए। नहीं तो महाराष्ट्र में भी कर्नाटक का इतिहास दोहराया जाता। पर यह खतरा अभी भी बना हुआ है। सोमवार को कोर्ट में सुनवाई होनी है। </p>
    </article>
  </body>
</html>