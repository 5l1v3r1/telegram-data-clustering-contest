<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/karnataka-political-tactics-and-maharashtra-political-twist-similarities.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T23:17:00+00:00"/>
    <meta property="og:title" content="കർണാടക–മഹാരാഷ്ട്ര: സമാനതകളേറെ; അടവുകൾ പഴയതു തന്നെ"/>
    <meta property="og:description" content="ബെംഗളൂരു∙ 2018 മേയ് 15നു കർണാടക നിയമസഭാ തിരഞ്ഞെടുപ്പു ഫലം പുറത്തുവന്നതിനെ തുടർന്നുണ്ടായ രാഷ്ട്രീയ നാടകങ്ങൾക്കു മഹാരാഷ്ട്രയിലെ സാഹചര്യവുമായി ഏറെ.karnataka politicql tactics are same in maharashtra. maharashtra government formation.. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>കർണാടക–മഹാരാഷ്ട്ര: സമാനതകളേറെ; അടവുകൾ പഴയതു തന്നെ</h1>
      <address><time datetime="2019-11-24T23:17:00+00:00">24 Nov 2019, 23:17</time> by <a rel="author">മനോരമ ലേഖകൻ</a></address>
      <p>ബെംഗളൂരു∙ 2018 മേയ് 15നു കർണാടക നിയമസഭാ തിരഞ്ഞെടുപ്പു ഫലം പുറത്തുവന്നതിനെ തുടർന്നുണ്ടായ രാഷ്ട്രീയ നാടകങ്ങൾക്കു മഹാരാഷ്ട്രയിലെ സാഹചര്യവുമായി ഏറെ സമാനതകളുണ്ട്. ഒറ്റയ്ക്കാണ് മത്സരിച്ചതെങ്കിലും ഫല പ്രഖ്യാപനത്തിനിടെ കോൺഗ്രസും ജനതാദൾ – എസും ഒന്നിച്ചു സർക്കാർ രൂപീകരിക്കാൻ തീരുമാനിച്ചു. എന്നാൽ, സർക്കാരുണ്ടാക്കാനുള്ള പിന്തുണ ബിജെപിക്ക് ഉണ്ടെന്നും മേയ് 17നു താൻ മുഖ്യമന്ത്രിയാകുമെന്നും യെഡിയൂരപ്പ പ്രഖ്യാപിച്ചു.</p>
      <p> മേയ് 16</p>
      <p>ഏറ്റവും വലിയ ഒറ്റക്കക്ഷിയായിരുന്നെങ്കിലും ഭൂരിപക്ഷമില്ലാത്ത ബിജെപിയെ സർക്കാർ രൂപീകരിക്കാൻ ഗവർണർ വാജുഭായ് വാല ക്ഷണിച്ചു. കേവല ഭൂരിപക്ഷമായ 113 വേണ്ടിടത്ത് ബിജെപിക്കു 104 പേർ മാത്രം.</p>
      <p> മേയ് 17</p>
      <p>രാവിലെ 9ന് യെഡിയൂരപ്പ മുഖ്യമന്ത്രിയായി സത്യപ്രതിജ്ഞ ചെയ്തു. കോൺഗ്രസും ദളും സുപ്രീം കോടതിയെ സമീപിച്ചു. ആ രാത്രി സുപ്രീം കോടതി ഉറങ്ങിയില്ല.</p>
      <p> മേയ് 18</p>
      <p>കേസ് പുലർച്ചെ രണ്ടിനു പരിഗണിച്ചു. വെളുപ്പിന് 5 വരെ വാദം നീണ്ടു. 19 നു വൈകിട്ട് 4 മണിക്കു മുൻപു ഭൂരിപക്ഷം തെളിയിക്കാൻ കോടതി യെഡിയൂരപ്പ സർക്കാരിനോട് ആവശ്യപ്പെട്ടു.</p>
      <p> മേയ് 19</p>
      <p>കേവല ഭൂരിപക്ഷത്തിന് എണ്ണം തികയില്ലെന്നു വന്നതോടെ വിശ്വാസവോട്ടിനു പോലും കാത്തുനിൽക്കാതെ, 55 മണിക്കൂർ മാത്രം കൈവശമിരുന്ന മുഖ്യമന്ത്രിപദം ഉപേക്ഷിച്ച് യെഡിയൂരപ്പ പടിയിറങ്ങി. </p>
      <p>തുടർന്നു സർക്കാർ രൂപീകരിക്കാൻ ദൾ-കോൺഗ്രസ് സഖ്യത്തെ ഗവർണർ ക്ഷണിച്ചു; കുമാരസ്വാമി മുഖ്യമന്ത്രിയായി അധികാരമേറ്റു.</p>
      <p> 2019 ജൂലൈ 26 </p>
      <p>ഭരണപക്ഷത്തെ 17 എംഎൽഎമാരെ രാജിവയ്പിച്ച് കേവല ഭൂരിപക്ഷം ഉറപ്പാക്കി കുമാരസ്വാമി സർക്കാരിനെ അട്ടിമറിച്ച് യെഡിയൂരപ്പ വീണ്ടും അധികാരം നേടി.</p>
      <p>
        <b>അന്നും ചോദിച്ചു രണ്ടു കത്ത്</b>
      </p>
      <p>ന്യൂഡൽഹി ∙ മഹാരാഷ്ട്ര കേസിൽ ഗവണറുടെയും ദേവേന്ദ്ര ഫഡ്നാവിന്റെയും കത്തുകൾ പരിശോധിക്കാനുള്ള സുപ്രീം കോടതി തീരുമാനം കർണാടകയുടെ ആവർത്തനം. സർക്കാരുണ്ടാക്കാൻ അവകാശവാദമുന്നയിച്ച് ബിജെപി നിയമസഭാ കക്ഷി നേതാവ് ബി.എസ്.യെഡിയൂരപ്പ ഗവർണർക്കു നൽകിയ 2 കത്തുകൾ ഹാജരാക്കാനാണ് കോടതി കഴിഞ്ഞ വർഷം മേയ് 17നു നിർദേശിച്ചത്.</p>
      <p>പിറ്റേന്ന്, കത്തുകൾ പരിശോധിച്ചശേഷം, ഭൂരിപക്ഷം തെളിയിക്കാൻ ഗവർണർ നൽകിയ 15 ദിവസ സമയപരിധി ഒരു ദിവസമാക്കി കുറയ്ക്കാൻ കോടതി നിർദേശിച്ചു. മഹാരാഷ്ട്രയിൽ ഫഡ്നാവിസ് സത്യപ്രതിജ്ഞ ചെയ്തു കഴിഞ്ഞു. കർണാടകയിൽ യെഡിയൂരപ്പ സത്യപ്രതിജ്ഞ ചെയ്യുന്നതിനു മുൻപാണ് ഇടപെടലുണ്ടായത്. </p>
    </article>
  </body>
</html>