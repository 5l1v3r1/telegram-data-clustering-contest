<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/yeryuzundeki-yildizlar-makale,470767.html"/>
    <meta property="og:site_name" content="KamuAjans"/>
    <meta property="article:published_time" content="2019-11-24T23:12:00+00:00"/>
    <meta property="og:title" content="Yeryüzündeki Yıldızlar"/>
    <meta property="og:description" content="Siz hiç yeryüzündeki yıldızları gördünüz mü? Yüreği dağ kadar olan görür onları. Okyanus kadar olan… Biz onlara yerdeki yıldızlar diyoruz. Hepsi ışıl ışıl, tertemiz… Beyazın içindeki en beyaz… Hepsi birbirinden kıymetli özel..."/>
  </head>
  <body>
    <article>
      <h1>Yeryüzündeki Yıldızlar</h1>
      <address><time datetime="2019-11-24T23:12:00+00:00">24 Nov 2019, 23:12</time> by <a rel="author">Gürhan Gürses</a></address>
      <p>Siz hiç yeryüzündeki yıldızları gördünüz mü?</p>
      <p>Yüreği dağ kadar olan görür onları.</p>
      <p>Okyanus kadar olan…</p>
      <p>Biz onlara yerdeki yıldızlar diyoruz.</p>
      <p>Hepsi ışıl ışıl, tertemiz…</p>
      <p>Beyazın içindeki en beyaz…</p>
      <p>Hepsi birbirinden kıymetli özel ve güzel çocuklar.</p>
      <p>Ve o yıldızların özgürce dolaştığı maviliklere hiç şahit oldunuz mu?</p>
      <p>Bir avuç öğretmen…</p>
      <p>Yüreği kocaman olan…</p>
      <p>Siz kuş olursanız onlar sizin uçmanızı sağlayacak olan kanat olurlar.</p>
      <p>Siz çiçek olursanız onlar sizin rengârenk açmanızı ve mis gibi kokmanızı sağlayacak olan toprak olurlar.</p>
      <p>Teşekkür edeceksek bu öğretmenlere etmeliyiz.</p>
      <p>Günümüzü kutlayacaksak bu öğretmenlerin gününü kutlamalıyız.</p>
      <p>Cefakâr, fedakâr ve elleri öpülesi öğretmenler…</p>
      <p>Hangi özel çocuktan bahsedeyim size?</p>
      <p>Hepsi dünya tatlısı…</p>
      <p>Saygılı, sempatik ve en önemlisi eğitimli…</p>
      <p>Milli değerlere duyarlı, hassas ve bir o kadar da etkinliklerde cesur, özgüvenli…</p>
      <p>Canım Öğretmenim adlı şiiri okuyan yakışıklı hemşerimiz Mehmet Karadayı’dan mı bahsedeyim size, Öğretmenim adlı şiiri okuyan dünyalar güzeli Şeyma Polat’tan mı bahsedeyim yoksa İstiklal Marşımızı işaret diliyle okuyan ayrıca Sevgili Öğretmenim adlı şiiri okuyan canımın içi İrem Vardı’yı mı anlatayım? Batuhan’ı, Mahmut’u saymıyorum daha. Ve onlarca çocuğumuz, gencimiz… Bu ülkede vicdanı ve şefkati zirve olan eğitmenlerimiz, eğitimcilerimiz, öğreticilerimiz ve öğretmenlerimiz var.</p>
      <p>Asla umudumuzu kaybetmeyelim. Bugün bir kez daha anladım ki öğretmenlik hakikaten en kutsal meslektir.</p>
      <p>Malatya Down Sendromlular Derneği Spor Kulübü Başkanı Nursel VARDI Hanımefendi iyi ki varsınız.</p>
      <p>Sonay Öğretmenim…</p>
      <p>Ali Öğretmenim…</p>
      <p>Nazime Hanım…</p>
      <p>İnönü Üniversitesi Engellilerde Egzersiz ve Spor Eğitim Bölümü Öğrencileri…</p>
      <p>Özel çocuklarımızın anneleri babaları…</p>
      <p>Ve ismini sayamadığım nicesi…</p>
      <p>İyi ki varsınız.</p>
      <p>Gönüllülük esastır bu işte.</p>
      <p>Karakter hakeza.</p>
      <p>Duruş.</p>
      <p>Ve kocaman bir gönle sahip olmanız icap etmektedir.</p>
      <p>Herkesin yapabileceği ve altından başarıyla, gururla ve sevgiyle çıkabileceği bir iş değil.</p>
      <p>Her yüreğin harcı da değil.</p>
      <p>İşte bir avuç gönül insanı dünyalar kadar önemli bir işe imza atıyorlar.</p>
      <p>Özel çocuklarla güzel işlere imza atıyorlar.</p>
      <p>Bizler de naçizane bu güzelliğin attığı yüreklere misafir oluyor ve onların ortaya koymuş olduğu güzelliklere bakıp mutlu oluyoruz.</p>
      <p>Özel çocuklar…</p>
      <p>Yanı başımızdadırlar, komşumuzdurlar, arkadaşımızdırlar belki de evimizdedirler.</p>
      <p>O kadar masum ve nettirler ki onları anlamak için hiçbir çaba göstermenize gerek yoktur.</p>
      <p>En saf halinizle olun yeter. Yalan bilmezler, hileden anlamazlar. Gözlerinde sonsuz bir gülümseme vardır ve sizlerde kendi gerçeğinizi onların gözlerinde görürsünüz: İnsan olduğunuzu… Bir yürek taşıdığınızı ve içten içe ağlayabildiğinizi…</p>
      <p>Bu dünyanın en çetrefilli, afili ve muğlak ifadelerini, karakterlerini bir kalemde es geçin. Berrak bir insan ruhu görmek isterseniz, duru bir kalbi hissetmeyi arzu ederseniz özel çocuklarla vakit geçirin kâfidir.</p>
      <p>Gürhan Gürses</p>
    </article>
  </body>
</html>