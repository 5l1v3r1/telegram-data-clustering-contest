<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S63sF/nove-vize-top-09-prijeti-eura-ci-reseni-otazky-zivotniho-prostredi"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T23:06:00+00:00"/>
    <meta property="og:title" content="Nové vize TOP 09: Přijetí eura či řešení otázky životního prostředí"/>
    <meta property="og:description" content="Opoziční TOP 09 si v neděli zvolila nové vedení strany a čerstvá předsedkyně Markéta Pekarová Adamová zároveň představila témata, se kterými by strana měla bojovat o voliče. Jako jedno z hlavních zdůraznila vstup do eurozóny. Strana chce také pod vedením nové předsedkyně stát na čele v boji se změnou klimatu. Aktivismus na tomto poli ale někteří členové mírní."/>
  </head>
  <body>
    <article>
      <h6 class="kicker">sněm TOP 09</h6>
      <h1>Nové vize TOP 09: Přijetí eura či řešení otázky životního prostředí</h1>
      <address><time datetime="2019-11-24T23:06:00+00:00">24 Nov 2019, 23:06</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <slideshow>
        <figure>
          <img src="https://echo24.cz/img/5dda8511ffd8fa2b1e664c18/1040/540/FIT?_sig=-cQfpyIeoX0Ov9bbJXG9MvAxBJpxCUZcNXcOJlNUz78"/>
          <figcaption>Nové vedení TOP 09<cite>Foto: Vojtěch Šeliga</cite></figcaption>
        </figure>
        <figure>
          <img src="https://echo24.cz/img/5ddad3b8ffd8fa2b1e6bdbef/1040/540/FIT?_sig=0fmtdRg4nNUuuNV23gBql0MR0TA3GvS1s7fPk_IVEhw"/>
          <figcaption>
            <cite>echo</cite>
          </figcaption>
        </figure>
        <figure>
          <img src="https://echo24.cz/img/5ddadbb0ffd8fa2b1e6c70a2/1040/540/FIT?_sig=AJ9lpxANcOxDsW74A4zHwnAoG-ApaQh6zTku8TufEIE"/>
          <figcaption>
            <cite>Šéfka TOP 09 Markéta Pekarová Adamová. Foto: Jan Zatorsky</cite>
          </figcaption>
        </figure>
        <figure>
          <img src="https://echo24.cz/img/5ddb8793ffd8fa2b1e77a842/1040/540/FIT?_sig=2iUcVg6ZrFqkPeZlp5Jj4UaXHboZ6dyzI_fiUEKCfeU"/>
          <figcaption>Nové vedení TOP 09<cite>Foto: Kateřina Hadrabová – TOP 09</cite></figcaption>
        </figure>
      </slideshow>
      <p>
        <b>Opoziční TOP 09 si v neděli zvolila nové vedení strany a čerstvá předsedkyně Markéta Pekarová Adamová zároveň představila témata, se kterými by strana měla bojovat o voliče. Jako jedno z hlavních zdůraznila vstup do eurozóny. Strana chce také pod vedením nové předsedkyně stát na čele v boji se změnou klimatu. Aktivismus na tomto poli ale někteří členové mírní.</b>
      </p>
      <p>„Připojení k eurozóně je posledním krokem, abychom se stali plnohodnotným členem elitního klubu EU,“ zdůraznila Pekarová Adamová již před zvolením. Euro je podle ní další pojistkou proti snahám zavléct ČR „opět někam na východ“. Zdůraznila také před novináři, že podpora vstupu do eurozóny roste a je dnes přibližně třetinová. Zároveň však před novináři připustila, že to nemusí být klíčové téma, pokud by mělo bránit vytvoření volební koalice. Nejbližší strana STAN však podle ní také zavedení eura podporuje.</p>
      <p>Téma přijetí eura by však skutečně mohlo být pro budoucí spolupráci s ostatními stranami problematické, jak zaznívá například z ODS. „Že se nové vedení <span dir="ltr">TOP 09 se otevřeně přihlásilo k euru, je paradoxně dobře (ano, myslím to vážně). Vymezili si tak zřetelně své budoucí hřiště, na němž se střetnou především s Pirátskou stranou. <span dir="ltr">A také znovu potvrdili svou zásadní nekompatibilitu s ODS</span>,“ napsal europoslanec Jan Zahradil na Twitter.</span></p>
      <figure>
        <iframe data-src="https://twitter.com/ZahradilJan/status/1198624683580624898?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <a href="https://eshop.echomedia.cz/p/S97wJ/vypravy-pro-starsi-a-pokrocile?utm_source=ECHO24&amp;utm_medium=TEXT&amp;utm_campaign=PENAS&amp;_ga=2.52802664.1198406289.1571636849-716473052.1571232268">
          <img src="https://echo24.cz/img/5ddad3b8ffd8fa2b1e6bdbef/500/260?_sig=SePYsESjS_NBlESby8l39gFiSp0Bb5NifD6K8GqJ2qI"/>
        </a>
      </figure>
      <p>Ani středopravicová TOP 09 nepřehlíží v poslední době často skloňované téma životního prostředí. „TOP 09 se musí stát vedoucí silou v oblasti ochrany životních zdrojů. Nechceme přece přihlížet situaci, kdy polovina lesů uschne, ve studních není voda a na polích mizí ornice. A proto budu chtít posílit tuto část naší politiky, mluvit o reálných a konkrétních opatřeních, která musíme udělat v naší krajině při jejím hospodářském využívání,“ uvedla Pekarová Adamová. Nový místopředseda strany Lukáš Otys však před delegáty uvedl, že TOP 09 nemá být v tomto tématu aktivistická.</p>
      <blockquote>Životní prostředí však bylo bodem programu již do voleb 2017: <br/>Jednou z našich klíčových priorit je omezit emise skleníkových plynů pomocí/ podporou moderních technologií, které umožní efektivně využívat všech zdrojů energie a budou krokem vpřed k nízkouhlíkové energetice. Navrhneme v této oblasti potřebná organizační a legislativní opatření na všech úrovních a budeme usilovat o jejich prosazení. Současně podpoříme institucionální podporu ze strany státu vědeckým projektům v této oblasti. Velmi důležitou je pro nás i ochrana přírody. V České republice spadá pouze 1,5 % území pod nejvyšší stupeň ochrany – národní parky. Jsme přesvědčeni, že můžeme toto území zdvojnásobit zřízením nových národních parků.</blockquote>
      <p>TOP 09 ale není první středopravicovou stranou, která se k tématu ochrany klimatu přihlásila. Zatímco v nedávné patřilo téma životního prostředí spíše levicovým stranám, tak také ODS ve své programové vizi uvedla, že chce nabídnout svá vlastní řešení.</p>
      <p>Česko podle první místopředsedkyně TOP 09 rovněž zaspalo v otázce kvalitního vzdělávání. „TOP 09 má cíl. Společně nejenže vydržíme, ale našeho cíle dosáhneme. My to dáme,“ řekla v závěru svého projevu. Před novináře dále uvedla, že na TOP 09 může být nadále spoleh také v ekonomických tématech či v otázce ochrany malých a středních podnikatelů.</p>
      <p>Nová předsedkyně bývá řazena k liberálnějším politikům oproti Czerninovi, jehož orientace je konzervativnější. TOP 09 se jejím zvolením stala jedinou parlamentní stranou, v jejímž čele stojí žena. Předsedové stran takzvaného demokratického bloku Pekarové Adamové ke zvolení poblahopřáli. Uvedli, že ODS, lidovci i STAN hodlají s TOP 09 nadále spolupracovat.</p>
      <related>
        <a href="https://echo24.cz/a/SewgZ/velka-zmena-v-top-09-z-vedeni-necekane-vypadli-pospisil-i-zenisek"/>
      </related>
    </article>
  </body>
</html>