<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641910/%D8%AF%D9%88%D9%84%D8%AA-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%A8%D8%A7-%D9%85%D8%AE%D8%A7%D9%84%D9%81%D8%A7%D9%86-%D8%A8%D9%87-%D8%AA%D9%88%D8%A7%D9%81%D9%82-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:26:00+00:00"/>
    <meta property="og:title" content="دولت موقت بولیوی با مخالفان به توافق رسید"/>
    <meta property="og:description" content="دولت موقت بولیوی و مخالفان برای خروج ارتش از مناطق تجمع معترضان و پایان یافتن اعتراض‌ها به توافق رسیدند."/>
  </head>
  <body>
    <article>
      <h1>
        <a href="https://www.bultannews.com/fa/news/641910/%D8%AF%D9%88%D9%84%D8%AA-%D9%85%D9%88%D9%82%D8%AA-%D8%A8%D9%88%D9%84%DB%8C%D9%88%DB%8C-%D8%A8%D8%A7-%D9%85%D8%AE%D8%A7%D9%84%D9%81%D8%A7%D9%86-%D8%A8%D9%87-%D8%AA%D9%88%D8%A7%D9%81%D9%82-%D8%B1%D8%B3%DB%8C%D8%AF">دولت موقت بولیوی با مخالفان به توافق رسید</a>
      </h1>
      <h2>دولت موقت بولیوی و مخالفان برای خروج ارتش از مناطق تجمع معترضان و پایان یافتن اعتراض‌ها به توافق رسیدند.</h2>
      <address><time datetime="2019-11-24T23:26:00+00:00">24 Nov 2019, 23:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «جنینه آنی‌یس» <b>رئیس جمهور</b>ی موقت بولیوی روز یکشنبه در گفت‌وگو با سران مخالفان پذیرفت که ارتش را از مناطق تجمع معترضان خارج کند، اما در مقابل برای آنچه «تضمین آرامش» توصیف شد، قانونی برای اعطای اختیارات ویژه به ارتش به تصویب <b>کنگره</b> برساند.</p>
      <p>سران گروه‌های مخالف از جمله بومیان، کشاورزان و اتحادیه‌های کارگری که در این گفت‌وگوها شرکت داشتند، قبول کردند که از طرفداران خود بخواهند از اعتراضات خیابانی دست کشیده و به خانه‌های خود بازگردند.</p>
      <p>این توافق 12 ماده‌ای پس از آن حاصل شد که کنگره بولیوی روز شنبه به اتفاق آرا رای به ابطال انتخابات ریاست جمهوری گذشته و برگزاری انتخابات جدید بدون حضور «اوو مورالس» رئیس جمهوری مستعفی این کشور داد. آنی‌یس روز شنبه این لایحه را امضا کرد.</p>
      <p>در تظاهرات اعتراضی که از زمان اعلام نتایج انتخابات پیشین در بولیوی انجام شده و در مواردی به درگیری نیروهای امنیتی با معترضان انجامیده، تاکنون دست‌کم 30 نفر کشته شده‌اند.</p>
      <p>در توافق جدید میان دولت آنی‌یس و مخالفان، دولت موقت متعهد شده است که از تعقیب قضایی رهبران و قانونگذاران مخالف خودداری کرده و به خانواده‌های کشته‌شدگان در اعتراضات غرامت پرداخت کند. دولت موقت همچنین گفته است که معترضان بازداشتی را آزاد می‌کند، اما نیروهای ارتش همچنان در اماکن راهبردی مستقر خواهند بود.</p>
      <p>معترضان که برخی جاده‌ها و مسیرهای آمدوشد را بسته بودند، در آستانه این گفت‌وگوها اقدام به بازگشایی این مسیرها کردند.</p>
      <p>در پی برگزاری انتخابات ریاست جمهوری ۲۰ اکتبر (۲۸ مهرماه) بولیوی که در دور نخست آن مورالس رئیس‌جمهوری وقت پیروز شده بود، تظاهرات و اعتصاب‌های گسترده‌ای در اعتراض به نتایج انتخابات در این کشور آغاز شد.</p>
      <p>سناتور آنی‌یس در پی کناره‌گیری مورالس از مقام خود در ۱۰ نوامبر (۱۹ آبان ماه) و پناهنده شدن به مکزیک، خود را رئیس جمهوری موقت بولیوی اعلام کرد.</p>
      <p>قتصاد بولیوی به دنبال بحران سیاسی و ناآرامی‌های اخیر با زیان میلیارد دلاری روبرو شده است. اتاق صنایع ملی بولیوی به تازگی اعلام کرد که بخش صنایع و تجارت بولیوی متحمل دست‌کم ۱.۱ میلیارد دلار خسارت شده است.</p>
    </article>
  </body>
</html>