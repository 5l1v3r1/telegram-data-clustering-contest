<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/25/congress-to-go-for-vote-of-confidence-in-maharashtra.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T23:13:00+00:00"/>
    <meta property="og:title" content="കോൺഗ്രസ് പ്രതീക്ഷ വിശ്വാസവോട്ടിൽ; എംഎൽഎമാർ ചാടിപ്പാകാതെ നോക്കാൻ കർശന നിർദേശം"/>
    <meta property="og:description" content="ന്യൂഡൽഹി∙ മഹാരാഷ്ട്രയിൽ ബിജെപിക്കു വിശ്വാസവോട്ടെടുപ്പിൽ മറുപടി നൽകാനുള്ള നീക്കങ്ങളുമായി കോൺഗ്രസ്. വിശ്വാസവോട്ടിനു മുൻപ് സ്വന്തം എംഎൽഎമാർ ചാടിപ്പോകാതെ.congress vote of confidence. sharad pawar. congress. ncp. maharashtra government. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>കോൺഗ്രസ് പ്രതീക്ഷ വിശ്വാസവോട്ടിൽ; എംഎൽഎമാർ ചാടിപ്പാകാതെ നോക്കാൻ കർശന നിർദേശം</h1>
      <address><time datetime="2019-11-24T23:13:00+00:00">24 Nov 2019, 23:13</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി∙ മഹാരാഷ്ട്രയിൽ ബിജെപിക്കു വിശ്വാസവോട്ടെടുപ്പിൽ മറുപടി നൽകാനുള്ള നീക്കങ്ങളുമായി കോൺഗ്രസ്. വിശ്വാസവോട്ടിനു മുൻപ് സ്വന്തം എംഎൽഎമാർ ചാടിപ്പോകാതെ നോക്കണമെന്നു പാർട്ടി അധ്യക്ഷ സോണിയ ഗാന്ധി മുതിർന്ന നേതാക്കൾക്കു കർശന നിർദേശം നൽകി. </p>
      <p>വിശ്വാസവോട്ട് 30 വരെ നീണ്ടുപോയേക്കാമെന്ന നിഗമനത്തിൽ, അതുവരെ എംഎൽഎമാരെ സംരക്ഷിക്കുന്നതിനുള്ള നടപടികൾ കോൺഗ്രസ് സ്വീകരിക്കും. ആഡംബര ഹോട്ടലിൽ താമസിപ്പിച്ചിരിക്കുന്ന എംഎൽഎമാർ പുറംലോകവുമായി ബന്ധപ്പെടുന്നതിനു നിയന്ത്രണമേർപ്പെടുത്തും.</p>
      <p>ശിവസേന, എൻസിപി എംഎൽഎമാരും ഉറച്ചുനിന്നാൽ, വിശ്വാസവോട്ടിനുള്ള അംഗബലം നേടാൻ ബിജെപിക്കു സാധിക്കില്ലെന്നാണു കണക്കുകൂട്ടൽ. അഭിമാനപ്രശ്നമായ മഹാരാഷ്ട്രയിൽ അധികാരമുറപ്പിക്കാൻ മോദിയും അമിത് ഷായും നേരിട്ടിടപെടുമെന്നു കരുതുന്ന കോൺഗ്രസ് അതു നേരിടാനുള്ള ഒരുക്കങ്ങളാണു നടത്തുന്നത്. </p>
      <p>സംഘടനാ ചുമതലയുള്ള ജനറൽ സെക്രട്ടറി കെ.സി. വേണുഗോപാലുമായി ഇന്നലെ ചർച്ച നടത്തിയ സോണിയ സംസ്ഥാനത്തെ സ്ഥിതിഗതികൾ പരിശോധിച്ചു. </p>
      <p>അധികാരത്തിന്റെ സ്വാധീനമുപയോഗിക്കാൻ ബിജെപി ശ്രമിക്കുമെന്നും ജാഗ്രത വേണമെന്നും ചൂണ്ടിക്കാട്ടിയ സോണിയ തുടർ നടപടികൾ സംബന്ധിച്ചു ശരദ് പവാർ (എൻസിപി), ഉദ്ധവ് താക്കറെ (ശിവസേന) എന്നിവരുമായി നിരന്തരം ബന്ധപ്പെടാനും നിർദേശിച്ചു.  വേണുഗോപാലിനു പുറമെ മുതിർന്ന നേതാക്കളായ അഹമ്മദ് പട്ടേൽ, മല്ലികാർജുൻ ഖർഗെ എന്നിവർക്കാണു ചുമതല.</p>
      <p>
        <b>ഇന്ന് പാർലമെന്റിൽ പ്രതിഷേധം</b>
      </p>
      <p>മഹാരാഷ്ട്രയിൽ അധാർമിക മാർഗത്തിലൂടെയാണു ബിജെപി സർക്കാരുണ്ടാക്കിയതെന്നാരോപിച്ച് പാർലമെന്റിൽ ഇന്നു കോൺഗ്രസ് പ്രതിഷേധിക്കും. </p>
      <p>എൻസിപി, ശിവസേന എന്നിവയ്ക്കൊപ്പം ഇരുസഭകളിലും പ്രതിഷേധം സംഘടിപ്പിക്കും. യുപിഎക്കു പുറത്തുള്ള മറ്റു കക്ഷികളുടെ പിന്തുണയും തേടും. </p>
    </article>
  </body>
</html>