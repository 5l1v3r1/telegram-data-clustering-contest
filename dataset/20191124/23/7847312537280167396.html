<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474495-co-dalej-z-mieniem-bezspadkowym-i-ustawa-447"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T23:04:30+00:00"/>
    <meta property="og:title" content="Co dalej z &quot;mieniem bezspadkowym&quot; i ustawą 447? Ciekawa opinia z Forum Żydów Polskich: Powstała sytuacja tragiczna"/>
    <meta property="og:description" content="&quot;Skandalem pod każdym względem jest, aby jakieś organizacje, które z pomordowanymi nie miały nic wspólnego, uzyskiwały odszkodowania za ich majątki&quot;."/>
  </head>
  <body>
    <article>
      <h1>Co dalej z "mieniem bezspadkowym" i ustawą 447? Ciekawa opinia z Forum Żydów Polskich: Powstała sytuacja tragiczna</h1>
      <address><time datetime="2019-11-24T23:04:30+00:00">24 Nov 2019, 23:04</time> by <a rel="author" href="https://wpolityce.pl/autorzy/437-znalezione-w-sieci-2" target="_blank">Znalezione w sieci</a></address>
      <blockquote>
        <b>Raport ADL na temat postaw antysemickich jest rozgłaszany w polskich mediach pod apokaliptycznym, acz fałszywym tytułem: „Polska najbardziej antysemickim krajem świata„. Fałszywym, bo „przebadano” tylko kilkanaście krajów, w tym żadnego muzułmańskiego. Jednak załóżmy, że w tych wynikach jest „coś” z prawdy, czyli nastroje antyżydowskie w Polsce się zintensyfikowały. Bo czy tak rzeczywiście nie jest? Jak to wyjaśnić? Obawiam się, że jest to efekt procesu, przed którym ostrzegałem wielokrotnie i od lat (jeszcze przed Deklaracją Terezińską z roku 2009). Główną przyczyną wzrostu postaw niechęci wobec Żydów jest w Polsce ustawa 447, a – precyzyjniej – jej aspekt dotyczący „mienia bezspadkowego”</b>
      </blockquote>
      <p>— przekonuje Paweł Jędrzejewski na stronie „Forum Żydów Polskich”.</p>
      <p>Publicysta pisze o „mieniu bezspadkowym”, które po II Wojnie Światowej zostało na terenie Polski.</p>
      <blockquote>I teraz przychodzi ustawa 447, a w niej KLUCZOWY fragment, który dotyczy restytucji mienia bez spadkobierców. Czytamy, że ta restytucja ma być uzyskiwana „w celu pomocy potrzebującym ofiarom Holokaustu, w celu wspierania edukacji o Holokauście oraz w innych celach”. Czyli przyjdą amerykańscy, żydowscy prawnicy – powiedzmy to wprost: rekiny! – i będą domagać się „mienia bezspadkowego”, mimo że nie są spadkobiercami zamordowanych, że nic ich nigdy z nimi nie łączyło. I w dodatku uzyskane pieniądze mogą wydawać w zasadzie dowolnie, bo przecież każdy cel jest „innym celem”</blockquote>
      <p>— czytamy.</p>
      <p>
        <b>Jędrzejewski przypomina, że o „mienie bezspadkowe” starają się organizacje, które nie mają nic wspólnego z ofiarami Holocaustu.</b>
      </p>
      <blockquote>O ile ogromne moralne dylematy wywołuje sytuacja, w której państwo polskie odnosi korzyść ze śmierci ofiar Holokaustu, o tyle skandalem pod każdym względem jest, aby jakieś organizacje, które z pomordowanymi nie miały nic wspólnego, uzyskiwały odszkodowania za ich majątki tylko dlatego, że sami się ustanowili ich „spadkobiercami”</blockquote>
      <p>— pisze.</p>
      <blockquote>Powstała sytuacja w gruncie rzeczy tragiczna. I pogłębia się. A końca nie widać. Sytuacja jest tragiczna, bo konflikt będzie narastał</blockquote>
      <p>— czytamy na stronie „Forum Żydów Polskich”.</p>
      <p>mly/forumzydowpolskichonline.org</p>
    </article>
  </body>
</html>