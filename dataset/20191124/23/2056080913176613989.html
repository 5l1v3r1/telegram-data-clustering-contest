<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3996646_nadal_osiguri_emocionalen_triumf_na_ispaniia_v_kupa/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T23:07:00+00:00"/>
    <meta property="og:title" content="Надал осигури емоционален триумф на Испания в купа &quot;Дейвис&quot;"/>
    <meta property="og:description" content="Испанците триумфираха в турнира за шести път в историята си след 2:0 победи срещу Канада във финала."/>
  </head>
  <body>
    <article>
      <h1>Надал осигури емоционален триумф на Испания в купа "Дейвис"</h1>
      <address><time datetime="2019-11-24T23:07:00+00:00">24 Nov 2019, 23:07</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Испания е първият шампион в променената купа "Дейвис". Рафаел Надал и съотборниците му триумфираха в турнира за шести път в историята си след 2:0 победи срещу Канада във финала.</p>
      <p>Успехът беше подпечатан от водача в световната ранглиста, който победи с 6:3, 7:6 (7) Денис Шаповалов. За Надал това беше осма победа от осем мача в турнира, който се проведе в Мадрид.</p>
      <p>Седмицата беше много емоционална за испанците заради изпитанията пред Роберто Баутиста Агут, чийто баща почина. Агут се завърна в отбора и донесе първата победа във финала, като се наложи със 7:6 (3), 6:3 срещу Феликс Оже Алиасим.</p>
      <figure>
        <iframe data-src="https://twitter.com/DavisCupFinals/status/1198703397739933697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Това беше невероятна седмица във всяко отношение. Минахме през всичко. Ключовата личност беше Роберто Баутиста. Спечелих и осемте си мача, но с ръка на сърцето казвам, че това е заслуга на целия отбор. Издържахме, но да изиграем толкова поредни мачове има рискове. Само мога да благодаря на публиката, защото това е незабравимо за всички", каза Надал пред 12 500 зрители в залата.</p>
      <p>"Това беше мечтан ден и всички в отбора положиха огромни усилия, особено Рафа, който си лягаше в три, четири и пет часа сутринта, а след това имаше мачове. Това може да стане, само защото сме испанци", каза Баутиста Агут. Той заяви, че родителите му цял живот са работили, за да може да бъде тенисист.</p>
      <p>Във финала Надал спаси сетбол в тайбрека на втория сет и след това стигна до успеха. За него това беше 29-а поредна победа на сингъл в купа "Дейвис" (третата най-дълга серия в историята) и общо 32-а поредна победа на сингъл и на двойки, което е рекорд за турнира.</p>
      <p>След големите промени <a href="https://www.dnevnik.bg/sport/2019/11/21/3995342_kusnoto_shou_na_kupa_deivis_zashto_turnirut_strada/">решителната фаза на турнира вече се провежда в една седмица с участието на 18 отбора</a>.</p>
      <figure>
        <img src="https://www.dnevnik.bg/shimg/zx780_3996651.jpg"/>
        <figcaption>Големият момент за испанците <br/>© Reuters</figcaption>
      </figure>
    </article>
  </body>
</html>