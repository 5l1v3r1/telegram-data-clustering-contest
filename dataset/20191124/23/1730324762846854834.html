<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244059/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T23:47:12+00:00"/>
    <meta property="og:title" content="‘เทสโก้โลตัส’ ซุ่มเปิดร้านรูปแบบใหม่ ‘E-Pop Store’ ไซส์จิ๋วดักลูกค้า"/>
    <meta property="og:description" content="หลังจากประกาศลุยขยายสาขาเทสโก้ โลตัส เอ็กซ์เพรสเพิ่มขึ้นปีละ 5 เท่า หรือเพิ่มจาก 50-60 สาขาต่อปี เป็นเปิดเพิ่มปีละไม่ต่ำกว่า 250 สาขา ล่าสุด เทสโก้โลตัส ได้ซุ่มทดลองเปิดร้านไซส์จิ๋ว สาขาแรกที่ห้างเทสโก้ โลตัส บางนา-ตราด กม. 7 เมื่อวันที่ 1 พฤศจิกายนที่ผ่านมานี้เอง"/>
  </head>
  <body>
    <article>
      <h1>‘เทสโก้โลตัส’ ซุ่มเปิดร้านรูปแบบใหม่ ‘E-Pop Store’ ไซส์จิ๋วดักลูกค้า</h1>
      <address><time datetime="2019-11-24T23:47:12+00:00">24 Nov 2019, 23:47</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>หลังจากประกาศลุยขยายสาขาเทสโก้ โลตัส เอ็กซ์เพรสเพิ่มขึ้นปีละ 5 เท่า หรือเพิ่มจาก 50-60 สาขาต่อปี เป็นเปิดเพิ่มปีละไม่ต่ำกว่า 250 สาขา ล่าสุด เทสโก้โลตัส ได้ซุ่มทดลองเปิดร้านไซส์จิ๋ว สาขาแรกที่ห้างเทสโก้ โลตัส บางนา-ตราด กม. 7 เมื่อวันที่ 1 พฤศจิกายนที่ผ่านมานี้เอง</p>
      <p>สำหรับสาขาฟอร์แมทใหม่ล่าสุดของเทสโก้ โลตัส จะเป็นรูปแบบเอ็กซ์เพรส แต่มีขนาดเล็กกว่า พัฒนาขึ้นภายใต้คอนเซ็ปต์ “E-Pop Store” โดยมีความแตกต่างชัดเจนจากรูปแบบเอ็กซ์เพรสเดิม ด้วยการนำตู้คอนเทนเนอร์มาทำเป็นร้านเทสโก้ โลตัส ทำให้เป็นร้านสะดวกซื้อขนาดจิ๋ว หรือประมาณขนาดกว้าง 5-6 เมตร กว้าง 2.5 เมตรและสูงประมาณ 2.5 เมตร เท่านั้น</p>
      <figure>
        <img src="https://www.thebangkokinsight.com/wp-content/uploads/2019/11/101543.jpg"/>
      </figure>
      <p>ทั้งนี้ เบื้องต้น เทสโก้โลตัส วางเป้าหมายจะเป็นร้านค้าสะดวกซื้อที่ตั้งอยู่หน้าสาขาขนาดใหญ่ที่เป็นไฮเปอร์มาร์เก็ต และมีทำเลใกล้ป้ายรถเมล์ เพื่อให้ลูกค้าที่มารอขึ้นรถสามารถเข้ามาซื้อสินค้าได้อย่างสะดวกรวดเร็ว โดยไม่ต้องเดินเข้าไปในสาขาใหญ่ที่ใช้เวลานานกว่า</p>
      <p>นอกจากนี้ ยังเน้นจำหน่ายสินค้ากลุ่มอาหารพร้อมทาน เบเกอรี่ ขนมขบเคี้ยวและเครื่องดื่มเป็นหลัก ซึ่งเป็นไปตามเป้าหมายของเทสโก้โลตัสเอ็กซ์เพรส ที่มุ่งเพิ่มสินค้ากลุ่มพร้อมทานมากขึ้น</p>
      <p>การพัฒนาฟอร์แมทไซส์จิ๋ว E-Pop Store ครั้งนี้ จะเข้ามาตอบโจทย์พฤติกรรมผู้บริโภคที่ต้องการความรวดเร็ว สะดวกสบาย เป็นการนำสินค้าเข้าถึงลูกค้าได้ใกล้ชิดมากขึ้น ซึ่งถือเป็นการแก้ pain point ของร้านค้าปลีกออฟไลน์สโตร์รูปแบบเดิม ที่ต้องใช้เวลานานในการเข้าไปซื้อสินค้า ไม่ว่าจะเป็นการหาที่จอดรถ การเดินเข้าไปเลือกซื้อสินค้า การรอคิวจ่ายเงิน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%80%E0%B8%97%E0%B8%AA%E0%B9%82%E0%B8%81%E0%B9%89%E0%B9%82%E0%B8%A5%E0%B8%95%E0%B8%B1%E0%B8%AA.jpg"/>
      </figure>
      <p>ที่สำคัญคือ ฟอร์แมทดังกล่าว จะเข้ามารองรับแผนการขยายสาขาของรูปแบบเอ็กซ์เพรสให้รวดเร็วและเป็นไปตามเป้าหมายที่วางไว้ เนื่องจากเป็นการซื้อตู้คอนเทนเนอร์มาตั้งแล้วตกแต่ง จัดเรียงสินค้าเท่านั้น ซึ่งโจทย์สำคัญอยู่ที่การคัดเลือกสินค้าให้ตรงกับความต้องการของลูกค้าในแต่ละทำเลให้มากที่สุด เนื่องด้วยข้อจำกัดด้านขนาดพื้นที่ที่เล็กลง แต่สิ่งที่จะได้คือ สินค้าที่หมุนเวียนเร็วขึ้น</p>
      <p>ขณะเดียวกันในอนาคต เชื่อว่า เทสโก้โลตัส จะขยายร้านเทสโก้ โลตัส เอ็กซ์เพรส E-Pop Store ไปยังทำเลใหม่ๆที่มีศักยภาพ โดยเฉพาะย่านชุมชนใหม่ๆ จุดขนส่งสาธารณะ ทั้งรถเมล์ และรถไฟฟ้าที่เชื่อมต่อรอบนอกทั่วกรุงเทพ เพื่อให้ลูกค้าได้รับความสะดวกมากที่สุด รวดเร็วที่สุด ซึ่งเป็นสิ่งที่จะสามารถตอบโจทย์ความต้องการของลูกค้าได้อย่างตรงจุดนั่นเอง</p>
      <figure>
        <img src="https://www.thebangkokinsight.com/wp-content/uploads/2019/11/101541.jpg"/>
      </figure>
      <p>ถือเป็นหมัดเด็ด+ที่ “จิ๋วแต่แจ๋ว” ของเทสโก้ โลตัส จนคู่แข่งในธุรกิจคอนวีเนียนสโตร์ต้องหันมามองแน่นอน</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244059%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244607/"/>
        <a href="https://www.thebangkokinsight.com/244568/"/>
        <a href="https://www.thebangkokinsight.com/244573/"/>
        <a href="https://www.thebangkokinsight.com/244550/"/>
      </related>
    </article>
  </body>
</html>