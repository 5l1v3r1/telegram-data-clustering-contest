<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837562-boris-dzhonson-obitsyaye-vibortsyam-viyti-z-yes-do-31-sichnya-2020-roku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T23:00:00+00:00"/>
    <meta property="og:title" content="Борис Джонсон обіцяє виборцям вийти з ЄС до 31 січня 2020 року"/>
    <meta property="og:description" content="КИЇВ. 24 листопада. УНН. Прем’єр-міністр Великобританії Борис Джонсон в рамках передвиборчої кампанії заявив, що його Консервативна партія є єдиною …"/>
  </head>
  <body>
    <article>
      <h1>Борис Джонсон обіцяє виборцям вийти з ЄС до 31 січня 2020 року</h1>
      <address><time datetime="2019-11-24T23:00:00+00:00">24 Nov 2019, 23:00</time> by <a rel="author">Ілля Нежигай</a></address>
      <p><b>КИЇВ. 24 листопада. УНН.</b> Прем’єр-міністр Великобританії Борис Джонсон в рамках передвиборчої кампанії заявив, що його Консервативна партія є єдиною політичною силою, яка здійснить вихід країни з Євросоюзу до 31 січня 2020 року. Про це він заявив 24 листопада, під час виступу перед прихильниками у графстві Уест-Мідлендс, передає <b>УНН</b> із посиланням на DW.</p>
      <p>“На відміну від будь-якої іншої партії, що бере участь у цих виборах, ми йдемо, щоб здійснити Brexit”, — заявив Джонсон.</p>
      <p>Британський прем’єр наголосив, що його суперники — ліберальні демократи, лейбористи та інші партії — принесуть лише більше затримок з виходом з ЄС і, зрештою, таким чином зрадять волі виборців, які проголосували за Brexit під час референдуму у 2016 році. Джонсон пообіцяв, що у випадку, якщо Консервативна партія отримає більшість на позачергових парламентських виборах 12 грудня, угода щодо Brexit буде направлена до парламенту до Різдва, йдеться у маніфесті партії.</p>
      <p>Також у випадку перемоги на виборах Джонсон обіцяє зниження податків та збільшення державних видатків на загальну суму у 23,5 мільярда фунтів стерлінгів у період з 2020 по 2024 рік.</p>
      <p>“Протягом перших двох років ефект буде негативним, але поточний бюджет залишається з надлишком. У наступні два роки ефект буде позитивним. За весь період кумулятивний ефект складе близько нуля”, — йдеться у маніфесті.</p>
      <p>Також Консервативна партія обіцяє посилити контроль над міграцією. У маніфесті йдеться, що кількість низькокваліфікованих працівників з інших країн та загальна кількість мігрантів знизяться. Водночас пропонується прискорене надання віз для лікарів, медсестер та медичних працівників. Також планується збільшити кількість медсестер у країні на 50 тисяч,зокрема шляхом надання грантів на навчання. Для підприємств роздрібної торгівлі, кінотеатрів, пабів та інших закладів консерватори пропонують знизити податки.</p>
      <p>Нагадаємо, 29 жовтня Палата громад проголосувала за проведення запропонованих прем’єр-міністром країни Борисом Джонсоном <a href="https://www.unn.com.ua/uk/news/1832803-parlament-velikobritaniyi-pidtrimav-provedennya-pozachergovikh-viboriv">позачергових виборів</a> 12 грудня цього року.</p>
    </article>
  </body>
</html>