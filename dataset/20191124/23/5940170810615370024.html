<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/alla-spor/alla-spor-diethni-diorganwseis/diethni-diorganwseis-tennis/davis-cup-protathlitria-i-ispania-me-magiko-nadal"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T23:01:00+00:00"/>
    <meta property="og:title" content="Davis Cup: Πρωταθλήτρια η Ισπανία με μαγικό Ναδάλ"/>
    <meta property="og:description" content="Tον έκτο της τίτλο σε Davis Cup κατέκτησε η Ισπανία. Οι Ίβηρες επικράτησαν στον τελικό απέναντι στον Καναδά με μεγάλους πρωταγωνιστές τον Μπαουτίστα Αγκούτ και τον τεράστιο Ραφαέλ Ναδάλ."/>
  </head>
  <body>
    <article>
      <h1>Davis Cup: Πρωταθλήτρια η Ισπανία με μαγικό Ναδάλ</h1>
      <h2>Συγκλόνισε ο Αγκούτ που αγωνίστηκε λίγες μέρες μετά την απώλεια του πατέρα του!</h2>
      <address>
        <time datetime="2019-11-24T23:01:00+00:00">24 Nov 2019, 23:01</time>
      </address>
      <p>
        <b>Tον έκτο της τίτλο σε Davis Cup κατέκτησε η Ισπανία. Οι Ίβηρες επικράτησαν στον τελικό απέναντι στον Καναδά με μεγάλους πρωταγωνιστές τον Μπαουτίστα Αγκούτ και τον τεράστιο Ραφαέλ Ναδάλ.</b>
      </p>
      <p>Στο πρώτο ματς των τελικών ο Μπαουτίστα Αγκούτ δήλωσε παρών. Αυτό από μόνο του λέει πολλά για τον Ισπανό τενίστα αφού την περασμένη Πέμπτη έχασε τον πατέρα του, ενώ πριν από 18 μήνες είχε πεθάνει και η μητέρα του.</p>
      <p>Πριν από την σειρά αγώνων του Davis Cup είχε δηλώσει ότι θα έκανε τα πάντα για να βοηθήσει την χώρα του να φτάσει στην κατάκτηση του τίτλου και την Κυριακή βρέθηκε ξανά στο κορτ και επικράτησε του Φελίξ Οζέρ-Αλιασίμ με 7-6(3), 6-3. Το τέλος του αγώνα τον βρήκε δακρυσμένο με τους συμπατριώτες του να τον αποθεώνουν.</p>
      <p>Στο δεύτερο ματς που σφράγισε τον τίτλο ο Ραφαέλ Ναδάλ επικράτησε 6-3, 7-6(7) επί του Σαποβάλοφ και έδωσε το Davis Cup στην χώρα του. Γενικότερα, όλη την εβδομάδα ο Ράφα ήταν απολαυστικός! Δίχως να χάσει ούτε ένα ματς σε μονά και διπλά, δίχως κανείς να μπορέσει να του σπάσει το σερβίς στη διοργάνωση, ο Ναδάλ ήταν ο απόλυτος πρωταγωνιστής της Ισπανίας στην πορεία για το τρόπαιο.</p>
      <p>Πέρα από τους Ναδάλ και Αγκούτ και οι Πάμπλο Καρένιο Μπούστα, Μαρσέλ Γκρανόγιερς και Φελισιάνο Λόπεζ έβαλαν το λιθαράκι τους στο δρόμο προς τον τίτλο.</p>
      <p>Πηγή: sport24.gr</p>
    </article>
  </body>
</html>