<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843242"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T23:42:00+00:00"/>
    <meta property="og:title" content="কাঁঠালিয়ায় আ. লীগের দুই গ্রুপের পাল্টাপাল্টি সমাবেশ"/>
    <meta property="og:description" content="ঝালকাঠির কাঁঠালিয়ায় টান টান উত্তেজনার মধ্য দিয়ে উপজেলা আওয়ামী লীগের দুই গ্রুপের পাল্টাপাল্টি সমাবেশ অনুষ্ঠিত হয়েছে। আজ রবিবার বিকেলে ৪টায় স্থানীয় সাংসদ বজলুল হক হারুনের পক্ষ সদরের সাব-রেজিস্ট্রি অফিসের পার্শ্বে পরিচিতি সভা ও আলোচনা অনুষ্ঠান এবং সাংসদবিরোধী পক্ষ উপজেলা সদরের বাসস্ট্যান্ডে সম্মেলন প্রস্তুতি সমাবেশ করেছে।  সমাবেশের পূর্বে বেলা ২টার দিকে আমুয়া ইউনিয়নের তালতলা বাজার এলাকায় সমাবেশে আসাকে কেন্দ্র করে দুই গ্রুপের মধ্যে সংঘর্ষে গাড়ি ভাঙচুর ও কমপক্ষে ১০ জন নেতা-কর্মী আহত হয়েছে। আহত যাদের নাম জানা গেছে, এমপি গ্রুপের উপজেলা ছাত্রলীগ নেতা ওলিউল ইসলাম সম্রাট (২৬), আকরাম হোসেন (১৯), নাঈম হোসেন (২৩), সৈকত (২২), তাফছির হোসেন (২৪), মিজানুর রহমান (২৬), ইমরান (২২), ছলেমান হোসেন (২০), মনির হোসেন (২২) ও তাওহিদুল ইসলাম (২৭)। এমপি বিরোধীদের নাম জানা যায়নি। উত্তেজনা এড়াতে পুলিশ ও ডিবি পুলিশসহ বিপুলসংখ্যক আইন-শৃংখলা বাহিনীর সদস্য মোতায়েন করা হয়। আইন-শৃংখলা বাহিনী কঠোর নজরদারিতে সভাস্থলে কোনো সংঘর্ষের ঘটনা না ঘটলেও আমুয়ার তালতলা বাজার এলাকায় এমপি গ্রুপের ৯ জন ও এমপি বিরোধী গ্রুপের তিনজন আহত হয়। উভয় পক্ষের সমাবেশে বিপুলসংখ্যক…"/>
  </head>
  <body>
    <article>
      <h1>কাঁঠালিয়ায় আ. লীগের দুই গ্রুপের পাল্টাপাল্টি সমাবেশ</h1>
      <address><time datetime="2019-11-24T23:42:00+00:00">24 Nov 2019, 23:42</time> by <a rel="author">কাঁঠালিয়া (ঝালকাঠি) প্রতিনিধি</a></address>
      <p>ঝালকাঠির কাঁঠালিয়ায় টান টান উত্তেজনার মধ্য দিয়ে উপজেলা আওয়ামী লীগের দুই গ্রুপের পাল্টাপাল্টি সমাবেশ অনুষ্ঠিত হয়েছে। আজ রবিবার বিকেলে ৪টায় স্থানীয় সাংসদ বজলুল হক হারুনের পক্ষ সদরের সাব-রেজিস্ট্রি অফিসের পার্শ্বে পরিচিতি সভা ও আলোচনা অনুষ্ঠান এবং সাংসদবিরোধী পক্ষ উপজেলা সদরের বাসস্ট্যান্ডে সম্মেলন প্রস্তুতি সমাবেশ করেছে। </p>
      <p>সমাবেশের পূর্বে বেলা ২টার দিকে আমুয়া ইউনিয়নের তালতলা বাজার এলাকায় সমাবেশে আসাকে কেন্দ্র করে দুই গ্রুপের মধ্যে সংঘর্ষে গাড়ি ভাঙচুর ও কমপক্ষে ১০ জন নেতা-কর্মী আহত হয়েছে।</p>
      <p>আহত যাদের নাম জানা গেছে, এমপি গ্রুপের উপজেলা ছাত্রলীগ নেতা ওলিউল ইসলাম সম্রাট (২৬), আকরাম হোসেন (১৯), নাঈম হোসেন (২৩), সৈকত (২২), তাফছির হোসেন (২৪), মিজানুর রহমান (২৬), ইমরান (২২), ছলেমান হোসেন (২০), মনির হোসেন (২২) ও তাওহিদুল ইসলাম (২৭)। এমপি বিরোধীদের নাম জানা যায়নি।</p>
      <p>উত্তেজনা এড়াতে পুলিশ ও ডিবি পুলিশসহ বিপুলসংখ্যক আইন-শৃংখলা বাহিনীর সদস্য মোতায়েন করা হয়। আইন-শৃংখলা বাহিনী কঠোর নজরদারিতে সভাস্থলে কোনো সংঘর্ষের ঘটনা না ঘটলেও আমুয়ার তালতলা বাজার এলাকায় এমপি গ্রুপের ৯ জন ও এমপি বিরোধী গ্রুপের তিনজন আহত হয়। উভয় পক্ষের সমাবেশে বিপুলসংখ্যক নেতা-কর্মী উপস্থিত ছিলেন।</p>
      <p>এর আগে দুই গ্রুপে সরকারি পাইলট মডেল উচ্চ বিদ্যালয় মাঠে ডাক দেওয়ায় উত্তেজনা দেখা দেয়। পরে উপজেলা প্রশাসন দুই পক্ষকে অন্য কোনো স্থানে সমাবেশ করার পরামর্শ দেয়। এমপি হারুনের দলীয় নেতা-কর্মীরা জানান, বিকেল ৪টায় সরকারি পাইলট মডেল উচ্চ বিদ্যালয় মাঠে এ সভা অনুষ্ঠিত হওয়ার কথা ছিল। এমপি বিরোধীরা একই স্থানে সমাবেশ ডাকায় উত্তেজনা দেখা যায়। এ নিয়ে সাধারণ মানুষের মাঝেও বড় ধরনের সংঘর্সের আশংকা বিরাজ করছিল। বিকেল ৪টায় সাব-রেজিস্ট্রি অফিসের পার্শ্বে মো. তরুণ সিকদারের সভাপতিত্বে সভায় প্রধান অতিথির বক্তব্য রাখেন সাংসদ বজলুল হক হারুন।</p>
      <p>সভায় বক্তব্য রাখেন সাবেক উপজেলা চেয়ারম্যান মো. গোলাম কিবরিয়া সিকদার, ইউপি চেয়ারম্যান মাহমুদ হোসেন রিপনসহ দলীয় ও সহযোগী সংগঠনের নেতারা। সাংসদ বজলুল হক হারুনের উপস্থিতিতে মো. তরুণ সিকদার ৬ ইউনিয়নের কমিটি ঘোষণা করেন। এমপি বিরোধীরা বাসস্ট্যান্ডে সমাবেশ করে। জেলা আওয়ামী লীগের সহসভাপতি মো. হাবিবুর রহমান উজির সিকদারের সভাপতিত্বে সভায় প্রধান অতিথি ছিলেন জেলা আওয়ামী লীগের সাংগঠনিক সম্পাদক তরুণ কর্মকার।</p>
      <p>সভায় বিশেষ অতিথি ছিলেন উপজেলা চেয়ারম্যান মো. এমাদুল হক মনির, জেলা আওয়ামী লীগের শিক্ষা ও মানব সম্পদ বিষয়ক সম্পাদক অধ্যক্ষ আবুল বসার বাদশা, অ্যাডভোকেট এম এ জলিল, নারী ভাইস চেয়ারম্যান ফাতেমা খানম ও ভাইস চেয়ারম্যান মো. বদিউজ্জামান সিকদার। সভায় উপজেলা ও ইউনিয়ন আওয়ামী লীগ ও সহযোগী সংগঠনের নেতারা বক্তব্য রাখেন। দুই গ্রুপের বক্তারা মুলধারা ও ত্যাগী আওয়ামী লীগের নেতা-কর্মী দাবি করেন।</p>
    </article>
  </body>
</html>