<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623237/%D8%B3%D8%B1%D8%AF%D8%A7%D8%B1-%D8%B3%D9%84%DB%8C%D9%85%D8%A7%D9%86%DB%8C-%D8%A8%D8%B3%DB%8C%D8%AC-%D9%87%DB%8C%DA%86%DA%AF%D8%A7%D9%87-%D8%A8%D8%A7-%D8%AA%D9%81%DA%A9%D8%B1%D8%A7%D8%AA-%D8%BA%DB%8C%D8%B1%D8%A7%D9%86%D9%82%D9%84%D8%A7%D8%A8%DB%8C-%D9%87%D9%85%D8%B1%D8%A7%D9%87-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T23:21:00+00:00"/>
    <meta property="og:title" content="سردار سلیمانی: بسیج هیچگاه با تفکرات غیرانقلابی همراه نیست"/>
    <meta property="og:description" content="رئیس سازمان بسیج مستضعفین با بیان اینکه جامعه امروز ما انقلابی است و شاخص‌هایی چون عدالت، ساده زیستی و توزیع درست ثروت را مد نظر دارد، گفت: بسیج هیچگاه با تفکرات غیرانقلابی همراه نیست و همراه خواسته‌ها و شاخص‌های جامعه است."/>
  </head>
  <body>
    <article>
      <h1>سردار سلیمانی: بسیج هیچگاه با تفکرات غیرانقلابی همراه نیست</h1>
      <address>
        <time datetime="2019-11-24T23:21:00+00:00">24 Nov 2019, 23:21</time>
      </address>
      <p>
        <i>رئیس سازمان بسیج مستضعفین با بیان اینکه جامعه امروز ما انقلابی است و شاخص‌هایی چون عدالت، ساده زیستی و توزیع درست ثروت را مد نظر دارد، گفت: بسیج هیچگاه با تفکرات غیرانقلابی همراه نیست و همراه خواسته‌ها و شاخص‌های جامعه است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار غلامرضا سلیمانی رئیس سازمان بسیج مستضعفین در برنامه گفتگوی ویژه خبری امشب به مناسبت هفته بسیج، اظهار داشت: انسان یا اجتماعی و یا انفرادی زندگی می‌کند، نیازهای انسان او را به سمت زندگی اجتماعی و تشریک مساعی سوق داد و این موضوع در یک جامعه اسلامی که اسوه آن پیامبر اعظم(ص) است، معنای بسیج می‌شود.</p>
      <p>وی با بیان اینکه بسیج نه یک سازمان بلکه یک تفکر است، افزود: بسیج در حقیقت همان تشریک مساعی با رویکرد انقلابی است. ما در چهل سال گذشته کارنامه پر افتخاری در بسیج بر جا گذاشته‌ایم که دوره اوج آن ده سال اول انقلاب و دوران دفاع مقدس است. در جنگ تحمیلی با تشریک مساعی و بسیج مردمی صحنه نبرد ما متحول شد و مکتب دفاعی جمهوری اسلامی درون این صحنه شکل گرفت تا چالشی بزرگ به فرصتی سازنده تبدیل شود.</p>
      <figure>
        <img src="https://aftabnews.ir/files/fa/news/1398/9/3/363254_295.jpg"/>
      </figure>
      <p>سردار سلیمانی ادامه داد: در سایر حوزه‌ها بعنوان مثال برای فلج اطفال، در کشورهای همسایه واکسیناسیون بیش از 10 سال طول کشید، اما در کشور ما با ورود بسیج به این موضوع، واکسیناسیون کل کشور کمتر از یک ماه طول کشید.</p>
      <p>رئیس سازمان بسیج مستضعفین با بیان اینکه در شرایط پیش رو نیازهای ما متفاوت است، گفت: با توجه به روندهای موجود در جامعه، همه شاخص‌ها در حال رشد هستند. مثلا رشد علمی کشور ما چندین برابر رشد متوسط جهان است. یا روند خدمت رسانی به مناطق محروم از سوی مردم که آن هم شاخص بالایی دارد. بررسی این روندها نشان می‌دهد که ما در هدف گذاری درست عمل می‌کنیم، البته شتاب ما باید بیشتر باشد و دامنه فعالیت ها وسیع تر بشود.</p>
      <p>وی تصریح کرد: در برخی موضوعات و عرصه ها مانند فرهنگ و سبک زندگی، مطالبات مردم بیش از آن چیزی است که ما می‌بینیم. جامعه امروز ما جامعه‌ای انقلابی است که شاخص هایی چون عدالت، ساده زیستی، توزیع درست ثروت و ... را مد نظر دارد که این شاخص ها بسیار ستایش برانگیز است و بسیج هم هیچگاه با تفکرات غیرانقلابی همراه نیست و همراه خواسته‌ها و شاخص‌های جامعه است.</p>
      <p>سردار سلیمانی در خصوص مسائل و شبهات مطرح شده در خصوص سهمیه‌هایی که برای بسیجیان در نظر گرفته می‌شود، گفت: بسیج یک تشکیلات مردمی است و امتیاز خاصی را ما به بسیجیان نمی‌دهیم.</p>
      <p>رئیس سازمان بسیج مستضعفین سازندگی، محرومیت زدایی و اقتصاد مقاومتی را عرصه‌های مهم دیگر فعالیت بسیج برشمرد و عنوان کرد: در بیابان زدایی و مبارزه با ریزگردها، بسیج چندین هزار هکتار بیابان زدایی را انجام داده است. در بحث اقتصاد مقاومتی و اشتغال بسیج این تفکر را در کشور جا انداخته که می‌توان با سرمایه های اندک و کمک مردم، حرکت‌های عمیقی را برای سامان دادن به اقتصاد کشور رقم زد هرچند که این حوزه نیاز به توجه جدی تر دارد.</p>
      <p>وی ادامه داد: در بحث بنگاه‌های زودبازده اقتصاد مقاومتی ما 38 هزار بنگاه کوچک را در کشور تشکیل داده‌ایم که به تناسب آن نیز شغل ایجاد شده است.</p>
      <p>سردار سلیمانی گفت: تاسیس صندوق های قرض الحسنه مردم یاری در مساجد توسط بسیج دیگر برنامه‌ای است که دنبال می‌شود و اکنون 12 هزار تشکیل شده که تا پایان سال به 20 هزار صندوق خواهد رسید.</p>
      <p>رئیس سازمان بسیج مستضعفین با تاکید بر اینکه گروه های جهادی در سیل امسال افتخار آفریدند، خاطرنشان کرد: 6200 گروه جهادی در مناطق سیل زده حضور یافتند که حجم بسیار زیادی از خانه های سیل زدگان را از گل و لای پاکسازی کردند.ترمیم، تعمیر و احداث واحدهای مسکونی دیگر اقدامی بود که توسط گروه های جهادی در مناطق سیل زده انجام شد.</p>
      <p>وی افزود: توافقنامه های زیادی با دستگاه های دولتی منعقد شده که در آینده به مرحله اجرا خواهد رسید.</p>
    </article>
  </body>
</html>