<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_31128327_Detsata_se_razvihriha_za_7_minuti_no_koshmarite_v_zashtita_sasipvat_Yunayted_"/>
    <meta property="og:site_name" content="webcafé"/>
    <meta property="article:published_time" content="2019-11-24T23:26:00+00:00"/>
    <meta property="og:title" content="Децата се развихриха за 7 минути, но кошмарите в защита съсипват Юнайтед"/>
    <meta property="og:description" content="Дали не е време Почетино да поправя грешките на Оле?"/>
  </head>
  <body>
    <article>
      <h1>Децата се развихриха за 7 минути, но кошмарите в защита съсипват Юнайтед</h1>
      <address><time datetime="2019-11-24T23:26:00+00:00">24 Nov 2019, 23:26</time> by <a rel="author" href="https://www.webcafe.bg/author/id_51_Lyubomir_Naydenov" target="_blank">Любомир Найденов</a></address>
      <figure>
        <img src="https://images.webcafe.bg/2019/11/24/ole/1170x780.jpg"/>
        <figcaption>Дали не е време Маурисио Почетино да поправя грешките на Оле Гунар Солскяер?<cite>Снимка: © Getty Images</cite></figcaption>
      </figure>
      <p>
        <b>Манчестър Юнайтед изигра най-добрите си седем минути от началото на сезона, а, може би, и изобщо под ръководството на Оле Гунар Солскяер.</b>
      </p>
      <p>Всичко се получаваше на „червените дяволи“ в тези минути. Вкараха три гола, обръщайки резултата от 0:2 до 3:2 срещу Шефийлд Юнайтед, и за кратко върнаха феновете в романтичните времена от миналото. Проблемът е, че беше само за седем минути.</p>
      <p>В останалата част от мача играчите на Оле Гунар Солскяер не показаха никакъв характер и никакво желание за победа. Те бяха мудни, закъсняваха и губеха единоборствата, изглеждаха безидейни, бяха надхитрени и надиграни. В отбора няма лидери, никой не се нагърбва да поеме отговорността, когато отборът изпитва трудности, и във всяка една от линиите на Юнайтед му липсва качество.</p>
      <p>Всичко това се видя и при допускането на изравнителния гол в последните секунди за 3:3. Абсолютен хаос в наказателното поле остави противников играч непокрит, сметнатият за достоен да носи капитанската лента по незнайно какви критерии Хари Магуайър се забави да го блокира и всички добри впечатления, които отборът остави в тези седем минути, се изпариха мигновено.</p>
      <p>
        <b>Солскяер направи прекрасни първи две смени. Извади неадекватния в пореден мач Фил Джоунс още на почивката и пусна Джеси Лингард. В средата на втората част в игра влезе и Мейсън Грийнууд, а няколко минути след това успя и да се разпише. Но с третата промяна норвежецът сбърка.</b>
      </p>
      <p>При 3:2 в полза на Юнайтед Оле изкара Антони Марсиал, за да се опита да пази резултата с Аксел Туанзебе. Французинът вършеше много работа в средата на терена и в нападение, много топки минаваха през него, след което той ги разпределяше, и задължително ангажираше поне по един играч на Шефийлд. След неговото изваждане се наруши балансът в линиите, а Туанзебе не успя да изпълни единственото нещо, заради което бе пуснат – да помогне на защитата да запази резултата.</p>
      <p>Изобщо, цялата защита на Юнайтед е в кошмарно състояние, въпреки стотиците милиони излети в нея в последните години, включително и през лятото. Пробивът за изравнителното попадение дойде от зоната на Аарън Уан-Бисака, а Макбърни успя да се вклини между влезлия с целта да пази резултата Туанзебе и най-скъпия защитник в света и капитан Магуайър.</p>
      <p>„Червените дяволи“ нямат чиста мрежа в последните си 12 гостувания в лигата, което е най-слабото им представяне от сезон 1985/86, или казано по друг начин – от 34 години насам.</p>
      <p>В същото време, Крис Смолинг прави страхотен сезон в Рома, където играе като отдаден под наем, защото не остана място за него на „Олд Трафорд“. Бранителят вече има два гола на сметката си и <a href="https://www.webcafe.bg/sportcafe/futbol-svyat/id_1977165876_Kris_Smoling_izravni_postijenie_na_Deyvid_Bekam_v_Italiya">изравни постижение на Дейвид Бекъм като първия англичанин с два или повече гола в един сезон в Серия „А“</a>.</p>
      <p>
        <b>Солскяер получи достатъчно пари за защитата си и няма право да позволява тя да изглежда по този начин. Още повече, когато Маурисио Почетино вече е свободен. И ако не успее да подобри нещата, най-вероятно, аржентинецът ще бъде ще бъде натоварен с тази работа в съвсем скоро време.</b>
      </p>
      <related>
        <a href="https://www.webcafe.bg/sportcafe/avantage/id_1332653930_Da_premine_v_ratsete_na_sauditite_bi_bilo_nay-golyamoto_dano_za_Yunayted"/>
        <a href="https://www.webcafe.bg/sportcafe/avantage/id_1592136520_Ne_se_zablujdavayte_myastoto_na_tozi_Yunayted_e_pri_srednyatsite_"/>
        <a href="https://www.webcafe.bg/sportcafe/avantage/id_163588580_Pochetino_be_Izbraniya_ot_Yunayted_a_veche_e_svoboden_No_listcheto_s_nomera_mu_e_smachkano"/>
      </related>
    </article>
  </body>
</html>