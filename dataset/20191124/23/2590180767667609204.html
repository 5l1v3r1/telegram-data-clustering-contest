<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185275/%E0%A6%AE%E0%A6%BE%E0%A6%B2%E0%A7%9F%E0%A7%87%E0%A6%B6%E0%A6%BF%E0%A7%9F%E0%A6%BE-%E0%A6%AC%E0%A6%B2%E0%A7%87-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE%E0%A6%A6%E0%A7%87%E0%A6%B0-%E0%A6%B8%E0%A7%8B%E0%A6%A8%E0%A6%BE%E0%A6%A6%E0%A6%BF%E0%A7%9F%E0%A6%BE%E0%A7%9F-%E0%A6%A8%E0%A6%BE%E0%A6%AE%E0%A6%BE%E0%A6%B2-%E0%A6%A6%E0%A6%BE%E0%A6%B2%E0%A6%BE%E0%A6%B2%E0%A6%B0%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-24T23:08:00+00:00"/>
    <meta property="og:title" content="মালয়েশিয়া বলে রোহিঙ্গাদের সোনাদিয়ায় নামাল দালালরা"/>
    <meta property="og:description" content="মালয়েশিয়া নিয়ে যাওয়ার কথা বলে ২৫ রোহিঙ্গা নারী-পুরুষকে কক্সবাজারের মহেশখা"/>
  </head>
  <body>
    <article>
      <h1>মালয়েশিয়া বলে রোহিঙ্গাদের সোনাদিয়ায় নামাল দালালরা</h1>
      <address><time datetime="2019-11-24T23:08:00+00:00">24 Nov 2019, 23:08</time> by <a rel="author">সময় সংবাদ</a></address>
      <p><b>মালয়েশিয়া নিয়ে যাওয়ার কথা বলে ২৫ রোহিঙ্গা নারী-পুরুষকে কক্সবাজারের মহেশখালী উপজেলার সোনাদিয়া দ্বীপে নামিয়ে দিয়েছে দালালচক্র।</b><br/><br/>রোববার (২৪ নভেম্বর) বিকেল ৩টার দিকে সোনাদিয়া থেকে এসব রোহিঙ্গাকে উদ্ধার করে পুলিশ। <br/><br/>মহেশখালী থানার ভারপ্রাপ্ত কর্মকর্তা (ওসি) প্রভাষ চন্দ্র ধর জানান, সাগরপথে মালয়েশিয়া নিয়ে যাওয়ার কথা বলে টেকনাফের বিভিন্ন ক্যাম্প থেকে রোহিঙ্গাদের ট্রলারে তোলে দালালচক্র। এরপর মালয়েশিয়া পৌঁছে গেছে বলে ট্রলার থেকে সোনাদিয়া দ্বীপের প্যারাবনে নামিয়ে দেওয়া হয়। পরে স্থানীয়দের মাধ্যমে খবর পেয়ে তাদের উদ্ধার করা হয়। <br/><br/>ওসি প্রভাষ আরও জানান, উদ্ধার রোহিঙ্গাদের মধ্যে ১১ পুরুষ, ১২ নারী ও দুই শিশু রয়েছে। তারা টেকনাফের আশ্রয় শিবিরে থাকা রোহিঙ্গা বলে স্বীকার করেছে। <br/><br/>উদ্ধার হওয়া রোহিঙ্গাদের মহেশখালী থানা নিয়ে যাওয়া হয়েছে। তাদের কাছ থেকে দালালদের তথ্য সংগ্রহ করা হচ্ছে। পরে তাদেরকে নিজ-নিজ আশ্রয় শিবিরে ফেরত পাঠানো হবে বলে জানান পুলিশের এই কর্মকর্তা।</p>
    </article>
  </body>
</html>