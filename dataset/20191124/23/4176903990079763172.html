<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/predsednicki-izbori-u-rumuniji-ocekivano-johanis-pobednik/"/>
    <meta property="og:site_name" content="Krstarica"/>
    <meta property="article:published_time" content="2019-11-24T23:31:00+00:00"/>
    <meta property="og:title" content="Predsednički izbori u Rumuniji – očekivano Johanis pobednik"/>
    <meta property="og:description" content="BUKUREŠT - Klaus Johanis ponovo je izabran za predsednika Rumunije, ostvarivši ubedljivu pobedu u drugom krugu nad protivkandidatom, liderkom"/>
  </head>
  <body>
    <article>
      <h1>Predsednički izbori u Rumuniji – očekivano Johanis pobednik</h1>
      <address><time datetime="2019-11-24T23:31:00+00:00">24 Nov 2019, 23:31</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BUKUREŠT – Klaus Johanis ponovo je izabran za predsednika Rumunije, ostvarivši ubedljivu pobedu u drugom krugu nad protivkandidatom, liderkom Socijaldemokratske partije Vjorikom Dančilom.</p>
      <p>Prema 88 odsto izbrojanih glasova, Johanis je osvojio 63,2 odsto glasova, a donedavna premijerka Dančila 36, 8 odsto.</p>
      <p>„Rumunija je pobedila! Evropska, normalna Rumunija je danas pobedila! Rumuni su heroji dana. Izašli su na glasanje u impresiovnom broju…“, poručio je sinoć Johanis iz sedišta Nacionalno liberalne stranke nakon objavljivanja izlaznih anketa koje su prognozirale njegovu pobedu.</p>
      <p>Johanis (60), koji je pre ulaska u politiku bio profesor fizike u srednjoj školi, istakao je da ovu pobedu prihvata sa „radošću, zahvalnošću, skromnošću i verom u Rumuniju“.</p>
      <p>Izlasnost u drugom krugu izbora iznosila je 49,87 odsto, što je manje u odnosu na 53,17 odsto koliko je bila 2014, preneo je AP.</p>
      <p>„Sada, posle ove pobede, ima mnogo stvari koje treba da se urade, mnogo toga treba da se popravi. Ovo je značajan poraz za Socijaldemokratsku partiju, ali moramo biti realistični. Dobili smo važnu bitku, ali rat tek treba da bude izvojevan. Moramo da glasamo i na lokalnim i parlamentarnim izborima“, poručio je Johanis, preneo je Ađerpres.</p>
      <p>Johanis je rekao da će tek kada Socijaldemokratska partija bude poslata u opoziciju onda moći da se uradi ono što su Rumuni tražili.</p>
      <p>U Rumuniji su pod socijaldemokratskom vladom Dančile unazađene antikorupcijske mere i oslabljena nezavisnost sudstva, što je izazvalo oštre kritike Brisela, navodi Rojters.</p>
      <p>Zapadni saveznici i Evropska unija su međutim odali priznanje Johanisu zbog pokušaja da zaštiti vladavinu prava, posebno zbog suprotstavljanja pokušajima da se ograniči nezavisnost sudstva.</p>
      <p>Predsednička ovlašćenja u Rumuniji su uglavnom ograničena na imenovanje mandatara na osnovu toga koja grupacija ima dovoljno poslanika da formira vladu.</p>
      <p>Predsednik takođe može da ospori zakone pred Ustavnim sudom i da postavi glavne tužioce.</p>
      <p>Johanis će imati priliku da postavi tužioce za korupciju i mafiju, koji će se ozbiljno suprotstaviti rasprostranjenoj korupciji uz podršku premijera Ludovika Orbana, koji je dobio podršku za svoju liberalnu manjinsku vladu pre tri nedelje.</p>
      <p>(Tanjug)</p>
    </article>
  </body>
</html>