<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/anthropini-schesi-mou-me-tous-pektes-kratai-zontano-ton-apollona"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T23:15:00+00:00"/>
    <meta property="og:title" content="«Η ανθρώπινη σχέση μου με τους παίκτες κρατάει ζωντανό τον Απόλλωνα»"/>
    <meta property="og:description" content="Ο τεχνικός των «κοκκινόμαυρων» μίλησε στη συνέντευξη τύπου για την συνέχεια του πρωταθλήματος, τον αγωνιστικό χώρο αλλά και τις πληρωμές"/>
  </head>
  <body>
    <article>
      <h1>«Η ανθρώπινη σχέση μου με τους παίκτες κρατάει ζωντανό τον Απόλλωνα»</h1>
      <h2>Ο τεχνικός των «κοκκινόμαυρων» μίλησε στη συνέντευξη τύπου για την συνέχεια του πρωταθλήματος, τον αγωνιστικό χώρο αλλά και τις πληρωμές</h2>
      <address><time datetime="2019-11-24T23:15:00+00:00">24 Nov 2019, 23:15</time> by <a rel="author">Πέτρος Χαριζακλής</a></address>
      <p>Ο προπονητής του Απόλλωνα Πόντου, Δημήτρης Καλαϊτζίδης, μετά την πρώτη νίκη της χρονιάς, με 1-0 επί της Κέρκυρας, μίλησε στη συνέντευξη τύπου για την συνέχεια του πρωταθλήματος, την κακή κατάσταση του αγωνιστικού χώρου, τις πληρωμές ενώ εξέφρασε για ακόμη μία φορά τα παράπονά του για την διαιτησία.</p>
      <p>Αναλυτικά όσα είπε:</p>
      <p>«Ο Απόλλων Πόντου πήρε το προσδοκώμενο αποτέλεσμα. Ηταν ο αγώνας για εμάς, αν δεν νικούσαμε θα ήταν πολύ δύσκολα τα πράγματα, όχι τώρα δεν είναι. Στο ποδόσφαιρο υπάρχει ένα σημαντικότατος παράγοντας που μπορεί να δημιουργήσει καλύτερες συνθήκες τέλεσης αγώνα, αυτός ο παράγοντας (σ.σ. διαιτησία) ήταν τραγικός. Δεν είναι ευθύνη μας, δεν μπορούμε να κάνουμε κάτι παραπάνω από το να αναδεικνύουμε τα φαινόμενα. Πρέπει να σταματήσει το φαινόμενο όποιος φωνάζει πρώτος να παίρνει φάουλ. Εχουμε στείλει τις τελευταίες αγωνιστικές στην ΚΕΔ τις φάσεις που θεωρούμε πως μας έχει αδικήσει η διαιτησία. Ας εξετάσουν και τον σημερινό αγώνα, μετά τον αγώνα με την Δράμα, τον Πλατανιά και τον ΠΑΣ. Εμείς το καταθέτουμε για το καλό το ποδοσφαίρου. Πρέπει να υπάρχουν ίδια μέτρα και ίδια σταθμά για όλους, η συνέχεια είναι δύσκολη. Είχαμε ανάγκη αυτή τη νίκη και ήρθε με πολύ κόπο, γιατί είχαμε απέναντι μια ομάδα με περίσσιο ενθουσιασμό».</p>
      <p>Για το αν υπάρχουν συγκεκριμένες φάσεις που θεωρεί ότι αδικήθηκε η ομάδα του: «Στους προηγούμενους αγώνες υπάρχουν φάσεις που μπορούν να αλλοιώσουν ένα αποτέλεσμα. Σε άλλες περιπτώσεις όπως σήμερα, υπάρχουν και άλλοι τρόποι. Ενας τρόπος είναι να χαλάει ο ρυθμός του αγώνα, ο εκνευρισμός των ποδοσφαιριστών από τις λανθασμένες αποφάσεις του διαιτητή. Σήμερα είναι σωρεία φάσεων που ήταν λάθος, για παράδειγμα όταν εκτελεί κάποιος πλάγιο που το εκτελεί με σηκωμένο πόδι. Δεν προσπαθώ να θίξω τα παιδιά της Κέρκυρας, το σημαντικό είναι να εξαφανιστεί το φαινόμενο που είναι ενοχλητικό».</p>
      <p>Για το αν μπορεί να ανακάμψει η ομάδα στη συνέχεια: «Είναι άστοχο να πάψω να εμπιστεύομαι τους ποδοσφαιριστές μου, που τους ξέρω τόσο καιρό. Με τον ΠΑΣ ήμασταν πολύ καλοί. Κάποιες φορές οι συνθήκες του αγώνα καθορίζουν τον αγώνα. Σήμερα έγινε μια φάση στο τέλος του αγώνα που η Κέρκυρα πήρε ένα φάουλ, το οποίο κατέληξε στο δοκάρι, και πήρε το φάουλ επειδή φώναξε ενώ σηκώθηκαν μαζί για να πάρουν κεφαλιά. Είναι το φαινόμενο να θέλουν να κάνουν καθυστερήσεις, να προσπαθούν να πάρουν φάουλ, εγώ είπα στον Πολίτη στο τέλος να σηκωθεί έστω και με ένα πόδι όταν έπεσε κάτω».</p>
      <p>Για την κακή κατάσταση του αγωνιστικού χώρου και αν μπορεί να βοηθήσει ο Δήμος: «Το γήπεδο προ τριετίας είχε γίνει καινούριο, αλλάξαμε το χορτάρι και δώσαμε 100.000 ευρώ. Η εταιρεία που το έφτιαξε είχε παραλείψεις, εμείς ίσως να μην το συντηρήσαμε σωστά, όλα παίζουν, σε δύο χρόνια καταστράφηκε ενώ είχε εγγύηση 5ετίας. Η προηγούμενη Δημοτική Αρχή ήταν μόνο λόγια, το μόνο που έκανε τα τελευταία τρία χρόνια ήταν να καθαρίζει τις κερκίδες. Δεν έχω κάνει κάποια συζήτηση με τον νυν Δήμαρχο. Ποιος θα δώσει τόσα χρήματα ξανά για να φτιάξει το γήπεδο; Εχουν αρχίσει και κουράζονται οι άνθρωποι που έβαζαν χρήματα στον Απόλλωνα Πόντου, οι μέτοχοι κουράστηκαν. Η ίδια Πολιτεία με την αναδιάρθωση εξέθεσε τους ανθρώπους που ήθελαν να επενδύσουν στο ποδόσφαιρο».</p>
      <p>Για τις πληρωμές και αν ο Απόλλωνας θα βγάλει την χρονιά: «Το πρόβλημα που υπάρχει σε άλλες ομάδες με νεαρούς ποδοσφαιριστές είναι εντελώς διαφορετικό. Εμείς έχουμε ποδοσφαιριστές με οικογένειες και είναι μεγαλύτερες οι ανάγκες, οι παντρεμένοι με παιδιά έχουν άλλες υποχρεώσεις. Τα παιδιά που συμμετείχαν στην περσινή προσπάθεια γι΄αυτό που θα κερδίζαμε αν θα μπαίναμε στην δεκάδα, με βάση τις εξαγγελίες της προηγούμενες κυβέρνησης και τώρα τους λέει η Πολιτεία δεν τα παίρνουν. Σε λίγο θα εκλείψουν οι άνθρωποι που είναι πρόθυμοι να κάνουν θυσίες για το ποδόσφαιρο. Εμείς είμαστε σε δυσκολότερη θέση από άλλες ομάδες. Εχω έχω δουλέψει με αυτούς τους παίκτες πολλά χρόνια, υπάρχει μια σχέση μεταξύ μας και ξέρουν τα παιδιά πως αν υπάρχει ένα ευρώ πρώτα θα πάει σε αυτούς. Αυτή η ανθρώπινη σχέση έχει διατηρήσει την ομάδα σε αγωνιστική ζωή. Κάποια στιγμή όμως αυτό κουράζει, γιατί μπορεί να είσαι πρόθυμος να κάνεις τα πάντα αλλά δεν έχεις τις δυνατότητες να το κάνεις; Δύσκολο».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/vokolos-ticheros-apollonas-mas-epirease-apovoli"/>
        <a href="http://www.metrosport.gr/article/etsi-patise-tin-kerkira-apollon-vinteo"/>
        <a href="http://www.metrosport.gr/article/iparchi-zoi-ston-apollon-litrosi-me-olaitan"/>
        <a href="http://www.metrosport.gr/article/nea-apochi-apo-tous-rossoneri"/>
        <a href="http://www.metrosport.gr/article/se-tragiki-katastasi-agonistikos-choros-stin-kalamaria"/>
        <a href="http://www.metrosport.gr/article/live-apollon-pontou-kerkira-ke-oli-drasi-se-sl2-fl-g-ethniki"/>
      </related>
    </article>
  </body>
</html>