<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807214/%D8%A8%D8%B3%DB%8C%D8%AC-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%A8%D8%A7-%D9%85%D8%B3%D8%A6%D9%84%D9%87%E2%80%8C%D9%85%D8%AD%D9%88%D8%B1%DB%8C-%D8%A8%D9%87-%D8%A8%D8%B1%D8%B7%D8%B1%D9%81-%DA%A9%D8%B1%D8%AF%D9%86-%D9%85%D8%B4%DA%A9%D9%84%D8%A7%D8%AA-%DA%A9%D8%B4%D9%88%D8%B1-%D9%88%D8%B1%D9%88%D8%AF-%D8%AC%D8%AF%DB%8C-%D9%BE%DB%8C%D8%AF%D8%A7-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T23:02:00+00:00"/>
    <meta property="og:title" content="بسیج دانشجویی با مسئله‌محوری به برطرف کردن مشکلات کشور ورود جدی پیدا می‌کند"/>
    <meta property="og:description" content="مسئول بسیج دانشجویی استان سیستان و بلوچستان گفت: امروز بسیج دانشجویی باید با شناخت مسئله‌ها و یافتن راهکار آن‌ها به برطرف کردن مشکلات کشور کمک کند و این هدف‌گذاری اصلی ما است."/>
  </head>
  <body>
    <article>
      <h1>بسیج دانشجویی با مسئله‌محوری به برطرف کردن مشکلات کشور ورود جدی پیدا می‌کند</h1>
      <h2>مسئول بسیج دانشجویی استان سیستان و بلوچستان گفت: امروز بسیج دانشجویی باید با شناخت مسئله‌ها و یافتن راهکار آن‌ها به برطرف کردن مشکلات کشور کمک کند و این هدف‌گذاری اصلی ما است.</h2>
      <address>
        <time datetime="2019-11-24T23:02:00+00:00">24 Nov 2019, 23:02</time>
      </address>
      <p>به گزارش گروه استان ها <a href="https://snn.ir/">خبرگزاری دانشجو</a>، علیرضا کیخا در گردهمایی انقلابیون جوان خیزش هسته‌های مسئله محور که همزمان با سالروز تشکیل بسیج دانشجویی برگزار شد اظهار داشت: امام(ره) در وصیت نامه خود به چند دشمن مهم از جمله انگلیس، اسرائیل، حسنی مبارک و صدام اشاره می‌کندا فقط یک کشور را تروریست به ذلت دولتی خوانده و آن آمریکا است.</p>
      <p>مسئول بسیج دانشجویی استان سیستان و بلوچستان افزود: در گذشته در دو تفکر وجود داشت یکی غرب به پرچم‌داری آمریکا با مکتب لیبرالیسم که ادعای نجات دنیا را داشت و تنها یک منجی به نام آمریکا معرفی می‌کرد و تفکر دوم تفکر شرق با مکتب مارکسیسم بود.</p>
      <p>وی ادامه داد: تا 40 سال پیش هر جای عالم دعوایی پیش می‌آمد یا پای غرب به سردمداری آمریکا در میان بود یا پای شرق به پرچم‌داری شوروی و نتیجه آن ایجاد نظام سرمایه‌داری بود. وسط این دعوا امام(ره) وارد میدان شد و مدل حکومت نبوی و دینی را با شعار نه شرقی و نه غربی عرضه کرد و این نقطه آغاز دعوای میان ما و لیبرالیسم جهانی به سردمداری آمریکا شد.</p>
      <p>کیخا تصریح کرد: اگر ما اصل استقلال خود را کنار بگذاریم و حاضر باشیم زیر پرچم آمریکا برویم انرژی هسته‌ای و حتی بمب هسته‌ای به ما خواهند داد، مشکل اصلی آمریکا و متحدانش استقلال طلبی ایران است.</p>
      <p>مسئول بسیج دانشجویی استان سیستان و بلوچستان گفت: رهبر معظم انقلاب در بیانیه گام دوم انقلاب به خوبی و در خلاصه‌ترین حالت دستاوردهای عظیم انقلاب را تشریح کرده‌اند و همه دانشجویان ما باید به این مسائل آگاه باشند.</p>
      <p>وی افزود: امام خمینی(ره) دوقطبی دنیا را از شرق و غرب به دوقطبی مستضعف و مستکبر تبدیل کرد؛ در این دوقطبی نه فقط شیعه و سنی، بلکه همه انسان‌هایی که طعم استضعاف را چشیده باشد در دایره وحدت می‌گنجد. مسئولانی که امروز در نقاط بالاشهر تهران زندگی به اصطلاح لاکچری دارند هرگز نمی‌توانند همراه قطب مستضعف شوند.</p>
      <p>کیخا خاطرنشان کرد: دوقطبی‌هایی مانند اصلاح‌طلب و اصولگرا کاذب است و ما امروز فقط یک دوقطبی داریم و آن دوقطبی انقلابی و غیرانقلابی است؛ در این دوقطبی یک قطب می‌گوید با کدخدا نمی‌توان سازش کرد و عده‌ای معتقدند راه نجات سازش است.</p>
      <p>مسئول بسیج دانشجویی استان سیستان و بلوچستان تشکیل بسیج دانشجویی توسط امام خمینی(ره) در تاریخ دوم آذرماه 67 را یک افتخار برای این تشکل خواند و ادامه داد: امروز بسیج دانشجویی باید با شناخت مسئله‌ها و یافتن راهکار آنها به برطرف کردن مشکلات کشور کمک کند و این هدف‌گذاری اصلی ما است. ما برای هر اقدامی در دانشگاه باید پنج گام شناخت مسئله، پیدا کردن راه حل مسئله، گفتمان‌سازی، مطالبه‌گری و عملیات جهادی را تعریف کنیم و همه برنامه‌ها از جمله راهیان نور، اردوهای جهادی و غیره باید مبتنی بر این گام‌ها باشد.</p>
    </article>
  </body>
</html>