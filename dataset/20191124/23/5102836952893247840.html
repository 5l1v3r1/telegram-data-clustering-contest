<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/25/lekkede-dokumenter-avslorer-hjernevask-og-store-menneskerettighetsbrudd-mot-muslimer-i-kina/"/>
    <meta property="og:site_name" content="Document"/>
    <meta property="article:published_time" content="2019-11-24T23:04:11+00:00"/>
    <meta property="og:title" content="Avslører hjernevask og alvorlige menneske­rettighets­brudd mot muslimer i Kina"/>
    <meta property="og:description" content="Hundretusener av muslimer blir utsatt for hjernevask og tortur i kinesiske fangeleirer, ifølge nye lekkede dokumenter."/>
  </head>
  <body>
    <article>
      <h1>Avslører hjernevask og alvorlige menneske­rettighets­brudd mot muslimer i Kina</h1>
      <address><time datetime="2019-11-24T23:04:11+00:00">24 Nov 2019, 23:04</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/11/kashgar-id-kah-mosque-ap-1024x683.jpg"/>
      </figure>
      <figure>
        <img src="https://www.document.no/wp-content/uploads/2019/11/kashgar-id-kah-mosque-ap-1024x683.jpg"/>
        <figcaption>
          <i>Sikkerhetspoliti vokter hovedstaden i Xinjang, Kashgar, med Id Kah-moskeen i bakgrunnen. Foto: AP/Scanpix</i>
        </figcaption>
      </figure>
      <p>
        <b>Hundretusener av muslimer blir utsatt for hjernevask og tortur i kinesiske fangeleirer, ifølge nye lekkede dokumenter.</b>
      </p>
      <p>Dokumentene viser for første gang hvordan Kina systematisk hjernevasker hundretusener av muslimer i såkalte oppdragelsesleirer, skriver flere britiske medier som er en del ICIJ, et internasjonalt nettverk av undersøkende journalister, søndag.</p>
      <p>Kinas ambassadør i Storbritannia Liu Xiaoming avviser ifølge <a href="https://www.bbc.com/news/world-asia-china-50511063">BBC</a> historien og kaller dokumentene, som har fått navnet «The China Cables» for «fake news».</p>
      <p>Kinesiske myndigheter hevder at den muslimske befolkningen, de fleste av dem uigurer, kun er tilbudt frivillig utdannelse og trening i de mange leirene som er bygget de tre siste årene i Xinjiang-provinsen vest i Kina.</p>
      <p>
        <b>Drives som høysikkerhetsfengsler</b>
      </p>
      <p>De offisielle dokumentene, som blant annet BBC og <a href="https://www.theguardian.com/world/2019/nov/24/china-cables-leak-no-escapes-reality-china-uighur-prison-camp">The Guardian</a> har sett, viser imidlertid et annet bilde. Lekkasjene inneholder blant annet en ni sider lang instruks sendt til de ansvarlige i leirene i 2017 fra Zhu Hailun, som da var visesekretær i Xinjiangs kommunistparti og regionens øverste sikkerhetsansvarlig.</p>
      <p>I instruksen fastslås det at leirene skal drives som høysikkerhetsfengsler med strikt disiplin, avstraffelser og at det ikke tillates rømninger. Dokumentene viser hvordan de innsattes liv er totalt overvåket og kontrollert.</p>
      <p>Andre dokumenter viser det ekstraordinære omfanget av interneringer. Blant annet ble mer enn 15.000 personer fra Sør-Xinjiang sendt til leirene bare i løpet av én uke i 2017.</p>
      <p>
        <b>– Masse-hjernevasking</b>
      </p>
      <p>Sophie Richardson, Kina-direktør i menneskerettighetsorganisasjonen Human Rights Watch, sier de lekkede dokumentene bør bli brukt til rettslig forfølgelse.</p>
      <p>– Dette er (…) bevis som dokumenterer store menneskerettighetskrenkelser. Det er riktig å si at enhver som har blitt internert, har blitt utsatt for i det minste psykisk tortur fordi de rett og slett ikke vet hvor lenge de må være der, sier Richardson.</p>
      <p>Dokumentene viser hvordan de internerte bare kan bli sluppet ut hvis de kan bevise at de har endret sin oppførsel, tro og språk.</p>
      <p>Den fremstående menneskerettighetsadvokaten Ben Emmerson, som er rådgiver for Verdens Uigurkongress, sier leirene forsøker å endre menneskers identitet.</p>
      <p>– Det er veldig vanskelig å se dette som noe annet en et system for masse-hjernevasking designet og styrt mot et helt etnisk samfunn, sier han.</p>
      <p>
        <b>Masseovervåking</b>
      </p>
      <p>Dokumentene viser også at kinesiske myndigheter bruker masseovervåking og såkalte forutseende politiprogrammer (predictive-policing) for å identifisere potensielle kriminelle. Et dokument viser hvordan systemet flagget 1,8 millioner mennesker bare fordi de hadde installert en datadelingsapp kalt Zapya på telefonen.</p>
      <p>Myndighetene beordret deretter etterforskning av over 40.000 av dem, «én etter én». I dokumentet heter det at «hvis det ikke er mulig å eliminere mistanke, bør de sendes til «konsentrert trening».</p>
      <p>Kinas ambassadør til Storbritannia Liu Xiaoming sier tiltakene har beskyttet lokale innbyggere, og at det ikke har vært et eneste terrorangrep i Xinjiang de siste tre årene.</p>
      <p>– Ved å avvise fakta har noen mennesker i Vesten intenst ærekrenket og svertet Kina om Xinjiang for å ha en unnskyldning for å blande seg inn i Kinas interne anliggender, ødelegge Kinas bekjempelse av terrorisme i Xinjiang og hindre Kinas stødige utvikling, sier ambassadøren, ifølge BBC.</p>
      <related>
        <h4>Les også</h4>
        <a href="https://www.document.no/2019/10/08/usa-svartelister-28-kinesiske-selskaper-for-overgrep-mot-uigurene/"/>
        <a href="https://www.document.no/2018/10/16/norske-diplomater-mener-kina-strammer-grepet/"/>
        <a href="https://www.document.no/2019/10/30/kina-reagerer-pa-innblanding-men-vil-bestemme-ytringsfriheten-i-usa/"/>
        <a href="https://www.document.no/2019/04/14/rode-kors-vil-ikke-dna-teste-barn-i-syria-for-den-norske-regjeringen/"/>
        <a href="https://www.document.no/2018/01/28/5-000-cyberangrep-mot-norske-organisasjoner-i-fjor/"/>
        <a href="https://www.document.no/2017/11/19/israel-vil-avvise-asylsokere-av-forstaelige-grunner/"/>
        <a href="https://www.document.no/2019/08/18/fredelig-folkehav-i-hongkongs-gater/"/>
        <a href="https://www.document.no/2005/05/21/rasismebegrepet_modent_for_rev/"/>
        <a href="https://www.document.no/2019/08/15/beijing-loslater-opposisjonsleder-viser-frem-riset-bak-speilet/"/>
        <a href="https://www.document.no/2017/08/24/livsfarlig-matvare-import-fra-kina/"/>
      </related>
    </article>
  </body>
</html>