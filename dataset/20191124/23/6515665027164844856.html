<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3363893/stanari-ipak-na-polece-zbog-kasnjenja-radova-produzen-rok-za-useljenje-za-izbegle-iz-bih-i-hrvatske"/>
    <meta property="og:site_name" content="kurir.rs"/>
    <meta property="article:published_time" content="2019-11-24T23:32:00+00:00"/>
    <meta property="og:title" content="STANARI IPAK NA POLEĆE: Zbog kašnjenja radova produžen rok za useljenje za izbegle iz BiH i Hrvatske"/>
    <meta property="og:description" content="LOZNICA Izvođaču je odobren produžetak roka za završetak zgrade koja je u okviru Regionalnog stambenog programa namenjena izbeglima iz BiH i Hrvatske, a usled kašnjenje iz tehničkih razloga sa završetkom stambenog objekta grad nije mogao da završi parterno ..."/>
  </head>
  <body>
    <article>
      <h6 class="kicker">odlaganje</h6>
      <h1>STANARI IPAK NA POLEĆE: Zbog kašnjenja radova produžen rok za useljenje za izbegle iz BiH i Hrvatske</h1>
      <address>
        <time datetime="2019-11-24T23:32:00+00:00">24 Nov 2019, 23:32</time>
      </address>
      <p>LOZNICA – Izvođaču je odobren produžetak roka za završetak zgrade koja je u okviru Regionalnog stambenog programa namenjena izbeglima iz BiH i Hrvatske, a usled kašnjenje ‘’iz tehničkih razloga’’ sa završetkom stambenog objekta grad nije mogao da završi parterno uređenje, tehnički prijem i izda upotrebnu dozvolu, pa će umesto do kraja ove biti useljena na proleće iduće godine, potvrđeno je iz Komesarijata za izbeglice i migracije grada Loznice.</p>
      <figure>
        <img src="https://www.kurir.rs/data/images/2019/11/24/23/2064135_loznica--ovako-je-bilo-pre-sedam-meseci-1_ff.jpg?ver=1574634713"/>
        <figcaption>
          <cite>foto: Kurir/T.Ilić</cite>
        </figcaption>
      </figure>
      <p>Objekat se nalazi u Lozničkom Polju, ukupno ima 60 stanova,pola za zakup sa mogućnošću kupovine, a pola za socijalno stanovanje u zaštićenim uslovima za socijalno najugroženije porodice izbeglih i bivših izbeglih lica, s tim da ova lica ne mogu biti vlasnici tih stanova i ugovore će potpisivati sa lozničkim Centrom za socijalni rad. Nalazi se pored u aprilu ove godine svečano useljenje zgrade od 30 stanova tako da će na ovoj lokaciji izbegli biti skućeni u ukupno 90 stanova. Za realizaciju izgradnje zgrada značajno je veliko finansijsko učešće iz gradskog budžeta Loznice, grada koji aktivno učestvuje u trajnom zbrinjavanju izbeglih lica na svom području.</p>
      <p>U Loznici će u sklopu Regionalnog stambenog programa ukupno biti dodeljeno 120 stanova, do polovine 2021. godine, sa mogućnošću kupovine stanove će dobiti ukupno 90 porodica, a 30 stanova na korišćenje. Biće podignut još jedan objekat na Lagatoru sa 30 stanova za zakup sa mogućnošću kupovine, a do kraja godine očekuje se početak radova. Nadležni kažu da je Loznica među pet gradova Srbije prema broju stanova namenjenih ovoj grupi ljudi pri čemu lokalna samouprava učestvuje davanjem parcele i obezbeđivanjem kompletne infrastrukture, dok je obaveza donatora gradnja.U lozničkom kraju do sada je ostalo nezbrinuto 170 porodica izbeglih lica kao i osam interno raseljenih porodica.</p>
      <figure>
        <img src="https://www.kurir.rs/data/images/2019/11/24/23/2064137_loznica--produzzen-rok_ff.jpg?ver=1574634724"/>
        <figcaption>
          <cite>foto: Kurir/T.Ilić</cite>
        </figcaption>
      </figure>
      <p>Prema podacima Komesarijata na području Loznice je oko 500 osoba u izbegličkom statusu i 174 interno raseljenih sa Kosova i Metohije kao i 11 povratnika po osnovu sporazuma o readmisiji. Procenjuje se da u lozničkom kraju živi i ima lične karte ukupno oko 4.500 do 5.000 osoba koje su svojevremeno imale izbeglički status.</p>
      <p>(Kurir.rs/T.Ilić)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/srbija/3363037/drvo-koje-je-najpoznatije-u-loznici-kad-dodje-jesen-svi-ga-slikaju-a-evo-i-zasto-foto"/>
        <a href="https://www.kurir.rs/vesti/srbija/3362579/cvetala-malina-u-loznici-kad-joj-vreme-nije-topao-novembar-zbunio-vocnjak-evo-zasto-to-nije-dobro-foto"/>
        <a href="https://www.kurir.rs/vesti/srbija/3360919/predstavljen-petogodisnji-plan-javnog-zdravlja-u-loznici-prvi-grad-u-regionu-koji-ce-usvojiti-ovaj-dokument"/>
        <a href="https://www.kurir.rs/vesti/srbija/3360283/obuka-za-deset-geronto-domacica-u-loznici-za-samo-20-radnih-dana-bice-spremne-da-pomognu-starima-i-nemocnima"/>
      </related>
    </article>
  </body>
</html>