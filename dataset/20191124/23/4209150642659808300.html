<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/magazin/zanimljivosti/Putnici-trazili-i-da-se-ugasi-motor-aviona-u-letu/570246?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T23:31:00+00:00"/>
    <meta property="og:title" content="Putnici tražili i da se ugasi motor aviona u letu"/>
    <meta property="og:description" content="Kad imate novca, možete sebi priuštiti svašta pa, između ostalog, i let biznis klasom. Naravno, dok je neki uzimaju zbog udobnosti, uvijek postoje i razmaženi ljudi čiji zahtjevi često graniče sa bizarnim. Britanski &quot;Telegraph&quot; istražio je neke od najčudnijih zahtjeva s kojima se susrelo osoblje u biznis klasi."/>
  </head>
  <body>
    <article>
      <h1>Putnici tražili i da se ugasi motor aviona u letu</h1>
      <address><time datetime="2019-11-24T23:31:00+00:00">24 Nov 2019, 23:31</time> by <a rel="author">N.N.</a></address>
      <p>Kad imate novca, možete sebi priuštiti svašta pa, između ostalog, i let biznis klasom. Naravno, dok je neki uzimaju zbog udobnosti, uvijek postoje i razmaženi ljudi čiji zahtjevi često graniče sa bizarnim. Britanski "Telegraph" istražio je neke od najčudnijih zahtjeva s kojima se susrelo osoblje u biznis klasi.</p>
      <h3>Pobuna zbog lješnika</h3>
      <p>Vjerovatno jedan od najslavnijih incidenata u vazdušnom saobraćaju desio se 2014. prilikom polijetanja sa njujorškog aerodroma, a razlog svemu bilo je - serviranje lješnika. Naime, Čo Hjun Ah, kći vlasnika južnokorejske avio-kompanije u kojoj se incident zbio, digla je paniku zbog načina na koji su lješnici posluženi. Oni su putnicima dati u drvenoj posudi, a Čo je smatrala da ih u prvoj klasi treba servirati isključivo na tanjiru. Bijesna, napravila je incident, pozvala na red stjuardesu i šefa kabinskog osoblja, naložila im da kleknu ispred nje, izvine se, a potom je naredila njihovo iskrcavanje. Zbog svega toga avion je kasnio 20 minuta, a razmažena gospođa na kraju je završila tri mjeseca u zatvoru zbog opstruisanja vazdušne bezbjednosti.</p>
      <h3>Želim svoju pidžamu</h3>
      <p>Dva putnika prve klase koja su letjela iz Melburna žestoko su se pobunila kad im je osoblje reklo da ne mogu dobiti pidžame većih brojeva, jer ih trenutno nemaju. Gospoda su zbog toga odlučila da ne polete te tražila da ih iskrcaju. Njihovoj molbi je udovoljeno, a pilot je ostalim putnicima u avionu objasnio razlog zbog kojeg će kasniti rekavši da se "neki putnici ne žele ukrcati u avion ako nema dovoljno velikih pidžama".</p>
      <h3>Možete li smanjiti buku motora?</h3>
      <p>Jedan putnik zatražio je da se usred leta na trenutak ugasi motor. Priču je na Redditu podijelio jedan od putnika: "Nisam dio osoblja, no letio sam prvom klasom iz Dubaija za Njujork. U jednom trenutku sjedim i ne vjerujem šta čujem - čovjek u mojoj blizini mrtav-hladan pita stjuardesu može li pilot ugasiti lijevi motor kako bi njegov sin mogao u miru spavati."</p>
      <h3>Nadoknada za nered</h3>
      <p>Jedna žena koja je letjela za Las Vegas polila se vodom, a nakon toga je zatražila da joj se kao kompenzacija za "pretrpljeni strah" donese pet votki i deset pokrivača. Ponavljamo, ona se sama polila, no žena je, kako kaže osoblje, bila u vidno alkoholisanom stanju, a u jednom trenutku počela je i izmišljati da ju je napalo osoblje.</p>
      <h3>Mrzim svoje mjesto</h3>
      <p>Ivanka Tramp, nekadašnja supruga današnjeg predsjednika SAD, s leta je izbačena 2009. godine. Naime, za početak je bila nezadovoljna sjedištem koje je dobila, a vidjevši da u njenoj blizini ima i djece, počela je vrištati da želi ići kući. Navodno je čak počela i psovati jedno dijete, pa joj je uskoro želja za izlaskom iz aviona - ispunjena.</p>
      <h3>Zašto moja prijateljica ne može sa mnom</h3>
      <p>Pjevačica Kortni Lov uhapšena je 2003. godine na londonskom aerodromu "Heathrow" zbog svog agresivnog ponašanja. Ona je vikala i vrijeđala osoblje koje nije dopuštalo da njena prijateljica sjedi do nje u prvoj klasi, a osoblje to nije moglo dozvoliti, jer prijateljica nije imala kartu za prvu klasu. Kortni se smirila tek kad je uhapšena.</p>
    </article>
  </body>
</html>