<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/diamartiria-gia-kameres-se-scholia-tou-dimou-spaton-artemidos/"/>
    <meta property="og:site_name" content="irafina"/>
    <meta property="article:published_time" content="2019-11-24T23:10:26+00:00"/>
    <meta property="og:title" content="Διαμαρτυρία για κάμερες σε σχολεία του Δήμου Σπάτων – Αρτέμιδος"/>
    <meta property="og:description" content="Τα δημόσια κτίρια που προορίζονται να λειτουργήσουν ως σχολεία, πρέπει να πληρούν ένα πλήθος από προδιαγραφές που μοναδικό σκοπό έχουν να εξασφαλίσουν τη σωματική και ψυχική ακεραιότητα των μαθητών . Κάθε παρέμβαση σε ένα κτήριο που λειτουργεί ως σχολείο, από οποιοδήποτε δημόσιο φορέα, πρέπει αυστηρά να μην εκθέτει με οποιοδήποτε τρόπο σε κίνδυνο τους μαθητές. […]"/>
  </head>
  <body>
    <article>
      <h1>Διαμαρτυρία για κάμερες σε σχολεία του Δήμου Σπάτων – Αρτέμιδος</h1>
      <address>
        <time datetime="2019-11-24T23:10:26+00:00">24 Nov 2019, 23:10</time>
      </address>
      <p>Τα δημόσια κτίρια που προορίζονται να λειτουργήσουν ως σχολεία, πρέπει να πληρούν ένα πλήθος από προδιαγραφές που μοναδικό σκοπό έχουν να εξασφαλίσουν τη σωματική και ψυχική ακεραιότητα των μαθητών .</p>
      <p>Κάθε παρέμβαση σε ένα κτήριο που λειτουργεί ως σχολείο, από οποιοδήποτε δημόσιο φορέα, πρέπει αυστηρά να μην εκθέτει με οποιοδήποτε τρόπο σε κίνδυνο τους μαθητές. Ως εκπαιδευτικοί θεωρούμε πως η ψυχική υγεία των μαθητών πλήττεται βάναυσα ακόμα και από την ύπαρξη άδειων κουτιών που προσομοιάζουν με κάμερες παρακολούθησης, πόσο μάλλον από τις πραγματικές κάμερες που έχει σκοπό να τοποθετήσει στα σχολεία ο Δήμος Σπάτων – Αρτέμιδος.</p>
      <p>Εκτός όλων των άλλων, υπάρχει ο κίνδυνος να περιορισθεί η ανάπτυξη της έννοιας της ελευθερίας τους, εάν πιστέψουν από μικρή ηλικία ότι είναι φυσιολογικό να παρακολουθούνται μέσω καμερών. Ακόμη λειτουργεί ανασταλτικά και κατασταλτικά στην ελευθερία κινήσεων του μαθητή, επιδρά αρνητικά στη διαμόρφωση της προσωπικότητάς τους, προσβάλλοντας βάναυσα την προσωπική τους αξιοπρέπεια αναιρώντας τον παιδαγωγικό ρόλο του σχολείου.</p>
      <p>Δεν μπορούμε να φανταστούμε πως οι υπεύθυνοι του συγκεκριμένου δήμου βάζουν στην ίδια μοίρα την ανάπτυξη της προσωπικότητας των μικρών μαθητών μας με τις τυχόν φθορές που μπορεί να προκαλούνται κατά τις βραδινές ώρες στα σχολεία της περιοχής τους. Έκπληξη προκαλεί η προτεραιότητα του Δήμου να τοποθετήσει κάμερες τη στιγμή που καμιά νέα σχολική μονάδα δεν έχει κτισθεί τα τελευταία χρόνια, όταν υπάρχουν σχολεία σε κοντέινερ , σχολεία που στάζουν οι οροφές και που ο αέρας παίρνει τις σκεπές τους, σχολεία που δεν έχουν συστήματα πυρανίχνευσης και πυρασφάλειας με κίνδυνο να θρηνήσουμε θύματα κάποια μέρα. Απασχολεί τη δημοτική αρχή η ασφάλεια των μαθητών ή μόνο των κτηρίων;<br/>Βεβαία ως σύλλογος εκπαιδευτικών της περιοχής, αν είχαμε ερωτηθεί, θα μπορούσαμε να τους υποδείξουμε τον τρόπο να προστατεύσουν τα σχολεία χωρίς να θίξουν τον ψυχισμό των μαθητών. Είμαστε υπέρ του ανοιχτού σχολείου στην τοπική κοινωνία. Οι προαύλιοι χώροι των σχολείων πρέπει να γίνουν τα απογεύματα το «στέκι της γειτονιάς», ώστε να γίνουν τόποι συνάντησης των παιδιών πραγματοποιώντας δράσεις που τα ενδιαφέρουν ή απλά να συνυπάρχουν με τους δικούς τους τρόπους.</p>
      <p>Ο Δήμος θα μπορούσε να εξασφαλίσει κονδύλια για την πρόσληψη προσωπικού φύλαξης των σχολείων για την ασφάλεια των μαθητών και για την προστασία των σχολικών χώρων. .</p>
      <p>Ως εκπαιδευτικοί με έκπληξη πληροφορηθήκαμε πως η συγκεκριμένη απόφαση της πλειοψηφίας του δημοτικού συμβουλίου στηρίχτηκε από συνάδελφο εκπαιδευτικό (διευθυντή σε δημοτικό σχολείο της Αρτέμιδας) δημοτικό σύμβουλο, αλλά και ότι την ψήφισαν και εκπαιδευτικοί που μετέχουν ως «διορισμένοι» στη σχολική επιτροπή. Με μοναδικό γνώμονα το συμφέρον των μαθητών μας τους καλούμε να επαναπροσδιορίσουν την στάση τους πάνω στο συγκεκριμένο θέμα και να ταχθούν με την πλευρά των μαθητών τους. Ο σύλλογος Δελμούζος τους προειδοποιεί πως τα όρια της συναδελφικής αλληλεγγύης καθορίζονται αυστηρά από τα συμφέροντα και την ασφάλεια των μαθητών μας .</p>
      <p>Δεν μπορούμε, βέβαια να μη σταθούμε στη συνάδελφο-συνδικαλιστικό στέλεχος, παράταξης του ΔΣ της ΔΟΕ, που όχι μόνο συμφώνησε με την ψήφο της αλλά και πρωτοστάτησε για την τοποθέτηση των καμερών στα σχολεία. Ο σύλλογος εκπαιδευτικών Αλέξανδρος Δελμούζος θα προβεί σε όλες τις αναγκαίες ενέργειες που θα αναδείξουν αν τα κίνητρα της συναδέλφου είναι προσωπικά ή αν αποτελούν και επίσημη θέση της συνδικαλιστικής της παράταξης .</p>
      <p>Κανένας σύλλογος διδασκόντων δεν πρέπει να δεχτεί την τοποθέτηση καμερών στο σχολείο του. Είναι παράνομο και θέτει σε κίνδυνο την ψυχική υγεία των μαθητών του. Σύμφωνα με τη γνωμοδότηση της νομικής Συμβούλου της Δ.Ο.Ε. «είναι απολύτως απαγορευμένη η τοποθέτηση και χρήση συστημάτων βιντεοεπιτήρησης σε σχολικές μονάδες την ώρα, που λειτουργούν. Ακόμα δε και για τις ώρες, που δεν λειτουργεί η σχολική μονάδα και πάλι απαιτείται άδεια της Αρχής και δικαιολόγηση της αναγκαιότητας τοποθέτησης των συστημάτων. Τέλος, επισημαίνεται, ότι είναι αναγκαία η λήψη απόφασης από το αρμόδιο όργανο διοικήσεως του Σχολείου, αφού ληφθεί υπόψη η γνώμη των εκπροσώπων του διδακτικού προσωπικού, του συλλόγου γονέων και των μαθητικών συλλόγων όπου υπάρχουν. Σε κάθε περίπτωση, εκ του περισσού τονίζεται, ότι δεν είναι δυνατή η χρήση συστημάτων σε χώρους εργασίας».</p>
      <p>Ο σύλλογος μας έχει τα μέσα συνδικαλιστικά και νομικά να σταθεί δυναμικά δίπλα στους συλλόγους διδασκόντων .</p>
      <p>Το επόμενο διάστημα το Δ.Σ. του Συλλόγου Εκπαιδευτικών Αλέξανδρος Δελμούζος, αφού επισκεφθεί τις σχολικές μονάδες της περιοχής, θα διοργανώσει εκδήλωση και θα καλέσει επιστημονικούς φορείς που θα τεκμηριώσουν και στον πλέον δύσπιστο τους κινδύνους για την ψυχική υγεία των μαθητών που κρύβει η τοποθέτηση καμερών ασφαλείας στα σχολεία.</p>
    </article>
  </body>
</html>