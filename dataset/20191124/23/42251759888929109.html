<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/NBA/a315587-Sjajni-Luka-zasenio-Hardena-i-Rasa-Brada-2/15-za-tri.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T23:53:00+00:00"/>
    <meta property="og:title" content="Sjajni Luka zasenio Hardena i Rasa, Brada 2/15 za tri!"/>
    <meta property="og:description" content="Košarkaši Dalasa nastavili su sa odličnim partijama ove sezone i u derbiju Teksasa u gostima su savladali Hjuston rezultatom 137:123."/>
  </head>
  <body>
    <article>
      <h1>Sjajni Luka zasenio Hardena i Rasa, Brada 2/15 za tri!</h1>
      <h2>Košarkaši Dalasa nastavili su sa odličnim partijama ove sezone i u derbiju Teksasa u gostima su savladali Hjuston rezultatom 137:123.</h2>
      <address><time datetime="2019-11-24T23:53:00+00:00">24 Nov 2019, 23:53</time> by <a rel="author">Branimir Smilić</a></address>
      <figure>
        <img src="https://sportklub.rs/Picture/170408/jpeg/Luka-Doncic.jpg"/>
        <figcaption>
          <cite>Ronald Martinez, Getty Images Sport</cite>
        </figcaption>
      </figure>
      <p>Još jednu sjajnu partiju u dresu Mavsa pružio je neverovatni Luka Dončić koji je za 34 minuta na terenu postigao 41 poen (15/29 iz igre, 5/14 za tri, 6/8 slobodna bacanja), uz 6 skokova, 10 asistencija, 2 ukradene i 6 izgubljenih lopti.</p>
      <figure>
        <iframe data-src="https://twitter.com/NBA/status/1198732675265245184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dvadesetogodišnji Slovenac je postao tek četvrti igrač u istoriji NBA lige koji je u četiri uzastopne utakmice beležio više od 30 poena i 10 asistencija, a pre njega to su uspeli samo još njegovi večerašnji direktni rivali Džejms Harden i Rasel Vestbruk, odnosno Majkl Džordan u sezoni 1983/84.</p>
      <figure>
        <iframe data-src="https://twitter.com/NBA/status/1198735415945179136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>U isto vreme Luka je drugi najmlađi igrač u istoriji koji je postizao 30+ poena (iza Kevina Durenta) i prvi košarkaš Mavsa sa 30+ koševa i 10+ asistencija u četiri uzastopna meča.</p>
      <figure>
        <iframe data-src="https://twitter.com/nbastats/status/1198739403973234688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dalas je odlično počeo meč i u prvoj četvrtini postigao je neverovatnih 45 poena i u drugi period ušao sa +16. Razigrani gosti predvođeni mladim asom suvereno su kontrolisali dešavanja na parketu, a Hjuston je tek početkom poslednje deonice minus uspeo da smanji na jednocifren - 105:97.</p>
      <p>Rakete su došle i do minus 5 u tri navrata, međutim, Dalas je serijom 12:2 otklonio i poslednju dilemu oko ishoda duela u Tojota Centru (126:111).</p>
      <figure>
        <iframe data-src="https://twitter.com/McCragger/status/1198724522771451904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pored Dončića, Dalas su do pete uzastopne pobede vodili Tim HArdavej sa 31 poenom (5/11 za tri) i 5 asistencija i Kristaps Porzingis sa 23 poena i 13 skokova. Boban Marjanović nije ulazio u igru.</p>
      <p>U trećem uzastopnom neuspehu Hjustona Džejms Harden je učestovao sa 32 poena (11/24 iz igre, 2/15 za tri), 9 skokova, 11 asistencija i 6 izgubljenih lopti, Rasel Vestbruk ga je pratio sa 27 poena (8/20 iz igre, 2/5 za tri), 5 skokova i 6 asistencija, dok je Klint Kapela upisao 21 poen i 22 skoka.</p>
      <p>Pogledajte <b><a href="http://sportklub.rs/Kosarka/NBA/Rezultati">REZULTATE</a></b> i <b><a href="http://sportklub.rs/Kosarka/NBA/Tabela">TABELE.</a></b></p>
    </article>
  </body>
</html>