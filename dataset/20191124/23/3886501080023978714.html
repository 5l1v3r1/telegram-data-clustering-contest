<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-svet/119746-u-kini-vise-od-milion-pripadnika-manjina-najvise-ujgura-u-centrima-za-prevaspitavanje?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T23:10:04+00:00"/>
    <meta property="og:title" content="U Kini više od milion pripadnika manjina, najviše Ujgura, u centrima za prevaspitavanje"/>
    <meta property="og:description" content="Kineska vlada je na krajnjem zapadu zemlje zatvorila više od milion Ujgura i drugih etničkih manjina, većinom muslimanskih, u kampovima koji služe kao tajni centri za prinudno prevaspitavanje, pokazuju poverljivi dokumenti vlade Kine.Dok Peking tvrdi da ti centri služe dobrovoljnom obučavanju za rad, otkriveni tajni dokumenti bacaju drugo svetlo i ukazuju da je reč o kampovima čiji su zatvorenici prisiljeni da se odreknu svog jezika i vere i izloženi političkoj indoktrinaciji, kroz učenje &quot;pravilnog ponašanja&quot;.U procurelim dokumentima kineske vlade dostavljenim Medjunarodnom konzorcijumu istraživačkih novinara navodi se da stražari imaju naredjenje da &quot;sprečavaju bekstva&quot; pomoću stražarskih kula, dvostruko zaključanih vrata, alarma, video nadzora i policijskih stanica na kapijama.&quot;Učenje manira&quot; je obavezno, a &quot;poboljšanje veština stručnosti&quot; nudi se zatvorenicima tek pošto provedu godinu dana u kampovima.Stražari nadgledaju zatvorenike 24 sata dnevno.Centri za prevaspitavanje povezani su sa sistemom za masovni…"/>
  </head>
  <body>
    <article>
      <h1>U Kini više od milion pripadnika manjina, najviše Ujgura, u centrima za prevaspitavanje</h1>
      <address>
        <time datetime="2019-11-24T23:10:04+00:00">24 Nov 2019, 23:10</time>
      </address>
      <slideshow>
        <figure>
          <img src="https://static.beta.rs/thumbs/1a27ddaf.556x371.jpg"/>
        </figure>
        <figure>
          <img src="https://static.beta.rs/thumbs/5f492a3a.556x371.jpg"/>
        </figure>
        <figure>
          <img src="https://static.beta.rs/thumbs/1976dfd1.557x371.jpg"/>
        </figure>
        <figure>
          <img src="https://static.beta.rs/thumbs/3107193e.556x371.jpg"/>
        </figure>
      </slideshow>
      <p>Kineska vlada je na krajnjem zapadu zemlje zatvorila više od milion Ujgura i drugih etničkih manjina, većinom muslimanskih, u kampovima koji služe kao tajni centri za prinudno prevaspitavanje, pokazuju poverljivi dokumenti vlade Kine.<br/><br/>Dok Peking tvrdi da ti centri služe dobrovoljnom obučavanju za rad, otkriveni tajni dokumenti bacaju drugo svetlo i ukazuju da je reč o kampovima čiji su zatvorenici prisiljeni da se odreknu svog jezika i vere i izloženi političkoj indoktrinaciji, kroz učenje "pravilnog ponašanja".<br/><br/>U procurelim dokumentima kineske vlade dostavljenim Medjunarodnom konzorcijumu istraživačkih novinara navodi se da stražari imaju naredjenje da "sprečavaju bekstva" pomoću stražarskih kula, dvostruko zaključanih vrata, alarma, video nadzora i policijskih stanica na kapijama.<br/><br/>"Učenje manira" je obavezno, a "poboljšanje veština stručnosti" nudi se zatvorenicima tek pošto provedu godinu dana u kampovima.<br/><br/>Stražari nadgledaju zatvorenike 24 sata dnevno.<br/><br/>Centri za prevaspitavanje povezani su sa sistemom za masovni nadzor u regionu Sindjijang, na krajnjem zapadu Kine.<br/><br/>Korišćenjem podataka prikupljenih tehnologijom za masovni nadzor, centralizovani digitalni sistem utvrdjuje imena desetina hiljada ljudi, meta za ispitivanje i potencijalno zatvaranje, u pionirskom pokušaju socijalne kontrole uz korišćenje veštačke inteligencije.<br/><br/>Pojedinci postaju potencijalna meta za ispitivanje i eventualno zatvaranje ako pokazuju sumnjivo ponašanje, u koje se ubraja odlazak u inostranstvo, traženje od drugih da se mole ili korišćenje aplikacija na mobilnim telefonima koje vlada nije u stanju da nadgleda.<br/><br/>Zatvorenici dobijaju ocene u svim poljima, od toga kako govore mandarinski jezik do toga da li se pridržavaju strogog seta pravila koja definišu sve, do kupanja i odlaska u toalet.<br/><br/>Na osnovu tih ocena utvrdjuje se da li zatvorenici treba da budu oslobodjeni ili kažnjeni, navodi se u procurelim dokumentima.<br/><br/>Zatvorenici u kampovima moraju ostati najmanje godinu dana, a nezavisni kineski pravni stručnjaci navode da to predstavlja kršenje zakona Kine, jer se produžava dozvoljeno vreme za pritvor osoba koje nisu zvanično optužene ili osudjene.</p>
    </article>
  </body>
</html>