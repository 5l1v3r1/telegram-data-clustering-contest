<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SrzNT/finalni-verdikt-k-babisovu-stretu-zajmu-ministerstvo-vaha-zda-audit-zverejni"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T23:02:00+00:00"/>
    <meta property="og:title" content="Finální verdikt k Babišovu střetu zájmů. Ministerstvo váhá, zda audit zveřejní"/>
    <meta property="og:description" content="Je premiér Andrej Babiš (ANO) podle Evropské komise ve střetu zájmů, nebo ne? Už na začátku prosince má do Česka dorazit finální auditní zpráva EK k premiérovu střetu zájmů. Ostře sledovaný případ se tak posune o významný krok dál. Ministerstvo místního rozvoje vedené Klárou Dostálovou (za ANO) ale na dotaz deníku Echo24 neodpovědělo, zda finální zprávu zveřejní, až dorazí. Tlačit na zveřejnění ale hodlá Transparency International, která původně do Bruselu podnět na premiérův střet zájmů poslala."/>
  </head>
  <body>
    <article>
      <h6 class="kicker">Audit Evropské komise</h6>
      <h1>Finální verdikt k Babišovu střetu zájmů. Ministerstvo váhá, zda audit zveřejní</h1>
      <address><time datetime="2019-11-24T23:02:00+00:00">24 Nov 2019, 23:02</time> by <a rel="author" href="https://echo24.cz/author/karolina-vaverkova" target="_blank">Karolína Vaverková</a></address>
      <slideshow>
        <figure>
          <img src="https://echo24.cz/img/5ddbb1adffd8fa2b1e7aecde/1040/540/FIT?_sig=6LHQX_RKkcwWpHuT7xNWggKuT8s0ZRJnEU_WgCIRzns"/>
          <figcaption>
            <cite>FOTO: Jan Zatorsky</cite>
          </figcaption>
        </figure>
        <figure>
          <img src="https://echo24.cz/img/5dd6823dffd8fa2b1e26f1c0/1040/540/FIT?_sig=OJzhwD4wrKUZhucbiENIIK5JkHnFZ0ZZhNTmLDPRj1o"/>
          <figcaption>
            <cite>Speciál 30 let</cite>
          </figcaption>
        </figure>
        <figure>
          <img src="https://echo24.cz/img/5dd695d3ffd8fa2b1e2870cc/1040/540/FIT?_sig=srBCG21QwAMnN4yP6JvkH4ufkexLUCv10bxzJtlnqV8"/>
          <figcaption>
            <cite>Premiér Andrej Babiš (ANO). Foto: Jan Zatorsky</cite>
          </figcaption>
        </figure>
      </slideshow>
      <p>
        <b>Je premiér Andrej Babiš (ANO) podle Evropské komise ve střetu zájmů, nebo ne? Už na začátku prosince má do Česka dorazit finální auditní zpráva EK k premiérovu střetu zájmů. Ostře sledovaný případ se tak posune o významný krok dál. Ministerstvo místního rozvoje vedené Klárou Dostálovou (za ANO) ale na dotaz deníku Echo24 neodpovědělo, zda finální zprávu zveřejní, až dorazí. Tlačit na zveřejnění ale hodlá Transparency International, která původně do Bruselu podnět na premiérův střet zájmů poslala.</b>
      </p>
      <p>„Nevíme a ani nemůžeme vědět, co bude finální závěrečná zpráva obsahovat, a je tedy předčasné předjímat další případné kroky. MMR bude i nadále postupovat v souladu s doporučením Evropské komise o důvěrném režimu, a tak nemůže zprávu ani její dílčí části v průběhu auditního šetření zveřejňovat,“ uvedl Vilém Frček z odboru komunikace ministerstva na dotaz, zda MMR zveřejní finální zprávu, jakmile ji Evropská komise do Čech odešle.</p>
      <p>Doručení finální zprávy je dle ministerstva ještě stále průběh auditního šetření, během kterého MMR říká, že nelze dokumenty k auditu zveřejňovat. „Jakmile bude finální závěrečná zpráva zástupcům ČR prostřednictvím Stálého zastoupení v Bruselu předána, odpovědní zaměstnanci se s jejím obsahem seznámí, tak jako zástupci dotčených řídicích orgánů, a podle toho, jak budou vypořádány námitky, argumenty a rozpory reflektující návrh zprávy, se společně dohodnou na případných dalších krocích. Celý tento proces je stále průběh auditního šetření,“ dodal Frček.</p>
      <h3>„Je absolutně ve veřejném zájmu, aby finální verdikt byl plně k dispozici“</h3>
      <p>Tlačit na zveřejnění auditu bude autor podnětu, že Babiš porušuje evropské nařízení o střetu zájmů, Transparency International. Deníku Echo24 to řekl ředitel organizace David Ondráčka. „Je absolutně ve veřejném zájmu, aby finální verdikt byl plně k dispozici. Dokonce je otázka, zda ho nepošle EK nám jako tomu, kdo podnět napsal a podal,“ řekl deníku Ondráčka. „Komise s námi komunikuje. Sdělila nám, že má finální verdikt na začátku prosince přijít,“ dodal.</p>
      <p>Česká ministerstva jsou zatím v komunikaci s médii, ale i se Senátem co se návrhů auditních zpráv EK týče, velmi úsporná. Ministerstvo zemědělství například odmítlo zveřejnit návrh druhého auditu, který se týkal zemědělských dotací. Ministerstva také odmítla poskytnout znění svých odpovědí, kterými závěry předběžných auditů rozporovala. Vysvětlovala to důvěrností dokumentů a odvolávala se na komunikaci s EK.</p>
      <p>Ministerstva ale odmítla poskytnout dokumenty i senátní komisi pro vyhodnocení auditů. Senát kvůli tomu dokonce už dříve přijal stanovisko, že ministerstva senátem pohrdají.</p>
      <figure>
        <a href="https://eshop.echomedia.cz/p/UcHgs/pribeh-svobody?utm_source=ECHO24&amp;utm_medium=TEXT&amp;utm_campaign=PRIBEHSVOBODY">
          <img src="https://echo24.cz/img/5dd6823dffd8fa2b1e26f1c0/500/260?_sig=9LFAhb9cG_VBfRvg1Q3oCdRdxbNsrJiqw6ncteHiqPU"/>
        </a>
      </figure>
      <p>Podle návrhu auditní zprávy má premiér Andrej Babiš stále vliv na firmu Agrofert, kterou vložil do svěřenských fondů, a je proto ve střetu zájmů při čerpání peněz z evropských fondů. Česko by kvůli tomu mohlo vracet do rozpočtu EU kolem 450 milionů korun. Babiš v minulosti řekl, že vracení peněz nehrozí a dlouhodobě odmítá, že by ve střetu zájmů byl.</p>
      <p>Návrh auditní zprávy v angličtině dorazil do Česka na konci května, druhý červencový týden dostaly MMR a ministerstvo financí oficiální český překlad. Druhý návrh auditu, který se věnuje dotacím v zemědělství, zatím nezveřejnila ani média.</p>
      <p>Na oba návrhy auditních zpráv už ČR reagovala. Finální zpráva k zemědělskému auditu hotova jen tak nebude. Až v lednu se totiž zástupci zemědělské agentury SZIF, přes niž tečou dotace českým zemědělcům, sejde k jednání o auditu s Evropskou komisí.</p>
      <related>
        <a href="https://echo24.cz/a/STZHM/babise-rozcilil-text-v-the-new-york-times-bylo-to-zadani-ze-bude-v4-vykreslena-negativne"/>
        <a href="https://echo24.cz/a/SG3CZ/agrofert-tvrdi-ze-nevydelal-pri-kuponove-privatizaci-archivy-rikaji-opak"/>
        <a href="https://echo24.cz/a/Stjh5/wagenknecht-zaluje-evropskou-radu-kvuli-babisove-stretu-zajmu"/>
      </related>
    </article>
  </body>
</html>