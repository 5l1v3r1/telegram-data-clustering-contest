<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T23:15:36+00:00"/>
    <meta property="og:title" content="Dronningen avlyser prins Andrews 60-årsfest"/>
    <meta property="og:description" content="Dronning Elizabeth har besluttet å avlyse prins Andrews planlagte 60-årsfeiring som følge av prinsens koblinger til den overgrepsdømte vennen Jeffrey Epstein."/>
  </head>
  <body>
    <article>
      <h1>Dronningen avlyser prins Andrews 60-årsfest</h1>
      <h2>Dronning Elizabeth har besluttet å avlyse prins Andrews planlagte 60-årsfeiring som følge av prinsens koblinger til den overgrepsdømte vennen Jeffrey Epstein.</h2>
      <address><time datetime="2019-11-24T23:15:36+00:00">24 Nov 2019, 23:15</time> by <a rel="author">NTB</a></address>
      <p>Det skriver <a href="https://www.thetimes.co.uk/article/queen-cancels-prince-andrews-60th-birthday-bash-3dx6rwkr3">Sunday Times</a> , ifølge TT.</p>
      <p>Opprinnelig var planen at prinsens veldedighetsarbeid skulle få oppmerksomhet i februar samtidig som et stort 60-årslag skulle holdes til hans ære. Men nå, parallelt med at prinsen har frasagt seg alle veldedige verv, blir 60-årsfeiringen nedtonet til kun en privat familiemarkering, skriver avisen.</p>
      <h3>Dårlig håndtert</h3>
      <p>Det er den britiske prinsens kontakt med den overgrepsdømte, nå avdøde, Jeffrey Epstein, som er årsaken. Prinsen er anklaget for å ha hatt sex med en 17-åring som angivelig mottok 15.000 dollar i betaling fra Epstein i 2001. Prinsen avviser kategorisk anklagene, men har i britiske medier fått hard kritikk for å ha forsvart vennskapet med Epstein og for ikke å vise empati med ofrene for finansmannens virksomhet i et mye omtalt BBC-intervju forrige uke.</p>
      <p>I etterkant av intervjuet har dronningen besluttet at prinsen skal frasi seg alle offentlige oppdrag i overskuelig fremtid, og flere kulturinstitusjoner har takket nei til et videre samarbeid med ham. Ifølge The Sunday Times er dette tegn på at det er usannsynlig at han noensinne vil gjenoppta oppgaver på vegne av kongehuset.</p>
      <h3>Dom og anklager</h3>
      <p>59 år gamle prins Andrew er dronning Elizabeths andre sønn og den 8. i arverekken til den britiske tronen.</p>
      <p>Epstein ble allerede i 2008 dømt for å ha tvunget kvinner til å utføre seksuelle tjenester. Han ble pågrepet igjen i juli, tiltalt for menneskehandel og ett seksuelt overgrep mot en mindreårig. Han tok imidlertid sitt eget liv i fengsel før denne saken kom opp.</p>
      <p>(NTB)</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/bolig/i/g71El5/julepynter-huset-fra-oktober-for-aa-ha-lave-skuldre-i-desember"/>
        <a href="https://www.bt.no/innenriks/i/MRvoJJ/professor-norsk-barnevern-er-i-front-med-barns-rettigheter-det-kan"/>
        <a href="https://www.bt.no/sport/i/3JKEp9/trenerens-stilling-kan-ikke-vaere-ferdigsnakket-ikke-naar-brann-rakner"/>
        <a href="https://www.bt.no/nyheter/lokalt/i/3JKE5d/vurderer-aa-vrake-tunnelprosjekt-paa-grunn-av-hoeye-bompenger"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
      </related>
      <ol>
        <li>
          <a href="https://www.bt.no/tag/Dronning_Elizabeth">Dronning Elizabeth</a>
        </li>
        <li>
          <a href="https://www.bt.no/tag/BBC">BBC</a>
        </li>
      </ol>
    </article>
  </body>
</html>