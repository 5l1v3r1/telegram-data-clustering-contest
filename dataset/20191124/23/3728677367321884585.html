<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216023/Auto-te-water-geraakt-bij-Uithuizen-bestuurder-zwaargewond"/>
    <meta property="og:site_name" content="RTV Noord"/>
    <meta property="article:published_time" content="2019-11-24T23:26:00+00:00"/>
    <meta property="og:title" content="Auto te water geraakt bij Uithuizen: bestuurder zwaargewond"/>
    <meta property="og:description" content="Een automobilist is zondagavond in de polder tussen Uithuizen en buurtschap Valom zwaargewond geraakt. Het slachtoffer reed op de Lauwersweg, toen diens auto door een onbekende oorzaak te water raakte."/>
  </head>
  <body>
    <article>
      <h1>Auto te water geraakt bij Uithuizen: bestuurder zwaargewond</h1>
      <address>
        <time datetime="2019-11-24T23:26:00+00:00">24 Nov 2019, 23:26</time>
      </address>
      <p>Omdat de bestuurder door het ongeval uit de auto werd geslingerd, namen hulpdiensten het zekere voor het onzekere en werd de plek van het ongeluk direct uitgebreid onderzocht, om zeker te weten dat er niet meerdere personen bij het ongeluk betrokken waren geweest.</p>
      <p>Er werden onder meer duikteams ingezet om de sloot, waar de auto in was gereden, uit te kammen. Uiteindelijk werden er geen andere personen aangetroffen. </p>
      <h3>Modderige weg</h3>
      <p>De bestuurder van de auto raakte zwaargewond en werd met spoed naar het ziekenhuis gebracht. Volgens één van de aanwezige 112-verslaggevers was de weg erg modderig. Of dat mogelijk de oorzaak is geweest dat de auto te water raakte, zoekt de politie uit.</p>
    </article>
  </body>
</html>