<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/beograd.74.html:832190-Porok-joj-dosao-glave-zar-cigarete-upalio-krevet-Starica-stradala-u-pozaru-ugusila-se-i-macka"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T23:15:00+00:00"/>
    <meta property="og:title" content="Porok joj došao glave, žar cigarete upalio krevet: Starica stradala u požaru, ugušila se i mačka"/>
    <meta property="og:description" content="Vidosava M. (88) bila strastven pušač. Slična situacija i pre mesec dana dogodila se u Mirijevu"/>
  </head>
  <body>
    <article>
      <h6 class="kicker">DETALjI UŽASA U MIRIJEVU</h6>
      <h1>Porok joj došao glave, žar cigarete upalio krevet: Starica stradala u požaru, ugušila se i mačka</h1>
      <address><time datetime="2019-11-24T23:15:00+00:00">24 Nov 2019, 23:15</time> by <a rel="author">E. B. R.</a></address>
      <p>
        <b>Vidosava M. (88) bila strastven pušač. Slična situacija i pre mesec dana dogodila se u Mirijevu</b>
      </p>
      <p>U POŽARU koji je u nedelju posle 8.00 zahvatio stan u mirijevskoj ulici Duška Radovića 5d, nastradala je Vidosava M. (88). Požar je buknuo u prizemlju zgrade, a prema nezvaničnim informacijama, uzrok vatrene stihije bio je opušak cigarete.</p>
      <p>Miris paljevine i gust dim probudili su komšije nastradale Vidosave, koja je živela sama i čiji sin i snaha već godinama žive u SAD. Najbliži komšija pozvao je vatrogasce, a prvi je u pomoć pritekao upravnik zgrade.</p>
      <related>
        <a href="http://www.novosti.rs/vesti/beograd.74.html:831862-Izbio-pozar-u-Zemun-polju-Stanari-evakuisani-intervenisao-veliki-broj-vatrogasaca-FOTOVIDEO"/>
      </related>
      <p>- Dobili smo poziv oko 8.10 sati da je stan u plamenu. Na teren je izašlo dvoje vatrogasnih kola sa osam vatrogasaca. Požar je ubrzo ugašen, ali je žena starosti oko 80 godina nastradala - rekli su u MUP.</p>
      <p>Kako "Novosti" saznaju, vatrogasci su ženu zatekli u krevetu, koji je izgoreo. Vatrena stihija zahvatila je i klima-uređaj, kao i ormar.</p>
      <p>- Baka je bila slabo pokretna i živela je sama - govori jedan od suseda. - U posetu su joj svake nedelje dolazile tri žene, koje je njen sin plaćao, da joj pomažu, skuvaju nešto, srede stan. Bila je strastven pušač, i nije ovo bio prvi put da je zapalila krevet. Poslednji takav incident dogodilo se pre mesec dana. Srećom, tada je jedna od tih žena bila prisutna, pa je brzo reagovala i ugasila vatru koja je zahvatila posteljinu.</p>
      <p>Stanari ove zgrade, kažu da se to dogodilo i ovog puta jer je Vidosava pušila i kada je bila sama. Sada, nažalost, nije bilo nikoga u stanu ko bi joj pomogao.</p>
      <p>
        <b>UGINULA I MAČKA</b>
      </p>
      <p>STAN u Mirijevu, u kome je žena nastradala je zapečaćen posle policijskog uviđaja. Osim policije, i vatrogasaca na teren su izašle i službe "Veterine Beograd", pošto je Vidosava imala mačku, koja je uginula usled velike količine ugljen-monoksida u stanu.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:832061-Vatrena-stihija-progutala-stan-i-baku-70-u-Mirjevu"/>
        <a href="http://www.novosti.rs/vesti/naslovna/hronika/aktuelno.291.html:777017-Reper-iz-Nisa-i-dalje-se-bori-za-zivot"/>
        <a href="http://www.novosti.rs/vesti/naslovna/hronika/aktuelno.291.html:770042-Izgorela-zena-u-pozaru-u-selu-kod-Subotice"/>
        <a href="http://www.novosti.rs/vesti/naslovna/hronika/aktuelno.291.html:766100-TRAGEDIJA-U-KIKINDI-Starica-90-izgorela-u-pozaru-u-svojoj-kuci"/>
        <a href="http://www.novosti.rs/vesti/srbija.73.html:761597-TRAGEDIJA-U-NISU-Starica-nastradala-u-pozaru"/>
      </related>
    </article>
  </body>
</html>