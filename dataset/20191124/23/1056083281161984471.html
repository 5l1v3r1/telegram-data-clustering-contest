<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301577/%D9%86%D8%A8%D8%A7%DB%8C%D8%AF-%D8%AD%D9%82-%D8%A7%D8%B9%D8%AA%D8%B1%D8%A7%D8%B6-%D8%B1%D8%A7-%D8%A7%D8%B2-%D8%AE%D8%A7%D8%B5%DB%8C%D8%AA-%D8%A7%D9%86%D8%AF%D8%A7%D8%AE%D8%AA-%DB%8C%D8%A7-%D9%81%D8%B6%D8%A7%DB%8C-%D9%BE%D8%B1%D8%AA%DB%8C-%D8%A8%D8%B1%D8%A7%DB%8C-%D8%A2%D9%86-%D9%BE%DB%8C%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-24T23:45:00+00:00"/>
    <meta property="og:title" content="نباید «حق اعتراض» را از خاصیت انداخت یا فضای پرتی برای آن پیش بینی کرد"/>
    <meta property="og:description" content="یک وکیل دادگستری با بیان اینکه شناسایی حق اعتراض شاخصه حکمرانی مردم سالار است، گفت: تنها نهاد قدرتی از استماع اعتراض بیم دارد که بن‌مایه مردمی ندارد و این نقطه در برابر گفتمان انقلاب اسلامی است."/>
  </head>
  <body>
    <article>
      <h6 class="kicker">یک وکیل دادگستری:</h6>
      <h1>نباید «حق اعتراض» را از خاصیت انداخت یا فضای پرتی برای آن پیش بینی کرد</h1>
      <address><time datetime="2019-11-24T23:45:00+00:00">24 Nov 2019, 23:45</time> by <a rel="author">اعظم سندگل</a></address>
      <p>یک وکیل دادگستری با بیان اینکه شناسایی حق اعتراض شاخصه حکمرانی مردم سالار است، گفت: تنها نهاد قدرتی از استماع اعتراض بیم دارد که بن‌مایه مردمی ندارد و این نقطه در برابر گفتمان انقلاب اسلامی است.</p>
      <p>محمدصالح نقره کار در گفت‌وگو با ایسنا در خصوص رد مصوبه تعیین محل تجمعات مردمی از سوی هیات عمومی دیوان عدالت اداری، اظهار کرد: تسهیل و تامین مقدرات و ملزومات اعمال حق اعتراض، مراد مقنن اساسی در وضع اصل 27 است و حق اعتراض به مثابه یکی از مصادیق تضمین‌گر حقوق ملت در قانون اساسی محدودیت ندارد.</p>
      <p>وی گفت: اصل تفسیر موثر قانون ایجاب می‌کند دلالت انطباقی و اثر وضعی اصل 9 قانون اساسی در تحلیل اصل 27 مطمح نظر باشد، یعنی نباید به اعتبار ملاحظات نظم و تامینات امنیت عمومی، آزادی حق نقد و ابراز اعتراض شهروندان را تحدید کرد.</p>
      <p>این وکیل دادگستری خاطرنشان کرد: مقنن اساسی در تقریر اصل 27 قانون اساسی تضییقات حداقلی را از باب تثبیت استمرار برخورداری از این حق در نظر گرفته و در مقام توجه به قاعده اولویت، تزاحم و تعارض منافع در پی این هدف بوده تا هم نظم عمومی محفوظ باشد و هم حق نقد و اعتراض لوث نشود.</p>
      <p>نقره کار، تصمیم به ایجاد مکان‌های خاص برای اعمال حق اعتراص را طریقی برای انتظام استیفای این حق و تسهیل برخورداری از حق با فرض تامین امنیت تجمعات اعتراضی دانست و ادامه داد: البته نباید حق اعتراض را از خاصیت انداخت یا فضای پرتی برای اعمال این حق پیش بینی کرد که صدای اعتراض و نقد در محاق بی تاثیری ناکجا آباد خارج از شهر، حتی در معرض و منظر عمومی نباشد و اسباب خفیف شمردن این حق تداعی شود.</p>
      <p>وی عنوان کرد: به لحاظ انبان تجارب تاریخی، پیش بینی لوازم تحقق پذیری اصل 27 را یک قدم رو به جلو می‌دانم.</p>
      <p>این وکیل دادگستری با تاکید بر اینکه "شهروند حق نه گفتن به حکمرانی را دارد"، تصریح کرد: در سپهر تضمینات حکومت قانون، نباید اعمال این حق اعلان محاربه و بغی قلمداد شود، چون نه تنها با تاوان مکافات کیفری مواجه نیست بلکه ارج گذاری شده و حتی امنیت آن تنظیم، تضمین و تامین می‌شود و خود یک پله به سمت توسعه حقوقی است.</p>
      <p>نقره کار با بیان اینکه "شناسایی حق اعتراص شاخصه حکمرانی مردم سالار است"، یادآور شد: این مرادی است که قانون اساسی در اصل 3 و فصل 3 به کرات حلول معنایی آن را با هدف و ملاحظه اختیار کرده و سنت تقنینی جمهوری اسلامی بر خلاف سنت رفتاری به تصدیق آن پرداخته و به نظر رواست که ملزومات اصل 27 تکریم، تثبیت و تضمین شود .</p>
      <p>وی افزود: هر شهروند حق دارد شنیده شود و این گزاره حق اصلی تحفظ، حق اعتراض، تجمع و ابراز اعتراض است.</p>
      <p>این وکیل دادگستری بیان کرد: تنها نهاد قدرتی از استماع اعتراض بیم دارد که بن‌مایه مردمی ندارد و این نقطه در برابر گفتمان انقلاب اسلامی است که وفق اصل 14 قانون اساسی نگاه تکریم حقوق انسانی را سرلوحه دارد و نه به فکر تثبیت رای اکثریت بلکه در تقید ملاحظه حقوق اقلیت نیز هست.</p>
      <p>نقره کار در پایان گفت: به نظرم قوانین و آیین نامه‌های اجرایی اصل 27 و اعمال حق تجمع باید تامینی، تثبیتی و تنظیمی باشد و تسهیل کننده این حق باشد نه اینکه بر تضییقات بیفزاید.</p>
      <p>انتهای پیام</p>
    </article>
  </body>
</html>