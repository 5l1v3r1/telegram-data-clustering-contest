<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S3qGs/top-09-kraci-do-neznama"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T23:01:00+00:00"/>
    <meta property="og:title" content="TOP 09 kráčí do neznáma"/>
    <meta property="og:description" content="Byla to historická událost, to nejde popřít. Na sjezdu TOP 09 byla podruhé v dějinách české i československé demokracie zvolena do čela parlamentní strany žena, Markéta Pekarová Adamová. Protože prvním případem bylo přechodné angažmá Hany Marvanové do čela Unie svobody, pak jde o precedens a je těžké předem říci, jestli se jedná o malou epizodu v průběžném procesu rozpadání a slučování malých liberálních partají, anebo o převrat, který zásadně změní mapu české pravice, anebo přidá zdejší demokracii další rozměr."/>
  </head>
  <body>
    <article>
      <h6 class="kicker">komentář</h6>
      <h1>TOP 09 kráčí do neznáma</h1>
      <address><time datetime="2019-11-24T23:01:00+00:00">24 Nov 2019, 23:01</time> by <a rel="author" href="https://echo24.cz/author/petr-holub" target="_blank">Petr Holub</a></address>
      <slideshow>
        <figure>
          <img src="https://echo24.cz/img/5dda9abdffd8fa2b1e67ee33/1040/540/FIT?_sig=sV4ZHc2ocMOuTR3OV7UOKQ3qgulJXNX8eP7YMBPEr8w"/>
          <figcaption>
            <cite>echo</cite>
          </figcaption>
        </figure>
        <figure>
          <img src="https://echo24.cz/img/5ddadc72ffd8fa2b1e6c83e5/1040/540/FIT?_sig=7wKo1-07D4LsU5sKZ-TvbyV4NSahvT60_-rSIwOIu6c"/>
          <figcaption>
            <cite>Šéfka TOP 09 Pekarová Adamová a její zástupce Tomáš Czernin.<br/>Foto: FB TOP 09</cite>
          </figcaption>
        </figure>
      </slideshow>
      <p>Byla to historická událost, to nejde popřít. Na sjezdu TOP 09 byla podruhé v dějinách české i československé demokracie zvolena do čela parlamentní strany žena, Markéta Pekarová Adamová. Protože prvním případem bylo přechodné angažmá Hany Marvanové do čela Unie svobody, pak jde o precedens a je těžké předem říci, jestli se jedná o malou epizodu v průběžném procesu rozpadání a slučování malých liberálních partají, anebo o převrat, který zásadně změní mapu české pravice, anebo přidá zdejší demokracii další rozměr.</p>
      <p>Opět se potvrzuje, jak dokáže být tuzemská politika paradoxní. Celoevropské tažení za uplatnění žen vede levice, v Česku se novým směrem zatím s největší rozhodností vydala strana, která v dobách svého vzniku a ještě nějaký čas potom byla nejvíc napravo. Delegátům sjezdu se nepochybně zvýšila hladina adrenalinu, když pro kandidátku na předsedkyni „zdvihali ruku“, protože tím posílali svou stranu na dosud nevyzkoušenou cestu. Zdejší volič si zvykl, že do volebních bojů vedou partaje muži. Mají velké ego, které jsou zvyklí nekompromisně hájit, a své soupeře řežou hlava nehlava. Postavit v časech gladiátorských bojů do svého čela křehkou političku, která pouze vyzývá, že si všichni musíme klást vyšší cíle, to je opravdu dobrodružný podnik.</p>
      <p>Zároveň museli příznivci nové předsedkyně Pekarové Adamové cítit špatné svědomí, protože jako předsedu odmítli osobnost, která je tak reprezentativní, že by ji „topákům“ mohly závidět skoro všechny ostatní parlamentní strany. Tomáš Czernin se stal prvním místopředsedou, tak by se mohlo zdát všechno v pořádku, přesto jde o zásadní rozdíl. TOP 09 teď bude moci využívat mimořádnou marketingovou výhodu, kterou představuje první žena v čele parlamentní strany, ovšem potíže mohou nastat, pokud se nová šéfová pokusí zavést pořádek v regionálních strukturách. Místní pohlaváři často považují členství v TOP 09 jen za výtah k moci, ochotně se paktují s kontroverzními představiteli ANO a tím shazují pověst celé partaje. Pokazit jim byznys, anebo na jejich přízni surfovat k další kariéře? Rozhodnout takové dilema se zdá být povolán spíše příslušník rodu, který je zvyklý vládnout, ovšem na druhém nejvyšším postu ve straně nemusí mít dostatečnou autoritu.</p>
      <figure>
        <a href="https://eshop.echomedia.cz/p/UcHgs/pribeh-svobody?utm_source=ECHO24&amp;utm_medium=TEXT&amp;utm_campaign=PRIBEHSVOBODY">
          <img src="https://echo24.cz/img/5dda9abdffd8fa2b1e67ee33/500/260?_sig=Oak-ez8u_LR2exw-LqeHkJIzYAvTKKfkrlQnz4_tCpA"/>
        </a>
      </figure>
      <h3>Pád, anebo vzestup?</h3>
      <p>Nejen pro pořádek je třeba připomenout, že vedle ročního a neúspěšného předsednictví Hany Marvanové v Unii svobody (US) byla v červnu 2009 předsedkyní Demokratické strany zelených (DSZ) zvolena Olga Zubová a v listopadu 2012 převzala vedení strany LIDEM Karolína Peake. V obou případech šlo o strany, které také měly pár poslaneckých postů, ovšem na rozdíl od US a TOP 09 nebyly nikdy do parlamentu zvoleny, ale prostě převzaly část členů z hroutících se klubů Strany zelených, resp. Věcí veřejných. V jejich případě bylo možné označit volbu ženských kandidátek do svého čela jednoznačně jako projev dekadence či úpadku. Nebyla k dispozici dostatečně silná osobnost, tak situaci mohl zachránit neobvyklý krok, že do čela půjde žena. Jak známo, předsedkyně Marvanová ani obě její nástupkyně svou roli nezvládly a pád svých stran se jim zastavit nepodařilo. Olga Zubová ani Karolína Peake nevydržely v čele ani rok a jejich strany upadly po vzoru Unie svobody v zapomnění.</p>
      <p>Historie US, DSZ a LIDEM varuje, že také TOP 09 může čelit podobnému riziku. Těžko popřít, že pro Markétu Pekarovou Adamovou hlasovali delegáti, kteří se už chtěli zbavit nepohodlné autority otce zakladatele Miroslava Kalouska, podporujícího kandidaturu Tomáše Czernina. Pokud žena v čele strany pouze sehraje marketingovou úlohu a fakticky poslouží jen k tomu, aby straničtí bossové druhého řádu ještě nějaký čas bez dohledu shora užívali své prebendy, pak to s vyhlídkami TOP 09 nevypadá skvěle.</p>
      <p>Přesto může volba ženy do čela parlamentní strany také dopadnout dobře. Existuje dokonce možnost, že se stane jedním ze zásadních kroků, jak domluvit středopravou koalici schopnou v příštích volbách porazit nebo aspoň oslabit populistické hnutí ANO. Nástup ženy na nejvyšší politickou úroveň je krokem k vytvoření normálního prostředí, ve kterém nemusí přeborníci z jednotlivých stran neustále poměřovat své síly jako při hospodské soutěži v páce, ale kde je možné se civilizovaně dohodnout. Pohled na středopravé partnerství, kde hraje žena rovnocennou úlohu, také vypadá lépe než konkurenční model, jak dostat ženu do vyšších politických pater, tedy model harému, který vytvořil Babiš se svými početnými a bezpodmínečně věrnými spolupracovnicemi. Jinými slovy, zvolení ženy do čela TOP 09 znamená, že začala kampaň na volby roku 2021.</p>
      <related>
        <a href="https://echo24.cz/author/petr-holub"/>
      </related>
      <p> </p>
      <p> </p>
    </article>
  </body>
</html>