<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/iran-s-guards-call-for-maximum-punishment-of-fuel-unrest-leaders123.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T23:06:00+00:00"/>
    <meta property="og:title" content="ഇന്ധന വിലയ്‌ക്കെതിരായ പ്രതിഷേധം: പ്രക്ഷോഭകര്‍ക്ക് പരമാവധി ശിക്ഷ നല്‍കണമെന്ന് ഇറാന്‍ സൈനിക നേതാവ്"/>
    <meta property="og:description" content="Worldnews World തെഹ്‌രാന്‍: വര്‍ധിച്ച ഇന്ധന വിലയ്‌ക്കെതിരായി ഇറാനില്‍ നടക്കുന്ന പ്രക്ഷോഭത്തില്‍ പങ്കെടുത്തവര്‍ക്ക് പരമാവധി ശിക്ഷ നല്‍കണമെന്ന് കോടതിയോട് ആവശ്യപ്പെട്ട്"/>
  </head>
  <body>
    <article>
      <h1>ഇന്ധന വിലയ്‌ക്കെതിരായ പ്രതിഷേധം: പ്രക്ഷോഭകര്‍ക്ക് പരമാവധി ശിക്ഷ നല്‍കണമെന്ന് ഇറാന്‍ സൈനിക നേതാവ്</h1>
      <address><time datetime="2019-11-24T23:06:00+00:00">24 Nov 2019, 23:06</time> by <a rel="author">ന്യൂസ് ഡെസ്‌ക്</a></address>
      <p>തെഹ്‌രാന്‍: വര്‍ധിച്ച ഇന്ധന വിലയ്‌ക്കെതിരായി ഇറാനില്‍ നടക്കുന്ന പ്രക്ഷോഭത്തില്‍ പങ്കെടുത്തവര്‍ക്ക് പരമാവധി ശിക്ഷ നല്‍കണമെന്ന് കോടതിയോട് ആവശ്യപ്പെട്ട് ഇറാനിയന്‍ റെവലൂഷന്‍ ഗാര്‍ഡ് മേധാവി. പ്രക്ഷോഭകര്‍ അമേരിക്കക്കും സൗദി അറേബ്യക്കും ഇസ്രഈലിനും വേണ്ടി പ്രവര്‍ത്തിക്കുന്നവരാണെന്നും ഇവര്‍ക്ക് പരമാവധി ശിക്ഷ നല്‍കണമെന്നുമാണ് സൈനിക മേധാവിയായ റീയര്‍ അഡ്മിറല്‍ അലി ഫദാവി പറയുന്നത്. ആയിരത്തിലേറെ പ്രക്ഷോഭകരെ അറസ്റ്റു ചെയ്തതായി റോയിട്ടേര്‍സ് കഴിഞ്ഞ ദിവസം റിപ്പോര്‍ട്ട് ചെയ്തിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>നേരത്തെ പ്രക്ഷോഭം ഇസ്രഈല്‍, സൗദി, അമേരിക്ക എന്നീ രാജ്യങ്ങളുടെ ഗൂഡാലോചനയാണെന്ന് പ്രസിഡന്റ് ഹസ്സന്‍ റുഹാനിയും ആരോപിച്ചിരുന്നു.</p>
      <p>ഇന്ധന വിലവര്‍ധനവിനെതിരെയും സബ്‌സിഡികള്‍ നിര്‍ത്തലാക്കിയതിലും പ്രതിഷേധിച്ച് തുടങ്ങിയ പ്രക്ഷോഭത്തില്‍ 106 പേര്‍ സുരക്ഷാസൈനിക ആക്രമണത്തില്‍ കൊല്ലപ്പെട്ടു എന്ന് ആനംസ്റ്റി ഇന്റര്‍ നാഷണലിന്റെ റിപ്പോര്‍ട്ടു വന്നിരുന്നു. എന്നാല്‍ റിപ്പോര്‍ട്ടിനെ ഇറാന്‍ തള്ളിക്കളയുകയാണുണ്ടായത്.</p>
      <related>
        <a href="https://www.doolnews.com/amnesty-says-106-killed-in-iran-protests123.html?utm_source=doolnews&amp;utm_medium=related"/>
      </related>
      <p>ഇറാനിലെ 21 നഗരങ്ങളിലായി നടന്ന പ്രക്ഷോഭത്തിനു നേരെ സുരക്ഷാ സൈന്യം നടത്തിയ ആക്രമണങ്ങളില്‍ 106 പേര്‍ കൊല്ലപ്പെട്ടു എന്നാണ് ആംനസ്റ്റിയുടെ കണക്കുകളില്‍ പറഞ്ഞിരുന്നത്. പ്രക്ഷോഭം തുടങ്ങി ആറു ദിവസം പിന്നിടുമ്പോഴാണ് ഇത്രയും മരണങ്ങള്‍ സംഭവിച്ചിരിക്കുന്നത്. പ്രക്ഷോഭത്തിനു നേരെ മാരകായുധാക്രമണങ്ങളാണ് ഇറാനിയന്‍ സൈന്യം നടത്തുന്നത് എന്നും ആരോപണമുണ്ട്. വിഷയത്തില്‍ ആശങ്കയുണ്ടെന്ന് യു.എന്നും അറിയിച്ചിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞ ദിവസമാണ് ഇറാനില്‍ ഇന്ധനവില 50 ശതമാനം വര്‍ധിപ്പിച്ചതായും നിലവില്‍ ഇന്ധന വിതരണത്തില്‍ ലഭിക്കുന്ന സബ്‌സിഡി എടുത്തുകളയുന്നതായും ഇറാന്‍ സര്‍ക്കാര്‍ അറിയിച്ചത്.വില വര്‍ധന അംഗീകരിക്കാവില്ലെന്ന് അറിയിച്ചു കൊണ്ട് പ്രക്ഷോഭം തുടങ്ങുകയായിരുന്നു.</p>
      <figure>
        <iframe src="https://www.youtube.com/embed/-lcaQSaTRQI" width="560" height="315" data-service="Youtube" scrolling="no"/>
      </figure>
    </article>
  </body>
</html>