<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=378&amp;docID=328803&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-24T23:52:00+00:00"/>
    <meta property="og:title" content="במקום השלישי: 0:1 לסביליה על ויאדוליד"/>
    <meta property="og:description" content="באנגה כבש, לופטגי רק נקודה מהפסגה. ניצחון בכורה לאוסקר"/>
  </head>
  <body>
    <article>
      <h1>במקום השלישי: 0:1 לסביליה על ויאדוליד</h1>
      <h2>באנגה כבש, לופטגי רק נקודה מהפסגה. ניצחון בכורה לאוסקר</h2>
      <address><time datetime="2019-11-24T23:52:00+00:00">24 Nov 2019, 23:52</time> by <a rel="author">מערכת אתר ערוץ הספורט</a></address>
      <p>בזמן שברצלונה וריאל מדריד לא ממש עקביות מפתיחת העונה, ישנה תחושה באוויר כי <a href="http://www.sport5.co.il/liga.aspx?FolderID=377&amp;lang=HE">הליגה הספרדית</a> "מוכנה" לקבל אלופה חדשה. כמובן, לא בטוח שזה אכן יקרה, אבל נראה כי יש מי שמתכוונת לקרוא תיגר על התואר. קוראים לה סביליה, והערב (ראשון) היא העפילה למקום השלישי בטבלה עם 0:1 על ויאדוליד, שהציב אותה במרחק נקודה מהפסגה. סלטה ויגו רשמה 1:3 גדול על ויאריאל בסרמיקה ואתלטיק בילבאו השיגה 1:2 חשוב באוסאסונה ועלתה למקום החמישי.</p>
      <p><b>ויאדוליד - סביליה 1:0</b><br/>האנדלוסים, תאמינו או לא, הסתדרו בלי מונאס דאבור. האורחת קיבלה כדור עונשין מ-11 מטרים בדקה ה-13, וג'ורדי מאסיפ עצר את הבעיטה של אבר באנגה, אבל הקשר הארגנטינאי הוותיק קיבל הזדמנות נוספת מהשופט - ולא פישל שוב. בתוספת הזמן לוקאס אוקמפוס הותיר את סביליה ב-10 שחקנים, אבל גם זה לא מנע ממנה לצאת עם שלוש נקודות בדרך, כאמור, למקום השלישי בטבלה. חשוב לציין, עם זאת, כי ז'ולן לופטגי ושחקניו אמנם רחוקים רק נקודה מברצלונה ומריאל מדריד, אבל גם יש להם משחק עודף.</p>
      <p><b>אוססונה - בילבאו 2:1</b><br/>אחרי שנתיים קשות, הבאסקים שוב נראים כמו קבוצה שיכולה לדבר חזק בצמרת. עם ניצחון שלישי בארבעה משחקים, בילבאו כבר במקום החמישי, מרחק שתי נקודות בלבד מאתלטיקו מדריד וחמש מריאל וברצלונה. אוססונה הפסידה לראשונה אחרי שישה משחקים.</p>
      <p>אז מה היה לנו היום באל סדאר? איניאקי וויליאמס העלה את בילבאו ליתרון בדקה ה-21 כשנשלח לאחד על אחד מול סרג'יו הררה, גילגל בקלילות לפינה וכבש את שערו השלישי העונה. אוססונה הצליחה להשוות בדקה ה-76 כשצ'ימי אבילה הגיע לכדור רוחב משמאל וסיים בפאלש מהאוויר, אבל שלוש דקות לאחר מכן, בנו של מהו קודרו, קנן, כבש בבעיטה מהאוויר וסידר שלוש נקודות.</p>
      <figure>
        <iframe data-src="https://twitter.com/LaLigaEN/status/1198616128450371584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>ויאריאל - סלטה ויגו 3:1</b><br/>תגידו מזל טוב לאוסקר גרסיה. אקס מכבי ת"א רשם את ניצחונו הראשון כמאמן הגאליסיאנים. אחרי 5 הפסדים רצופים, פיונה סיסטו (54) בפיניש קטלני העלה את האורחים ליתרון, אבל סמואל צ'וקואזה (59) ירה מקרוב והשווה ל-1:1. יאגו אספאס (79, 94), הכוכב הגדול של סלטה, הבקיע פעמיים לקראת הסיום והרגיע את הרוחות בצפון מערב ספרד.</p>
      <p>בעקבות הניצחון החשוב, סלטה התקרבה 2 נקודות למאיורקה המדורגת מעל הקו האדום. ויאריאל נותרה על 18 נקודות, רק 6 מהקו האדום והעונה שלה ממשיכה להיות בלתי יציבה.</p>
      <figure>
        <iframe data-src="https://twitter.com/LaLigaEN/status/1198682891745726465?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><a href="http://www.sport5.co.il/team.aspx?FolderID=2273&amp;lang=HE">אספניול</a> - חטאפה 1:1</b><br/>אחרי 0:0 ביתי ומאכזב מול אוססונה, הקבוצה מפאתי מדריד קיוותה לחזור מפגרת הנבחרות רעננה ולהמשיך במאבק שלה על כרטיס לצ'מפיונס. בתחילת המשחק, זה בהחלט היה נראה טוב כשחיימה מאטה הגיע להרמה משמאל של מתיאס אוליביירה ונגח מקרוב (3), אבל עד מהרה התוכניות של חטאפה השתבשו.</p>
      <p>וו ליי לא ממש הטביע את חותמו באספניול מאז הגיע בינואר, אבל בדקה ה-45 זכה לרגע מיוחד וכבש את שער הליגה הראשון שלו העונה. הסיני השתחל בקרן של הקטאלנים, דחק מקרוב והציל נקודה ביתית. המצב של <a href="http://www.sport5.co.il/team.aspx?FolderID=2273&amp;lang=HE">אספניול</a> עדיין רע והם רחוקים חמש נקודות מחוף מבטחים, אבל לפחות עצרו רצף של שלושה הפסדים.</p>
      <figure>
        <iframe data-src="https://twitter.com/RCDEspanyol/status/1198585388291514368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/LaLigaEN/status/1198574562482499584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>אייבר - אלאבס 2:0<br/></b>ההתמודדות בין שתי הקבוצות, להן היה אותו מספר נקודות לפני המשחק, לא התעלתה לרמה גבוהה מדי. המשחק התנהל על מי מנוחות, עד הדקה ה-72, כשחוסלו נכנס במדי אלאבס.</p>
      <p>בניגוד למהלך המשחק, אלאבס החלה לתקוף. זה התחיל במסירה גדולה שקיבל אוליבר בורק, אשר הציבה אותו באחד על אחד מולה השוער, אך הסקוטי בעט החוצה ברשלנות. כעשר דקות של לחץ לאחר אותה הזדמנות של האורחים, חוסלו פתח את השכר וכבש בדקה ה-85.</p>
      <p>השער גרם לאייבר לצאת קדימה, מה שעלה לה ביוקר. בדקה ה-90 מתפרצת של אלאבס הסתיימה בשער נוסף של החלוץ, שרשם את שערו השישי העונה, וחתם את תוצאת המשחק.</p>
      <p> </p>
      <figure>
        <iframe data-src="https://twitter.com/LaLigaEN/status/1198646050447335424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>