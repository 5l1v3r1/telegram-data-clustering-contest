<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/pawar-family-stories-supriyas-whats-app-status-about-ajit-pawar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T23:24:00+00:00"/>
    <meta property="og:title" content="സുപ്രിയയുടെ വാട്സാപ് സ്റ്റാറ്റസ്; ‘അധികാരം വരും പോകും; ബന്ധങ്ങളാണു പ്രധാനം’"/>
    <meta property="og:description" content="മുംബൈ ∙ അജിത് പവാറിന്റെ മനസ്സുമാറ്റാനുള്ള ശ്രമം തുടരുന്നു പാർട്ടിയും കുടുംബാംഗങ്ങളും. ഒരുവിഭാഗം എൻസിപി നേതാക്കൾ അനുനയ നീക്കങ്ങൾ തുടരുന്നതിനിടെ ശരദ്.ajit pawar. maharashtra government formation. piyush goyal. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>സുപ്രിയയുടെ വാട്സാപ് സ്റ്റാറ്റസ്; ‘അധികാരം വരും പോകും; ബന്ധങ്ങളാണു പ്രധാനം’</h1>
      <address><time datetime="2019-11-24T23:24:00+00:00">24 Nov 2019, 23:24</time> by <a rel="author">മനോരമ ലേഖകൻ</a></address>
      <p>മുംബൈ ∙ അജിത് പവാറിന്റെ മനസ്സുമാറ്റാനുള്ള ശ്രമം തുടരുന്നു പാർട്ടിയും കുടുംബാംഗങ്ങളും. ഒരുവിഭാഗം എൻസിപി നേതാക്കൾ അനുനയ നീക്കങ്ങൾ തുടരുന്നതിനിടെ ശരദ് പവാറിന്റെ മകളും എംപിയുമായ സുപ്രിയ സുളെയുടെ പുതിയ വാട്സാപ് സ്റ്റാറ്റസും പവാർ കുടുംബത്തിൽനിന്നുള്ള യുവ എംഎൽഎ രോഹിത് പവാറിന്റെ ഫെയ്സ്ബുക് പോസ്റ്റും ശ്രദ്ധേയമായി. ഉദ്ധവ് താക്കറെയുടെ മകൻ ആദിത്യ താക്കറെയ്ക്കും രോഹിത് പവാറിനുമൊപ്പം നിൽക്കുന്ന ചിത്രവും സുപ്രിയ ട്വിറ്ററിൽ പങ്കുവച്ചു.</p>
      <p>‘അധികാരം വരും പോകും; ബന്ധങ്ങളാണു പ്രധാനം’ എന്നതായിരുന്നു സുപ്രിയ സുളെയുടെ ഇന്നലെ ഏറെ ചർച്ചയായ വാട്സാപ് സ്റ്റാറ്റസ്. ‘മൂല്യങ്ങൾക്കാണ് അന്തിമജയം. സത്യസന്ധതയും കഠിനാധ്വാനവും ഒരിക്കലും പാഴാകില്ല. ആ വഴി പ്രയാസമേറിയതാണെങ്കിലും അതാകും ദീർഘകാലം നിലനിൽക്കുക’ എന്നു മറ്റൊരു വാട്സാപ് സ്റ്റാറ്റസും വന്നു. </p>
      <p>അജിത് പവാർ ഉപമുഖ്യമന്ത്രിയായി സത്യപ്രതിജ്ഞ ചെയ്തതിനു പിന്നാലെ ‘കുടുംബവും പാർട്ടിയും പിളർന്നു’വെന്ന് വാട്സാപ് സ്റ്റാറ്റസിലൂടെ സുപ്രിയ പ്രതികരിച്ചിരുന്നു. ജീവിതത്തിൽ ഇത്രയും ചതിക്കപ്പെട്ട അനുഭവമില്ലെന്നു പറഞ്ഞ് പിന്നീടതു പുതുക്കുകയും ചെയ്തു.</p>
      <p>‘വ്യക്തിജീവിതത്തിലും രാഷ്ട്രീയ ജീവിതത്തിലും ഒരുപാട് പ്രതിസന്ധികളെ തരണം ചെയ്തയാളാണു പവാർ സാഹെബ്. അദ്ദേഹം തോൽക്കുന്നതു കണ്ടിട്ടില്ല. പിതാവിന്റെ മരണശേഷം അജിത് ദാദയ്ക്ക് അതേ സ്നേഹം പകർന്നതും അദ്ദേഹമാണ്. അദ്ദേഹത്തിന്റെ തീരുമാനങ്ങൾ അംഗീകരിച്ച് അജിത് ദാദ കുടുംബത്തിലേക്കു മടങ്ങിവരണം’– പവാർ കുടുംബത്തിൽ നിന്നുള്ള യുവ എംഎൽഎ രോഹിത് പവാറിന്റെ ഫെയ്സ്ബുക് പോസ്റ്റ് ആവശ്യപ്പെടുന്നു.</p>
      <p>എൻസിപി നേതാവ് ദിലീപ് വൽസെ പാട്ടീൽ ഇന്നലെ അജിത് പവാറിന്റെ വസതിയിലെത്തി കൂടിക്കാഴ്ച നടത്തിയിരുന്നു. ഉപമുഖ്യമന്ത്രി പദം രാജിവച്ചു മടങ്ങിയെത്തണമെന്നായിരുന്നു ആവശ്യം.</p>
      <p>പവാർ കുടുംബത്തിലെ ഒട്ടേറെപ്പേർ അജിത് പവാറിനെ ഫോണിൽ വിളിച്ച് അനുനയിപ്പിക്കാൻ ശ്രമിച്ചെങ്കിലും വഴങ്ങിയില്ല. അജിത് പവാറിന്റെ സഹോദരനുമായി സുപ്രിയ സുളെയും ഫോണിൽ സംസാരിച്ചിരുന്നു.</p>
    </article>
  </body>
</html>