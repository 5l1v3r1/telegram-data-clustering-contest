<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/dan-barna-felicita-klaus-iohannis-alegeri-327434.html"/>
    <meta property="og:site_name" content="Observator"/>
    <meta property="article:published_time" content="2019-11-24T23:32:00+00:00"/>
    <meta property="og:title" content="Dan Barna îl felicită pe Klaus Iohannis și cere anticipate"/>
    <meta property="og:description" content="Dan Barna l-a felicitat pe Klaus Iohannis pentru victoria în alegerile prezidențiale. Liderul USR i-a cerut însă președintelui alegeri anticipate și să demareze, în acest sens, consultările cu partidele."/>
  </head>
  <body>
    <article>
      <h1>Dan Barna îl felicită pe Klaus Iohannis și cere anticipate</h1>
      <address><time datetime="2019-11-24T23:32:00+00:00">24 Nov 2019, 23:32</time> by <a rel="author">Cristian Totestean</a></address>
      <p>
        <b>
          <b>Dan Barna l-a felicitat pe Klaus Iohannis pentru victoria în alegerile prezidențiale. Liderul USR i-a cerut însă președintelui alegeri anticipate și să demareze, în acest sens, consultările cu partidele.</b>
        </b>
      </p>
      <p>Șeful USR a transmis mesajul pe Facebook, după închiderea urnelor la alegerile prezidențiale.</p>
      <blockquote>"Îl felicit pe Klaus Iohannis, îi felicit pe românii de acasă şi din Diaspora pentru mobilizarea extraordinară. Este victoria românilor care-şi doresc o ţară modernă şi democratică. Este rezultatul luptei începute în ianuarie 2017, în stradă, care a continuat în 10 august, împotriva regimului penalilor. Aştept de la preşedintele Klaus Iohannis să fie mai implicat decât a fost în primul mandat şi să înceapă imediat discuţiile cu partidele politice pentru declanşarea alegerilor anticipate. Este momentul să trimitem PSD în istorie", a scris liderul USR.</blockquote>
      <p>Dan Barna s-a pronunțat în mesajul său și pentru mărirea numărului de parlamentari pentru diaspora, după ce scrutinul prezidențial a arătat că au votat aproape 1 milion de români în străinătate.</p>
      <blockquote>"Este o datorie și o urgență să asigurăm corecta reprezentare a românilor din Diaspora în Parlamentul României și o putem face chiar săptămâna aceasta printr-un vot dat legii depusă în urmă cu un an în Parlament. Președintele României trebuie să dea un semnal și pentru susținerea alegerilor locale în două tururi pentru a îndepărta baronii PSD, sursa puterii acestui partid retrograd și clientelar. Victoria de astăzi este sfârșitul regimului Dragnea și un început pentru schimbarea profundă a României în țara la care visăm. Alianța USR PLUS continuă lupta!", a mai transmis Barna.</blockquote>
      <p>Klaus Iohannis a câștigat detașat alegerile prezidențiale cu peste 62-63% din voturi, așa cum arată rezultatele parțiale. Dan Barna a candidat, de asemenea, pentru acest scrutin, dar a fost eliminat în turul 1, când s-a clasat pe locul 3, după Viorica Dăncilă.</p>
      <p>Sursa: News.ro</p>
    </article>
  </body>
</html>