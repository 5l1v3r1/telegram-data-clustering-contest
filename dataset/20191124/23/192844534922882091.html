<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/18845/"/>
    <meta property="og:site_name" content="Sanook"/>
    <meta property="article:published_time" content="2019-11-24T23:00:00+00:00"/>
    <meta property="og:title" content="“รองเท้าส้นสูง” ภัยเงียบที่แฝงมากับความสวย"/>
    <meta property="og:description" content="แม้ผลการวิจัยในประเทศฝรั่งเศส ที่ถูกตีพิมพ์ในวารสาร Archieves of Sexual Behavior จะบอกว่าหากผู้หญิงใส่ส้นสูงแล้วจะทำให้ผู้ชายสุภาพด้วยมากขึ้น แต่อย่างไรก็ตาม การใส่รองเท้าส้นสูงถือเป็นภัยเงียบที่แฝงมากับความสวย และหากใส่ส้นสูงไม่ถูกวิธี ก็ต้องแลกมากับโรคภัยไม่น้อยเลยทีเดียว"/>
  </head>
  <body>
    <article>
      <h1>“รองเท้าส้นสูง” ภัยเงียบที่แฝงมากับความสวย</h1>
      <address>
        <time datetime="2019-11-24T23:00:00+00:00">24 Nov 2019, 23:00</time>
      </address>
      <p>แม้ผลการวิจัยในประเทศฝรั่งเศส ที่ถูกตีพิมพ์ในวารสาร Archieves of Sexual Behavior จะบอกว่าหากผู้หญิงใส่ส้นสูงแล้วจะทำให้ผู้ชายสุภาพด้วยมากขึ้น แต่อย่างไรก็ตาม การใส่<a href="http://www.sanook.com/health/9017/">รองเท้าส้นสูง</a>ถือเป็นภัยเงียบที่แฝงมากับความสวย และหากใส่ส้นสูงไม่ถูกวิธี ก็ต้องแลกมากับโรคภัยไม่น้อยเลยทีเดียว</p>
      <p>ผลการวิจัย ระบุว่า ถ้าใส่รองเท้าส้นสูงหนุ่มๆ จะสุภาพกับคุณมากยิ่งขึ้น โดยทำการทดลองให้ผู้หญิงใส่รองเท้าส้นเตี้ย และรองเท้าส้นสูงที่สูง 2.5-3.5 นิ้ว แล้วไปขอความช่วยเหลือจากผู้ชายบนท้องถนน ว่ากำลังทำแบบทดสอบเรื่องความเท่าเทียมทางเพศอยู่ ให้ช่วยตอบคำถามหน่อยได้ไหม ปรากฎว่าผู้หญิงที่ใส่รองเท้าส้นสูงที่สุด ได้รับการช่วยเหลือจากผู้ชายในช่วงวัย 25-50 ปี คิดเป็น 83% ของผู้ชายทั้งหมดที่ยอมสละเวลาพูดคุยด้วยประมาณ 3-4 นาทีเลยทีเดียว เมื่อเทียบกับผู้หญิงที่สวมรองเท้าส้นเตี้ย ซึ่งได้รับการช่วยเหลือจากผู้ชายเพียง 47% เท่านั้น</p>
      <h3>อันตรายจากใส่รองเท้าส้นสูง</h3>
      <p>การใส่รองเท้าส้นสูงจะทำให้เท้าต้องยืนเขย่งอยู่ตลอดทั้งวัน ทำให้กระดูกนิ้วเท้า เอ็นข้อเท้า เอ็นร้อยหวาย กล้ามเนื้อน่อง และเข่า ต้องเกร็งอยู่ตลอดเวลา ส่งผลกระทบต่อการไหลเวียนของเลือด ทำให้เกิดอาการปวดขา ปวดเท้า ปวดน่องบ่อย ๆ จนบางครั้งอาจเป็นตระคริว และถ้ายิ่งใส่เป็นเวลานาน ๆ ก็อาจส่งผลเสียต่อ<a href="https://www.sanook.com/health/">สุขภาพ</a>ในระยะยาวได้ หรือลุกลามไปเป็นโรคข้อเข่าเสื่อมได้ในอนาคต</p>
      <p>อีกทั้งการใส่รองเท้าส้นสูง ยังส่งผลกระทบต่อกระดูกสันหลัง ทำให้มีอาการปวดเกร็งที่หลัง เนื่องจากแกนของกระดูกสันหลังและแผ่นหลังจะโน้มไปข้างหน้า เพื่อให้ร่างกายสามารถตั้งตรงและทรงตัวได้บนรองเท้าส้นสูง ทำให้กระดูกบริเวณบั้นเอวรับน้ำหนักมาก เมื่อสะสมเป็นเวลานาน หมอนรองกระดูกอาจจะเคลื่อนออกมา กดทับเส้นประสาท จนอาจเกิดอาการปวดหลังอย่างรุนแรงได้</p>
      <p>นอกจากนี้ความสูงของส้นรองเท้า ก็เป็นส่วนสำคัญที่จะทำให้เกิดการสร้างแรงกด และเพิ่มการรับน้ำหนักให้แก่เท้ามากยิ่งขึ้น โดยเฉพาะบริเวณเท้าส่วนหน้า นั่นหมายความว่า ยิ่งใส่ส้นสูงมากเท่าไหร่ ยิ่งเพิ่มความเสี่ยงในการทำลายกระดูก เนื้อเยื่อ และกล้ามเนื้อที่เกี่ยวข้องมากขึ้นเท่านั้นด้วย</p>
      <h3>ข้อแนะนำสำหรับสาว ๆ ที่หลงใหลการใส่รองเท้าส้นสูง</h3>
      <ol>
        <li>เลือกรองเท้าที่มีขนาดพอดีกับเท้า เพื่อลดการเสียดสีและการบีบรัด</li>
        <li>เลี่ยงการใส่รองเท้าส้นสูงเป็นเวลานานๆ เลือกใส่เฉพาะเวลาที่จำเป็น</li>
        <li>ไม่ควรใส่รองเท้าส้นสูงมากเกิน 1.5 นิ้ว เพื่อลดปัญหาข้อเท้าพลิก</li>
        <li>ถ้าเป็นไปได้ให้เลี่ยงรองเท้าส้นแหลม และเลือกใส่แบบส้นหนาอย่างส้นตึกจะดีกว่า เพื่อลดแรงกด</li>
        <li>ในหน้าฝนควรใส่รองเท้าส้นแบนมากกว่ารองเท้าส้นสูง เพื่อลดการเกิดอุบัติเหตุลื่นล้ม</li>
      </ol>
      <footer><b>ขอขอบคุณ<br/></b>ข้อมูล :<a href="https://stylecaster.com/beauty/wear-high-heels-and-men-will-be-nicer-to-you/">stylecaster.com<br/></a>ภาพ :<a href="https://www.istockphoto.com/th">iStock</a></footer>
    </article>
  </body>
</html>