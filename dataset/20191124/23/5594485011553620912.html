<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/div-ekshn-bivsh-okhranitel-strelya-i-plashi-chengeta-s-ubiystvo_news711221.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T23:45:00+00:00"/>
    <meta property="og:title" content="Див екшън! Бивш охранител стреля и плаши ченгета с убийство"/>
    <meta property="og:description" content="Любен е с две повдигнати обвинения – проява на непристойни действия, грубо нарушаващи обществения ред и изразяващи явно неуважение към обществото, както и за за"/>
  </head>
  <body>
    <article>
      <h1>Див екшън! Бивш охранител стреля и плаши ченгета с убийство</h1>
      <h2>Любен е с две повдигнати обвинения – проява на непристойни действия, грубо нарушаващи обществения ред и изразяващи явно неуважение към обществото, както и за закана за убийство на длъжностни лица</h2>
      <address>
        <time datetime="2019-11-24T23:45:00+00:00">24 Nov 2019, 23:45</time>
      </address>
      <p>https://blitz.bg/obshtestvo/div-ekshn-bivsh-okhranitel-strelya-i-plashi-chengeta-s-ubiystvo_news711221.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574328217-poll.jpg"/>
        <figcaption>Снимката е илюстративна</figcaption>
      </figure>
      <p>
        <b>Бивш охранител с буен нрав заплаши полицаи с убийство, насочвайки пистолет към тях. Пловдивчанинът се изправя пред Районен съд в понеделник сутринта, предаде <a href="https://trafficnews.bg/krimi/bivsh-ohranitel-plovdiv-vadi-pistolet-politsai-plashi-gi-161308/">TrafficNews.</a></b>
      </p>
      <p>Любен е с две повдигнати обвинения – проява на непристойни действия, грубо нарушаващи обществения ред и изразяващи явно неуважение към обществото, както и за закана за убийство на длъжностни лица.</p>
      <p>Екшънът е станал в края на юни, когато мъжът си спретнал поредния бурен купон. Неговите съседи често се оплаквали от шум и викове, носещи се от жилището на Любен. Бившият гард дори имал навик, когато пийне повече и се разгорещи, да вади пистолета и да стреля.</p>
      <p>По време на въпросния юнски запой музиката била увеличена до дупка чак до малките часове на нощта. Песните и крясъците били съпроводени и от няколко гърмежа. Полудели от безсъние, съседите на Любен се принудили да повикат полиция.</p>
      <p>Униформените веднага се отзовали на сигнала. Още от входната врата на жилищната сграда те чули силната музика. Когато стигнали на етажа, от който се носели децибелите, те почукали на входната врата. Отвътре обаче чули стъпки и звук от зареждане на пистолет.<br/><br/>Любен се показал на прага на апартамента си, видимо пиян, после насочил пистолет към полицейските служители. Бившият гард взимаб на мушка ту единия, ту другия служител на МВР.</p>
      <p>Тогава полицаите се прикрили, извадили служебните си пистолети и няколко пъти заповядали на пияния купонджия да хвърли оръжието и да легне по лице на земята.</p>
      <p>Въпреки това, Любен продължил още няколко минути с бабаитските изпълнения. Накрая полицаите го съборили на земята и му поставили белезници.</p>
      <p>Бившият гард бил отведен в близкото управление. Спрямо него е било започнато производство, а не след дълго се сдобил и с обвинителен акт.</p>
      <p>В понеделник пловдивчанинът ще се изправи пред магистратите за първи път. По време на разпоредителното заседание ще стане ясно, дали бившият охранител ще признае вина или ще пледира за невинност.  Ако Любен заяви, че е съпричастен към деянието, още утре  може да получи и своята присъда.</p>
    </article>
  </body>
</html>