<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709949"/>
    <meta property="og:site_name" content="ישראל היום"/>
    <meta property="article:published_time" content="2019-11-24T23:43:50+00:00"/>
    <meta property="og:title" content="יפחית או ישאיר? הנגיד צפוי להכריז על שער הריבית בפעם האחרונה לשנת 2019"/>
    <meta property="og:description" content="כלכלה"/>
  </head>
  <body>
    <article>
      <h1>יפחית או ישאיר? הנגיד צפוי להכריז על שער הריבית בפעם האחרונה לשנת 2019</h1>
      <h2>המומחים חלוקים: האם פרופסור אמיר ירון יותיר את הריבית במשק על 0.25%, יפחית אותה ל-0.1% או אולי אף יאפסה?</h2>
      <address><time datetime="2019-11-24T23:43:50+00:00">24 Nov 2019, 23:43</time> by <a rel="author" href="https://www.israelhayom.co.il/writer_articles?tid=3" target="_blank">זאב קליין</a></address>
      <p>לראשונה מאז נובמבר 2018, ההערכות במערכת הפיננסית מדברות על כך שהריבית תופחת. הערב (שני) צפויה להתקבל החלטת הריבית השמינית והאחרונה לשנה זו של נגיד בנק ישראל, פרופ' <a href="https://www.israelhayom.co.il/article/659073">אמיר ירון</a>. השאלה המתחדדת היא: האם הוא אכן יפחית את הריבית מרבע אחוז ל־0.1% או אולי אפילו יקבע ריבית אפסית. קיימת אפשרות נוספת ולפיה ידחה הנגיד את ההחלטה על ההורדה לתחילת השנה הבאה. </p>
      <p>עדיין, חלק מהמומחים מעריכים שהריבית תישאר ללא שינוי, ברמה של 0.25%. בחודש נובמבר 2018, ממלאת מקום הנגיד, ד"ר בודו־טרכטנברג, הפתיעה את המשק עם ההחלטה לייקר את הריבית מ־0.1% ל־0.25%, ברקע עלייה בציפיות האינפלציה והתחזקות, שבדיעבד התבררה זמנית, של שערי הדולר והיורו. בחודש מארס 2015 היתה הפעם האחרונה שריבית בנק ישראל ירדה לרמה של 0.1%.</p>
      <p>כעת בסבירות בינונית עד נמוכה, תיתכן הפחתת הריבית ל־0.1% ואולי אף לאפס. הסיבות להפחתת הריבית: האינפלציה בפועל מתחילת השנה ובמהלך 12 החודשים האחרונים נמצאת מתחת לרף התחתון של יעדה, פחות מ־1%; מאז החלטת הריבית האחרונה הדולר צנח מטה לרמה של 3.46-3.48 שקלים, ירידה שנתית בשיעור של 6.8% וגם היורו נפל מטה לרמה של 3.48 שקלים - ירידה שנתית בשיעור של 10.4%; בארה"ב הריבית ירדה כבר פעמיים; בהחלטת הריבית הקודמת, פרופ' ירון אמר כי בבנק ישראל בוחנים ריבית שלילית; צמיחת המשק ברבעון השלישי בשיעור של 4.1%, והגדלת הצריכה הציבוריות והוצאות הממשלה, היתה מפתיעה וגבוהה מהערכות האוצר שצפה צמיחה בשיעור של 3%-2.5% בלבד.</p>
      <p>בהחלטת הריבית האחרונה, חטיבת המחקר של <a href="https://www.israelhayom.co.il/article/608765">בנק ישראל</a> העריכה כי גם בשנה הקרובה תישאר הריבית ברמה של 0.25%, זאת בהתאם להחלטה להותיר אותה ללא שינוי בפעם השביעית ברציפות. </p>
    </article>
  </body>
</html>