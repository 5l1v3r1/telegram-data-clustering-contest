<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623238/%DA%A9%D8%B4%D9%81-13-%D9%BE%D8%B1%D8%A7%DB%8C%D8%AF-%D9%85%D8%B3%D8%B1%D9%88%D9%82%D9%87-%D8%B7%DB%8C-24-%D8%B3%D8%A7%D8%B9%D8%AA-%DA%AF%D8%B0%D8%B4%D8%AA%D9%87-%D8%AF%D8%B1-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T23:14:00+00:00"/>
    <meta property="og:title" content="کشف 13 پراید مسروقه طی 24 ساعت گذشته در اصفهان"/>
    <meta property="og:description" content="فرمانده انتظامی شهرستان اصفهان گفت: در عملیات شب گذشته مأموران این فرماندهی تعداد 10 سارق حرفه‌ای و سابقه‌دار خودرو و داخل خودرو دستگیر شدند."/>
  </head>
  <body>
    <article>
      <h1>کشف 13 پراید مسروقه طی 24 ساعت گذشته در اصفهان</h1>
      <address>
        <time datetime="2019-11-24T23:14:00+00:00">24 Nov 2019, 23:14</time>
      </address>
      <p>
        <i>فرمانده انتظامی شهرستان اصفهان گفت: در عملیات شب گذشته مأموران این فرماندهی تعداد 10 سارق حرفه‌ای و سابقه‌دار خودرو و داخل خودرو دستگیر شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه خبری پلیس، سرهنگ محمد رضا خدادوست اظهار داشت: مأموران فرماندهی انتظامی شهرستان اصفهان طی 24 ساعت گذشته عملیات ویژه‌ای را با هدف دستگیری مجرمان و ارتقاء احساس امنیت و آسایش شهروندان به اجرا گذاشتند.</p>
      <figure>
        <img src="https://aftabnews.ir/files/fa/news/1398/9/3/363255_211.jpg"/>
      </figure>
      <p>فرمانده انتظامی شهرستان اصفهان اولویت اصلی پلیس از انجام این‌گونه اقدامات را برخورد با توزیع‌کنندگان مواد مخدر و دستگیری سارقان عنوان کرد و افزود: در عملیات شب گذشته مأموران این فرماندهی تعداد 10 سارق حرفه‌ای و سابقه‌دار خودرو و داخل خودرو دستگیر شدند.</p>
      <p>وی با اشاره به اینکه متهمان در بازجویی‌های انجام‌شده به 13 فقره سرقت خودرو از نوع پراید اعتراف کردند بیان داشت: در همین رابطه تمامی مال‌باختگان شناسایی و خودروهای مسروقه به آنان بازگردانده شد.</p>
      <p>خدادوست، با بیان اینکه سهل‌انگاری شهروندان در عدم افزایش ضریب ایمنی خودروهای خود باعث به وجود آمدن این گونه سرقت‌ها می‌شود اظهار داشت: به منظور پیشگیری از سرقت خودرو به شهروندان توصیه می‌کنیم هنگام خروج از پارکینگ، منزل و محل کار خودروی خود را در حالت روشن رها نکنند، از پارک کردن خودرو در نقاط خلوت و تاریک خودداری کرده و وسیله نقلیه خود را به تجهیزات ایمنی نظیر دزدگیر، قفل پدال و قفل فرمان و سوئیچ‌مخفی مجهز کنند.</p>
    </article>
  </body>
</html>