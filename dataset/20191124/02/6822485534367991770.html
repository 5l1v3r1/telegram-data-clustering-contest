<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T02:30:00+00:00"/>
    <meta property="og:title" content="۶۰۰ معلم ایرانی خارج از کشور در انتظار دریافت حقوق هستند"/>
    <meta property="og:description" content="قاسم احمدی لاشکی عضو هیأت رئیسه کمیسیون آموزش و تحقیقات مجلس شورای اسلامی در گفت‌وگو با فارس، با انتقاد از تعویق پرداخت حقوق معلمان خارج از کشور، گفت: در نمایندگی کشورمان در خارج از کشور همه کارمندان، وابستگان و ایرانیان مستقر در سفارتخانه حقوق خود را دریافت می‌کنند به جز معلمان."/>
  </head>
  <body>
    <article>
      <h1>۶۰۰ معلم ایرانی خارج از کشور در انتظار دریافت حقوق هستند</h1>
      <address>
        <time datetime="2019-11-24T02:30:00+00:00">24 Nov 2019, 02:30</time>
      </address>
      <p>عضو هیأت‌رئیسه کمیسیون آموزش مجلس با بیان اینکه ۶۰۰ معلم خارج از کشور با مشکلات مالی روبرو و مجبورند برای گذران زندگی، پول قرض بگیرند، گفت: دولت باید حقوق آن‌ها را سریع‌تر پرداخت کند.</p>
      <p>قاسم احمدی لاشکی عضو هیأت رئیسه کمیسیون آموزش و تحقیقات مجلس شورای اسلامی در گفت‌وگو با فارس، با انتقاد از تعویق پرداخت حقوق معلمان خارج از کشور، گفت: در نمایندگی کشورمان در خارج از کشور همه کارمندان، وابستگان و ایرانیان مستقر در سفارتخانه حقوق خود را دریافت می‌کنند به جز معلمان.</p>
      <p>وی افزود: متأسفانه به دلیل بروز بحران ارزی و اقتصادی اخیر معلمان برای دریافت حقوق خود با تبعیض مواجه شده و ماه‌های متمادی است که آنان برای دریافت حق و حقوق خود در انتظار هستند در حالی که نباید فرهنگیان کشورمان در جوامع خارج‌نشین که برای خدمت در حال ایفای وظایف خود هستند تبعیض را هم متحمل شوند.</p>
      <p>احمدی لاشکی گفت: متأسفانه معلمان خارج از کشور با مشکلات عدیده مالی روبرو بوده و مجبور هستند از هموطنان ایرانی مستقر در سفارتخانه‌های ایران پول قرض بگیرند.</p>
      <p>عضو هیأت رئیسه کمیسیون آموزشی مجلس گفت: دولت، سازمان برنامه و بودجه و وزارت آموزش و پرورش باید تمهیدات لازم را برای پرداخت حق و حقوق و مأموریت معلمان و فرهنگیان ایرانی خارج از کشور به کار بگیرند.</p>
      <p>وی گفت: تعداد معلمان و فرهنگیان خارج از کشورمان حدود 600 نفر هستند، این در حالی است که بخشی از این معلمان حقوق خود را ریالی دریافت می‌کنند و البته تعدادی که حقوق ارزی خود را دریافت نکرده‌اند مشکلات بسیار زیادی را متحمل می‌شوند.</p>
      <p>احمدی لاشکی بیان داشت: مجلس شورای اسلامی و کمیسیون آموزش به وظایف خود در قبال پیگیری حق و حقوق و مطالبات معلمان خارج از کشور عمل کرده و پیگیر این موضوع با رایزنی‌های صورت گرفته از طریق وزارت آموزش و پرورش و وزارت خارجه و سازمان برنامه و بودجه خواهد داشت.</p>
    </article>
  </body>
</html>