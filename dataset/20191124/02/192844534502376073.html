<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962278/"/>
    <meta property="og:site_name" content="Sanook"/>
    <meta property="article:published_time" content="2019-11-24T02:14:25+00:00"/>
    <meta property="og:title" content="นายกสมาคมรถร่วม แนะรัฐฯรับภาระหนี้ ขสมก.ยุติการเดินรถ แล้วจ้างเอกชนแทน"/>
    <meta property="og:description" content="นายกสมาคมรถร่วม แนะรัฐเร่งแก้ปัญหาขสมก.ขาดทุนสะสม รับภาระหนี้แสนล้าน จ้างเอกชนเดินรถแทน"/>
  </head>
  <body>
    <article>
      <h1>นายกสมาคมรถร่วม แนะรัฐฯรับภาระหนี้ ขสมก.ยุติการเดินรถ แล้วจ้างเอกชนแทน</h1>
      <address>
        <time datetime="2019-11-24T02:14:25+00:00">24 Nov 2019, 02:14</time>
      </address>
      <p>
        <b>นายกสมาคมรถร่วม แนะรัฐเร่งแก้ปัญหา<a href="http://www.sanook.com/news/7957947/">ขสมก.</a>ขาดทุนสะสม รับภาระหนี้แสนล้าน จ้างเอกชนเดินรถแทน</b>
      </p>
      <p>นายวิทยา เปรมจิตร์ นายกสมาคมพัฒนารถร่วมเอกชน รถโดยสารร่วมบริการองค์การขนส่งมวลชนกรุงเทพ (ขสมก.) เปิดเผยกับสำนัก<a href="https://www.sanook.com/news/">ข่าว</a> INN ว่า ปัญหากิจการของขสมก.ที่ขาดทุนสะสมมาเป็นระยะเวลานานหลายปี มูลค่ารวมกว่าแสนล้านบาท ซึ่งรัฐบาลในหลายยุคหลายสมัยพยายามเข้ามาแก้ไข แต่สุดท้ายก็ยังไม่เป็นผล</p>
      <p>จนล่าสุดที่มีการจัดประชุมเชิงปฏิบัติการเกี่ยวกับแผนฟื้นฟูองค์กร เมื่อวันที่ 21 พ.ย. ที่ผ่านมา ก็ล้มเหลวไม่เป็นท่า จากแรงต่อต้านของฝ่ายสหภาพฯ ทำให้การประชุมต้องถูกเลื่อนออกไปไม่มีกำหนดนั้น ส่วนตัวมีความเห็นว่าหากรัฐบาล กระทรวงคมนาคม และขสมก. ยังไม่รีบแก้ไขหรือเร่งรัดแผนฟื้นฟูจะยิ่งทำให้หนี้ของขสมก.เพิ่มขึ้นไปเรื่อยๆ</p>
      <p>อีกทั้งเรื่องหนี้สินที่สะสมไม่ได้มาจากพนักงานหรือองค์กร แต่มาจากนโยบายของภาครัฐเป็นหลัก ดังนั้น รัฐบาลหรือกระทรวงการคลังควรเข้ามารับผิดชอบหนี้ในส่วนนี้ด้วย ซึ่งทางที่ดีที่สุด <b>รัฐบาลควรรับภาระหนี้ทั้งหมดของขสมก. ปรับองค์กรโครงสร้างให้มีขนาดเล็กลง ยุติการเดินรถ แล้วจ้างเอกชนให้เดินรถแทนทั้งหมด</b> จัดโครงการเออรี่รีไทร์ให้เงินก้อนสำหรับพนักงานไปสร้างเนื้อสร้างตัว แต่อนาคตหากคนไหนยังอยากกลับมาขับรถหรือทำงานบริการ ก็สามารถมาสมัครกับเอกชนได้</p>
      <p>ส่วนรถของขสมก.อาจไม่จำเป็นต้องขายทั้งหมด อาจจะเก็บไว้ 400-500 คัน เพื่อบริการประชาชนในช่วงเทศกาล โดยไม่เก็บค่าบริการ</p>
    </article>
  </body>
</html>