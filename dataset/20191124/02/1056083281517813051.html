<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200979/%D8%B7%D8%B1%D8%AD%DB%8C-%D8%A8%D8%B1%D8%A7%DB%8C-%D8%AF%D8%B1%D9%85%D8%A7%D9%86-%D8%B3%D8%B1%D8%B7%D8%A7%D9%86-%D8%A8%D9%87-%DA%A9%D9%85%DA%A9-%D8%B3%D9%84%D9%88%D9%84-%D9%87%D8%A7%DB%8C-%D8%AE%D9%88%D9%86-%D8%A8%D9%86%D8%AF-%D9%86%D8%A7%D9%81"/>
    <meta property="og:site_name" content="ایسنا"/>
    <meta property="article:published_time" content="2019-11-24T02:21:00+00:00"/>
    <meta property="og:title" content="طرحی برای درمان سرطان به کمک سلول‌های خون بند ناف"/>
    <meta property="og:description" content="مدیر برنامه سلول‌های بنیادی سرطان پژوهشگاه رویان درباره یکی از طرح‌های تحقیقاتی پژوهشگاه رویان در زمینه درمان سرطان گفت: در این طرح، می‌خواهیم از منبع سلول‌های خون بند ناف به سلول‌های کشنده ایمنی ذاتی برای درمان سرطان دست یابیم تا این سلول‌ها به همه‌ افرادی که نیاز دارند پیوند داده شود."/>
  </head>
  <body>
    <article>
      <h1>طرحی برای درمان سرطان به کمک سلول‌های خون بند ناف</h1>
      <address><time datetime="2019-11-24T02:21:00+00:00">24 Nov 2019, 02:21</time> by <a rel="author">محبوبه نقره خامه</a></address>
      <p>مدیر برنامه سلول‌های بنیادی سرطان پژوهشگاه رویان درباره یکی از طرح‌های تحقیقاتی پژوهشگاه رویان در زمینه درمان سرطان گفت: در این طرح، می‌خواهیم از منبع سلول‌های خون بند ناف به سلول‌های کشنده ایمنی ذاتی برای درمان سرطان دست یابیم تا این سلول‌ها به همه‌ افرادی که نیاز دارند پیوند داده شود.</p>
      <p><b>دکتر مرضیه ابراهیمی در گفت‌وگو با ایسنا، </b>درباره سرانجام پژوهش محققان رویان درباره نقش سلول‌های ایمنی ذاتی بدن در حذف توده تومور گفت: ما همچنان منتظر کسب مجوز کمیته اخلاق برای شروع طرح کارآزمایی بالینی هستیم. اجرای این طرح هزینه بالایی دارد و اگر بخواهیم کار کنیم چیزی حدود ۴۰۰۰ دلار به ازای هر بیمار هزینه دارد. شروع این طرح منوط به تامین منابع مالی آن و اخذ مجوز کمیته اخلاق است.</p>
      <p>وی افزود:  در حال حاضر، در حال مذاکره برای تامین منابع مالی هستیم. قرار شده که یکی از خیریه‌ها هزینه پنج بیمار را تقبل کند اما فعلا منتظر صدور مجوز از سوی کمیته اخلاق هستیم.</p>
      <p>عضو هیئت‌علمی پژوهشگاه رویان ادامه داد: با توجه به اثرگذاری سلول‌های کشنده بر روی مدل‌های پیش بالینی  گلیوبلاستوما یا تومورهای مغزی، بیماری نوروبلاستوما را هم وارد طرح کردیم علاوه بر آن چندین پروژه داریم که بتوانیم به عنوان یک درمان کمکی به بیماران مبتلا به سرطان خون، ‌ALL(یکی از انواع سرطان خون که بر سلول‌های لنفاوی اثر می‌گذارد) و AML(لوسمی حاد مغز استخوان) نیز کمک کنیم. نوروبلاستوما نوعی سرطان است که بسیار کشنده است.</p>
      <p>ابراهیمی  درپایان درباره یکی از طرح‌های پژوهشگاه رویان برای درمان سرطان گفت: طرح دیگری نیز داریم که می‌خواهیم  از منبع سلول‌های خون بند ناف به سلول‌های کشنده ایمنی ذاتی برای درمان سرطان دست یابیم که به همه‌ افرادی که نیاز دارند پیوند شود.</p>
      <p>به گزارش ایسنا، سلول‌های ایمنی ذاتی بدن سلول‌های کشنده ذاتی نام دارد و به گفته‌ مدیر برنامه سلول‌های بنیادی سرطان رویان محققان این پژوهشگاه در یک طرح پژوهشی، سلول‌های کشنده ذاتی را در آزمایشگاه جدا، تکثیر و فعال کردند و آن‌ها را به مدل حیوانی واجد گلیوبلاستوما(نوعی تومور مغزی) باز گرداندند. نتیجه این طرح در نمونه حیوانی این بود که توده تومور از بین رفت بدون آن که تومور مجدد در حیوان ظاهر شود.</p>
      <p>انتهای پیام</p>
    </article>
  </body>
</html>