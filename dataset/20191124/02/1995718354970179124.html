<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152852-u-chornomu-mori-koncentraciia-nafty-perevyschyla-normu-v-157-raziv"/>
    <meta property="og:site_name" content="ВолиньPost"/>
    <meta property="article:published_time" content="2019-11-24T02:32:00+00:00"/>
    <meta property="og:title" content="У Чорному морі концентрація нафти перевищила норму в 157 разів"/>
    <meta property="og:description" content="Концентрація нафтопродуктів на місці аварії танкера &quot;Делфі&quot; у морі біля Одеси перевищила норму в 157 разів."/>
  </head>
  <body>
    <article>
      <h1>У Чорному морі концентрація нафти перевищила норму в 157 разів</h1>
      <address>
        <time datetime="2019-11-24T02:32:00+00:00">24 Nov 2019, 02:32</time>
      </address>
      <p>Концентрація нафтопродуктів на місці аварії танкера "Делфі" у морі біля Одеси перевищила норму в 157 разів.<br/><br/>Про це повідомив тимчасово виконуючий обов'язки голови Державної екологічної інспекції <b>Єгор Фірсов</b> в соціальній мережі Facebook, передають <a href="https://ukranews.com/ua/news/667974-kontsentratsiya-nafty-perevyshhyla-normu-v-157-raziv-na-mistsi-avariyi-tankera-pid-odesoyu">Українські Новини</a>.<br/><br/>"Станом на зараз ситуація не є критичною, але рекомендую відмовитись від купання у морі. Нашими фахівцями встановлено перевищення вмісту в епіцентрі події нафтопродуктів у 157 разів. Інспектори наразі працюють на місці і продовжують моніторинг забруднення у межах своїх повноважень і зони відповідальності", - написав він.<br/><br/>Фірсов повідомив, що вздовж берега розтягнули сорбуючі бони.<br/><br/>Він зазначив, що як тільки буря вщухне, бони встановлять навколо аварійного буксира, щоб уникнути розповсюдження плям паливно-мастильних матеріалів в море.<br/><br/>Одержавши доступ до судна, фахівці зможуть провести обстеження та встановити більш точні показники забруднення.<br/><br/>"Також вже є певна інформація про саме судно. Це рейдово-портовий нафтоналивний плавбункеровщик болгарського проекту 585. Його довжина 59 метрів, ширина - 10 метрів, вантажопідйомність 1565 тонн. Відомо, що власник судна «Фактор груп лімітед» зареєстрований у Харкові і належить Джавадову Шамсаддіну Алі Огли", - додав Фірсов.</p>
    </article>
  </body>
</html>