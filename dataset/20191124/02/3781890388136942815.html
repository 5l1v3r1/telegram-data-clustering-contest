<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743282"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T02:35:00+00:00"/>
    <meta property="og:title" content="แม่-ยาย'เด็กอัจฉริยะ'กุมขมับ ถูกลักดินถมที่นับร้อยเที่ยว"/>
    <meta property="og:description" content="ยาย 'น้องเดลต้า' เด็กอัจฉริยะ โร่แจ้งตำรวจช่วย หลังถูกแอบลักดินที่นำไปไว้เตรียมถมที่ เพื่อสร้างโรงเรียนให้หลานกว่า 100 เที่ยว สูญหลายแสนบาท"/>
  </head>
  <body>
    <article>
      <h1>แม่-ยาย'เด็กอัจฉริยะ'กุมขมับ ถูกลักดินถมที่นับร้อยเที่ยว</h1>
      <address>
        <time datetime="2019-11-24T02:35:00+00:00">24 Nov 2019, 02:35</time>
      </address>
      <p>
        <b>ยาย "น้องเดลต้า" เด็กอัจฉริยะ โร่แจ้งตำรวจช่วย หลังถูกแอบลักดินที่นำไปไว้เตรียมถมที่ เพื่อสร้างโรงเรียนให้หลานกว่า 100 เที่ยว สูญหลายแสนบาท</b>
      </p>
      <p>เมื่อเวลา 08.00 น.วันที่ 24 พ.ย. พ.ต.ท.มงคล ศิริเวช สารวัตร (สอบสวน) สภ.แสนสุข จ.ชลบุรี ได้รับแจ้งเหตุคนร้ายลักขโมยขุดดินสร้างความเสียหายเป็นจำนวนมาก บริเวณที่ดินว่างเปล่าซอยหลัง ม.เกษตรบางพระ  หมู่ 3 ต.เหมือง อ.เมืองชลบุรี  จึงรีบรุดไปตรวจสอบ ที่เกิดเหตุเป็นที่ดินว่างเปล่า เนื้อที่ประมาณ 7 ไร่ พบ น.ส.ทัศนวรรณ ศรีอุฬารวัฒน์ อายุ 33 ปี อยู่บ้านเลขที่ 119/1 ถ.สุขุมวิท7 อ.ศรีราชา จ. ชลบุรี ผู้เป็นแม่ของ "น้องเดลต้า" เด็กอัจฉริยะ ที่ออกรายการ ซูปเปอร์เท็น ซึ่งเป็นเจ้าของที่ดิน และ นางวนิดา โล่หิรัญญานนท์ อายุ 58 ปี ผู้เป็นยาย  โดยทั้งคู่ได้พาเจ้าหน้าที่ไปดูจุดเกิดเหตุ พบกองดินจำนวนหลายกองวางอยู่ ขณะเดียวกันเจ้าหน้าที่ยังพบรอยล้อรถบรรทุก 10 ล้อ และรถขุดจำนวนมาก</p>
      <figure>
        <img src="https://www.dailynews.co.th/admin/upload/20191124/news_dHYpGiklgP084735_533.jpg?v=20191124104?v=4377"/>
      </figure>
      <p>สอบสวน นางวนิดา ให้การว่า ที่ดินแห่งนี้ตนและครอบครัวเตรียมที่จะก่อสร้างโรงเรียนปฐมวัย เพื่อให้ น้องเดลต้า ซึ่งเป็นหลานได้เรียนศึกษา โดยก่อนเกิดเหตุ ตนได้ว่าจ้างให้บริษัทขนดิน นำดินมาลงในที่ดินว่างเปล่าของตนสำหรับทำการถมที่ รวมทั้งสิ้น 55,399 ตัน กระทั่งล่าสุดเมื่อช่วง 2 สัปดาห์ที่ผ่านมา ตนและครอบครัวเริ่มสังเกตเห็นความผิดปกติของกองดิน เมื่อพบว่าดินกองใหญ่เริ่มหายไป และเมื่อ 2 วันที่ผ่านมา บริษัทขนดินได้หยุดขนดินมาให้ตน เนื่องจากผลิตไม่ทัน ระหว่างนั้นตนก็ได้เข้ามาตรวจสอบที่ดิน ก็พบว่ามีร่องรอยการขุดดินออกไปอีกเป็นจำนวนมาก รวมไปถึงรอยล้อรถยนต์ รถบรรทุก และรถขุดดิน จึงวอนขอให้เจ้าหน้าที่ตำรวจช่วยติดตามคนร้ายมาดำเนินคดีตามกฎหมายให้เร็วที่สุด.</p>
      <figure>
        <img src="https://www.dailynews.co.th/admin/upload/20191124/news_JWGqrsGGpD084737_533.jpg?v=20191124104?v=7679"/>
      </figure>
      <p> <br/> </p>
    </article>
  </body>
</html>