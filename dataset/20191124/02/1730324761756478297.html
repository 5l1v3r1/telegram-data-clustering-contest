<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243712/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T02:14:48+00:00"/>
    <meta property="og:title" content="คนไทยลด ‘เที่ยว-ช้อปปิ้ง-สังสรรค์’ ประหยัดสู้ ‘พิษเศรษฐกิจ’"/>
    <meta property="og:description" content="ประเทศไทย กำลังประสบปัญหาที่ซับซ้อนและยุ่งยากทั้งการเมือง เศรษฐกิจ และสังคม ในขณะที่ประชาชนทั่วไปก็ต้องต่อสู้ดิ้นรนเลี้ยงดูครอบครัวและดำรงชีวิตท่ามกลางภาวะเศรษฐกิจในปัจจุบัน"/>
  </head>
  <body>
    <article>
      <h1>คนไทยลด ‘เที่ยว-ช้อปปิ้ง-สังสรรค์’ ประหยัดสู้ ‘พิษเศรษฐกิจ’</h1>
      <address><time datetime="2019-11-24T02:14:48+00:00">24 Nov 2019, 02:14</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ประเทศไทย กำลังประสบปัญหาที่ซับซ้อนและยุ่งยากทั้งการเมือง เศรษฐกิจ และสังคม ในขณะที่ประชาชนทั่วไปก็ต้องต่อสู้ดิ้นรนเลี้ยงดูครอบครัวและดำรงชีวิตท่ามกลางภาวะเศรษฐกิจในปัจจุบัน</p>
      <p>ดังนั้น เพื่อสะท้อนความคิดเห็นของประชาชนที่มีต่อการดำเนินชีวิตประจำวัน “สวนดุสิตโพล” มหาวิทยาลัยสวนดุสิต ได้จัดทำสำรวจความคิดเห็นของประชาชนทั่วประเทศ จำนวนทั้งสิ้น 1,174 คน ระหว่างวันที่19-23 พฤศจิกายน 2562 สรุปผลได้ดังนี้</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%80%E0%B8%97%E0%B8%B5%E0%B9%88%E0%B8%A2%E0%B8%A71.jpg"/>
      </figure>
      <p> </p>
      <p>เมื่อถามถึงการประหยัดอย่างเป็นรูปธรรมพบว่า วิธีการประหยัดอันดับ 1 คือ  การลดค่าใช้จ่ายที่ไม่จำเป็น เช่น ท่องเที่ยว ช้อปปิ้ง งานเลี้ยงสังสรรค์ ของฟุ่มเฟือย อยู่ที่ 69.38% ตามด้วย การไม่ออกนอกบ้าน อยู่บ้านมากขึ้น ทำอาหารทานเองที่บ้าน 40.74%, การวางแผนการเงิน แบ่งเงินเป็นส่วน ๆ ทำบัญชีรายรับ-รายจ่าย 22.85%, ซื้อสินค้าเฉพาะในช่วงที่ลดราคา จัดโปรโมชั่น 21.23% และ การทำงานพิเศษ หารายได้เสริม เก็บออมเงิน 19.60%</p>
      <p>สำหรับวิธีประหยัดค่าใช้จ่ายในชีวิตประจำวัน หรือที่เรียกว่า ปัจจัย 4 นั้น ผู้ตอบแบบสอบถามเรื่องที่จะประหยัดน้ำ ไฟ /ปิดไฟ ถอดปลั๊ก เมื่อไม่ใช้งานมากที่สุด อยู่ที่ 65.63% ตามด้วย การทำอาหารทานเอง ลดทานข้าวนอกบ้าน 62.83%, หมั่นดูแลรักษาอุปกรณ์เครื่องใช้ในบ้าน ซ่อมเอง 39.35%, กำหนดค่าใช้จ่ายในแต่ละมื้อ ไม่เกินกี่บาท 37.59%, ไม่กินทิ้งกินขว้าง กินพอดี เหลือเก็บใส่กล่อง 23.46% และเลือกเช่าราคาไม่แพง หารกับเพื่อน อยู่กับญาติ อยู่ที่ 15.77%</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AA%E0%B8%A7%E0%B8%99%E0%B8%94%E0%B8%B8%E0%B8%AA%E0%B8%B4%E0%B8%95.jpg"/>
      </figure>
      <p>อย่างไรก็ตาม สำหรับสิ่งที่ประชาชนไม่สามารถประหยัดได้ พบว่า อันดับ 1 เป็นค่าเดินทาง ไม่ว่าจะเป็น ค่ารถเมล์ ค่ารถไฟ ค่าน้ำมัน 63.52% อันดับ 2 ค่ายา ค่ารักษาพยาบาล 50.80% อันดับ 3 ค่าเช่า ค่าผ่อนชำระต่างๆ เช่น ผ่อนบ้าน ผ่อนรถ บัตรเครดิต 24.79% อันดับ 4 ค่าเทอม ค่าเล่าเรียน 20.64% อันดับ 5 ค่าภาษีสังคม เช่น งานบุญ งานแต่งงาน งานศพ18.66%</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243712%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244059/"/>
        <a href="https://www.thebangkokinsight.com/243951/"/>
        <a href="https://www.thebangkokinsight.com/243939/"/>
        <a href="https://www.thebangkokinsight.com/243924/"/>
      </related>
    </article>
  </body>
</html>