<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2144952/%D8%AA%DB%8C%D8%AC%D8%A7%D9%86%DB%8C-%D9%85%D9%86%D8%A7%D8%B8%D8%B1%D9%87-%D8%A8%D8%A7-%D8%AF%D8%A7%D9%86%D8%B4%D9%85%D9%86%D8%AF%D8%A7%D9%86-%D8%AF%DB%8C%D9%86%DB%8C-%D8%B1%D8%A7-%D8%A8%D8%A7-%D9%87%D8%AF%D9%81-%DB%8C%D8%A7%D9%81%D8%AA%D9%86-%D8%AD%D9%82%DB%8C%D9%82%D8%AA-%D9%88-%D8%A7%D8%B9%D9%84%D8%A7%D9%85-%D8%A2%D9%86-%D8%A8%D9%87-%D9%87%D9%85%D9%87-%D9%85%D8%B1%D8%AF%D9%85-%D8%A7%D9%86%D8%AC%D8%A7%D9%85-%D8%AF%D8%A7%D8%AF%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T02:33:00+00:00"/>
    <meta property="og:title" content="تیجانی: مناظره با دانشمندان دینی را با هدف یافتن حقیقت و اعلام آن به همه مردم انجام دادم"/>
    <meta property="og:description" content="به گزارش خبرنگار فرهنگی باشگاه خبرنگاران پویا، سال‌ها تحقیق، مطالعه، جست‌وجو، بحث و مناظره با عالمان و دانشمندانی مانند امام موسی صدر و آیت‌الله سید حکیم لازم بود تا حقیقت اسلام و بر حق مذهب شیعه برای مردی روشن شود که سال‌های عمرش را برای دریافت و درک حقیقت و سعادت واقعی در میان کتاب‌ها و مطالبی از دین‌ها و فرقه‌های مختلف صرف کرده بود. نام دکتر «محمد تیجانی سماوی» نام آشنایی است برای افرادی که در دین دچار شک و شبهه می‌شوند و برای دریافت حق سری به کتاب‌های معتبر می‌زنند. در این میان، کتاب «ثم اهتدیت» با ترجمه فارسی به نام «آنگاه هدایت شدم» منبع بسیار خوب و در دسترسی است برای هر انسانی در نقطه زمین و در هر دین و مسلکی تا حقیقت وجود و سعادت پایدار را بشناسد. این کتاب یکی از مجموعه کتاب‌ها و مقالات بسیاری است که دکتر تیجانی سماوی درباره دین اسلام نوشته و منتشر کرده؛ کتابی که تا به حال به زبان‌های متعددی در بسیاری از کشورها چاپ و منتشر شده تا انگیزه دکتر تیجانی از عمری مطالعه و مناظره با دانشمندان و چهره‌های برجسته ادیان و فرقه‌های گوناگون در دسترس همه مردم حقیقت‌جو قرار بگیرد."/>
  </head>
  <body>
    <article>
      <h1>تیجانی: مناظره با دانشمندان دینی را با هدف یافتن حقیقت و اعلام آن به همه مردم انجام دادم</h1>
      <h2>بحث و مناظره با دانشمندان و مطالعه کتاب‌های معتبر موجب شد شناخت درستی نسبت به شیعه و امامان معصوم علیهم‌السلام پیدا کنم. در اثر این مناظره‌ها و مطالعه‌ها بود که متوجه شدم اصل دین اسلام و مذهب شیعه است و دو تایی در این میان وجود ندارد.</h2>
      <address>
        <time datetime="2019-11-24T02:33:00+00:00">24 Nov 2019, 02:33</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1395/06/27/139506271937556228686184.jpg"/>
      </figure>
      <p>
        <a href="https://www.tasnimnews.com/fa/service/4/%D9%81%D8%B1%D9%87%D9%86%DA%AF%DB%8C">- اخبار فرهنگی -</a>
      </p>
      <p>به گزارش خبرنگار فرهنگی باشگاه خبرنگاران پویا، سال‌ها تحقیق، مطالعه، جست‌وجو، بحث و مناظره با عالمان و دانشمندانی مانند امام موسی صدر و آیت‌الله سید حکیم لازم بود تا حقیقت اسلام و بر حق مذهب شیعه برای مردی روشن شود که سال‌های عمرش را برای دریافت و درک حقیقت و سعادت واقعی در میان کتاب‌ها و مطالبی از دین‌ها و فرقه‌های مختلف صرف کرده بود. نام دکتر «محمد تیجانی سماوی» نام آشنایی است برای افرادی که در دین دچار شک و شبهه می‌شوند و برای دریافت حق سری به کتاب‌های معتبر می‌زنند. در این میان، کتاب «ثم اهتدیت» با ترجمه فارسی به نام «آنگاه هدایت شدم» منبع بسیار خوب و در دسترسی است برای هر انسانی در نقطه زمین و در هر دین و مسلکی تا حقیقت وجود و سعادت پایدار را بشناسد. این کتاب یکی از مجموعه کتاب‌ها و مقالات بسیاری است که دکتر تیجانی سماوی درباره دین اسلام نوشته و منتشر کرده؛ کتابی که تا به حال به زبان‌های متعددی در بسیاری از کشورها چاپ و منتشر شده تا انگیزه دکتر تیجانی از عمری مطالعه و مناظره با دانشمندان و چهره‌های برجسته ادیان و فرقه‌های گوناگون در دسترس همه مردم حقیقت‌جو قرار بگیرد.</p>
      <p>آثار و مطالب این مستبصر باانگیزه آن‌قدر گسترده و البته تأثیرگذار و راهگشاست که طبق آمارهای غیررسمی تا به حال جمعیتی میلیونی از مردم سراسر جهان راه حق را یافته و به مذهب شیعه مشرف شده‌اند.</p>
      <p><a href="https://www.tasnimnews.com/">خبرگزاری تسنیم</a> در گفت‌وگویی که با دکتر محمد تیجانی سماوی، چهره مشهور و اثرگذار در حوزه دین و تشرف به اسلام، انجام داده به بررسی زمینه‌های انگیزشی و مناظرات او با چهره‌ها و دانشمندان دینی پرداخته است. آن طور که دکتر تیجانی توضیح می‌دهد، در حقیقت منظور من از مناظره این نبود که تنها خودم راه حق را پیدا کنم و هدایت شوم. بلکه می‌خواستم نتیجه مناظره‌ها را هر چه که باشد، همه مردم بدانند و سعادتی که باید را برای خود پیدا کنند. به همین دلیل در ادامه دادن مناظره‌ها مصر و مشتاق بودم و به لطف خدا، عالمان دینی که با ایشان گفت‌وگو و بحث می‌کردم از سعه صدر بالایی برخوردار بودند و در این راه من را یاری می‌کردند. این نوع ابهامات را با عالمان زیادی مطرح کردم و جواب‌های متقن و منطقی دریافت کردم. دانشمندانی مانند آیت‌الله سید حکیم، آیت‌الله سید محمدباقر صدر، شیخ محمدباقر قرشی، سید خویی، امیر باقر زین‌الدین و شرف‌الدین موسوی ازجمله علمایی بودند که با سعه صدر در این زمینه با من بحث و گفت‌وگو می‌کردند تا حقیقت امر برایم روشن شود. نتیجه همین مناظرات و مطالعات را در کتاب‌هایی مانند «آنگاه هدایت شدم» منتشر کرده‌ام.</p>
      <p>
        <b>شما را به عنوان یکی از موفق‌ترین و تأثیرگذارترین مستبصرین جهانی می‌شناسیم و این در حالی است که شما درباره ادیان و مذاهب گوناگون تحقیق و مطالعه کرده‌اید. ماجرای مشرف شدن شما به مذهب شیعه چه بود؟</b>
      </p>
      <p>گویا خدای متعال اراده کرده بود حق را برای من روشن کند تا در محضر او بهانه‌ای برای پیدا نکردن حقیقت اسلام نداشته باشم. همه ماجرا از یک سفر دریایی شروع شد که طی آن در کشتی با مردی آشنا شدم که دارای تحصیلات بالایی بود و ضمن اینکه استاد دانشگاه بود، خودش شیعه بود و درباره مذهب شیعه اطلاعات دقیق و خوبی داشت. این آشنایی و هم‌سفر شدن با آن مرد برای من سراسر خیر و برکت بود به اندازه‌ای که هنوز هم از تأثیر همان هم‌سفر دانا و دانشمند بهره می‌برم.</p>
      <p>در ضمن گفت‌وگوهایی که با آن مرد شیعه داشتم متوجه شدم اطلاعات و دانسته‌هایی که تا آن روز درباره مذهب شیعه به من داده بودند، دروغ بوده و گویا همه آن‌ها را برای این در ذهن من و مردم امثال من کرده بودند تا از شیعه هراس داشته باشیم و نتوانیم حقیقت دین الهی را درک کنیم.</p>
      <blockquote>
        <b>بیشتر بخوانید: <a href="https://www.tasnimnews.com/fa/news/1398/06/24/2095800">گفتگوی تسنیم با مداح جبهه‌ها؛ رزمنده‌ها در شب عاشورا اذن شهادت را از حضرت سیدالشهدا(ع) می‌گرفتند</a></b>
      </blockquote>
      <p>
        <b>مناظره‌های مداوم با امام موسی صدر</b>
      </p>
      <p>
        <b>شما با عالمان بزرگ شیعه مانند امام موسی صدر هم ارتباطاتی داشته‌اید و با ایشان مناظره‌های دنباله‌دار و مهمی انجام‌ داده‌اید. زمینه آشنایی‌تان با این عالمان دینی چگونه فراهم شد؟</b>
      </p>
      <p>آن مرد ضمن اینکه خودش اطلاعات دقیق و سنجیده‌ای از مذهب شیعه برای من تعریف کرد، چندین نفر از چهره‌های دانشمند و اهل علم شیعه را به من معرفی کرد تا از طریق آن‌ها بتوانم سؤالات خود را بپرسم و جواب بگیرم.</p>
      <p>به این صورت بود که با دانشمندان شیعه آشنا شدم و با آن‌ها ارتباط خوبی برقرار کردم. به اندازه‌ای که حدود سه سال با این عالمان صبور و دانا گفت‌وگو و مناظره کردم تا درنهایت به بر حق بودن حضرت امیرالمؤمنین علیه السلام و ائمه اطهار علیهم السلام یقین پیدا کردم و با باور و اعتقاد محکم به مذهب بر حق تشیع مشرف شدم.</p>
      <p>در این میان از منابع معتبر و مستند علمی و تاریخی هم استفاده کردم تا اینکه شناخت دقیق و درستی نسبت به شیعه و امامان معصوم علیهم السلام پیدا کردم. در اثر این مناظره‌ها و مطالعه‌ها بود که متوجه شدم اصل دین اسلام و همان مذهب شیعه است و دو تایی در این میان وجود ندارد.</p>
      <p>
        <b>اسلام، همان مذهب شیعه است</b>
      </p>
      <p>
        <b>بنابراین شما اسلام را در همان مذهب شیعه پیدا کردید. درست است؟</b>
      </p>
      <p>بله. اصل دین اسلام است و اسلام هم مذهب شیعه است. این نکته را با مطالعه دقیق منابع علمی و معتبر به دست آوردم. در اثر این مناظره‌ها و مطالعه‌ها برای من یقین قطعی حاصل شد که همه ماجرا و فرقه کردن دین بعد از رحلت پیغمبر اسلام صلی‌الله علیه و آله به وجود آمد و آن‌هایی که قصد داشتند دین را ابزاری برای رسیدن به منافع دنیایی کنند، این کار را انجام دادند. در حالی که حق با امام علی علیه السلام بود و آن رویدادهای سیاسی که بعد از نبی مکرم اسلام ایجاد شد، زمینه تشکیل گروه‌های مختلف با ایده‌ها و نگرش‌های متفاوت را ایجاد کرد. این در حالی است که اصل دین همانی بود که رسول خدا صلی‌الله علیه و آله تبیین و تبلیغ فرمودند.</p>
      <p>در این میان آن گروهی که بر سیره و منش و سبک زندگی نبی مکرم اسلام باقی مانده و همان سیره و سبک زندگی اصیل اسلامی را ادامه دادند، امام علی علیه السلام، حضرت فاطمه زهرا سلام‌الله علیها و فرزندان و نسل ایشان از ائمه اطهار علیهم السلام بودند که الگوی کامل و جامع زندگی برای همه روزگار هستند. درواقع مناظره با چهره‌های علمی و دینی موجب شد به این یقین برسم و حقیقت امر برای من روشن شود.</p>
      <p>
        <b>انتشار مناظره‌ها با امام موسی صدر و سایر عالمان دینی</b>
      </p>
      <p>
        <b>در مناظره‌هایی که با چهره‌های علمی انجام می‌دادید، چه نکته‌ها و ابهاماتی را مطرح می‌کردید؟ درواقع می‌خواهیم بدانیم اصل شبهه‌ها و ابهام‌هایی که زمینه‌ای شده بود تا شناخت درستی از مذهب شیعه نداشته باشید، چه بود؟</b>
      </p>
      <p>بیشتر سؤالات و نکته‌هایی که در مناظره‌ها عنوان می‌کردم در زمینه همان نکته‌ها و مطالبی بود که من در آثار عالمانی دینی دیده بودم ولی درک درستی از آن نداشتم و یا تصور می‌کردم که این موارد با اصل زندگی انسان، نیازهای او و آنچه باید باشد در تضاد است. این نوع ابهامات هنوز هم برای بسیاری از مردم وجود دارد و به همین دلیل بود که من موارد و نکته‌هایی که در اثر مناظره‌ها با علما و دانشمندان درک کرده و دریافته بودم را در کتاب‌هایی نوشته و منتشر کردم تا همه مردم بتوانند از این مطالب استفاده کنند.</p>
      <p>در حقیقت منظور من از مناظره این نبود که تنها خودم راه حق را پیدا کنم و هدایت شوم. بلکه می‌خواستم نتیجه مناظره‌ها را هر چه که باشد، همه مردم بدانند و سعادتی که باید را برای خود پیدا کنند. به همین دلیل در ادامه دادن مناظره‌ها مصر و مشتاق بودم و به لطف خدا، عالمان دینی که با ایشان گفت‌وگو و بحث می‌کردم از سعه صدر بالایی برخوردار بودند و در این راه من را یاری می‌کردند.</p>
      <p>
        <b>شما قبل از تشرف به دین اسلام درباره ادیان و مذاهب دیگر از جمله یهودیت، مسیحیت، شافعی و غیره تحقیقات علمی زیادی کرده بودید. در نتیجه این مطالعات چه ابهامی درباره شیعه داشتید که تا آن زمان مانع از گرایش شما به این حقیقت شده بود؟</b>
      </p>
      <p>از آنجایی که من قبلاً درباره دین یهودی و مسیحی هم مطالعه‌ها و تحقیقات زیادی داشتم و چهره‌ها و آثار آن‌ها را می‌شناختم، دریافته بودم که گروهی اعلام کرده بودند که مذهب شیعه بنیان‌گذاری جز عبدالله بن سباء ندارد. او کسی بوده که طبق اعلام عده‌ای که از حقیقت بی‌خبر هستند، یهودی است و بعدها در پی کسب منافع خود و همدستانش، مذهب شیعه را ایجاد کرد؛ بنابراین طبق اعتقاد آن‌ها، شیعه منشأ یهودی دارد و دست‌ساخته یهودیان است.</p>
      <p>
        <b>مناظره با چهره‌های علمی و دانشمندان دینی</b>
      </p>
      <p>
        <b>با کدام چهره‌های علمی و دینی درباره شبهات و ابهامات خود مناظره کردید؟</b>
      </p>
      <p>این نوع ابهامات را با عالمان زیادی مطرح کردم و جواب‌های متقن و منطقی دریافت کردم. دانشمندانی مانند آیت‌الله سید حکیم، آیت‌الله سید محمد باقر صدر، شیخ محمدباقر قرشی، سید خویی، امیر باقر زین‌الدین و شرف‌الدین موسوی از جمله علمایی بودند که با سعه صدر در این زمینه با من بحث و گفت‌وگو می‌کردند تا حقیقت امر برایم روشن شود.</p>
      <p>
        <b>تلاش دشمنان برای ایجاد تفرقه میان مسلمانان</b>
      </p>
      <p>عامل دیگری که تا آن زمان باعث شده بود گرایش قلبی به سمت شیعه نداشته باشم آن بود که عده‌ای از افراد مخالف و دشمن اسلام این باور را در میان مردم رواج داده بودند که شیعیان، مسلمان نیستند، بلکه گروهی مخالف اسلام و حقیقت هستند. به خصوص گروهی از چهره‌های مصری – و البته نه همه آن‌ها- این نوع تفکر را ترویج می‌دادند و البته هنوز هم در این راه هستند که شیعیان به‌غلط فکر می‌کنند که امام علی علیه السلام از سوی خدای متعال به رسالت مبعوث شد، اما حضرت جبرئیل در انتقال وحی دچار اشتباه شده و آیات خداوند به جای آنکه بر امام علی علیه السلام ابلاغ کند، به حضرت محمد صلی‌الله علیه و آله ابلاغ کرد!</p>
      <p>این نوع تفکرات باطل و بی‌اساس را هنوز هم در میان گروهی از برادران اهل سنت ما که آشنایی درستی با اسلام ندارد، ترویج می‌کنند تا آن‌ها از شیعه فاصله بگیرند و میان برادران شیعه و اهل سنت جدایی و دشمنی بیندازند تا از این آشوب و دشمنی میان مسلمانان به نفع خود بهره‌مند شوند.</p>
      <p>از طرف دیگر درباره عدالت صحابه است که اهل سنت معتقد هستند همه صحابه حضرت رسول خدا صلی‌الله علیه و آله عادل هستند. ولی من تعجب می‌کنم از این‌که در کتاب‌های سنی مطالب زیادی در این باره وجود دارد و ما می‌خواندیم ولی دقت درست و تأمل درباره نمی‌کردیم، در حالی که عدم عدالت همه صحابه را نشان می‌داد. به این ترتیب من از خواندن مطالب و حقایق در کتاب‌های شیعه شگفت‌زده می‌شدم که به هیچ وجه جای مناقشه و بحث ندارد و دقیق است.</p>
      <p>آن‌ها همچنین مطالب غلط دیگری را در میان افرادی که اطلاع و شناخت درستی از شیعیان ندارند، نشر می‌دهند. به عنوان مثال برای اینکه به باور و یقین شیعیان به ظهور امام زمان علیه السلام توهین کنند، این تفکر را میان مردم را نشر می‌دهند که شیعیان هر شب امام زمان علیه السلام را صدا می‌کنند در حالی که اسب او را آماده می‌کنند؛ اما ما چون در آن دوران زمینه درستی برای پذیرش و جست‌وجو درباره این اتفاقات و مطالب نداشتیم، منفعلانه آن را همراه با اکاذیبی که می‌گفتند، باور می‌کردیم. در حالی که بعد از مطالعات گسترده به حقیقت وجودی امام زمان علیه السلام و زمینه‌سازی ظهور ایشان توسط شیعیان پی بردم.</p>
      <p>انتهای پیام/</p>
    </article>
  </body>
</html>