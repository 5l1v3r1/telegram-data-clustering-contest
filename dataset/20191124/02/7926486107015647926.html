<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012838/%D8%AC%D8%AF%D8%A7%D9%84-%D9%85%DB%8C%D8%A7%D9%86-%D9%BE%DB%8C%D8%A7%D9%85-%D8%B1%D8%B3%D8%A7%D9%86-%D9%87%D8%A7%DB%8C-%D8%A8%DB%8C%DA%AF%D8%A7%D9%86%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T02:45:00+00:00"/>
    <meta property="og:title" content="جدال میان پیام‌رسان‌های بیگانه"/>
    <meta property="og:description" content="پاول دورف، بنیانگذار پیام‌رسان تلگرام در حمله به «واتس‌اپ» گفت شکاف امنیتی جدی در این پیام‌رسان بار دیگر ثابت می‌کند سازمان‌های جاسوسی معمولا از این اپلیکیشن به‌عنوان یک ابزار نظارتی استفاده می‌کنند."/>
  </head>
  <body>
    <article>
      <h1>جدال میان پیام‌رسان‌های بیگانه</h1>
      <address>
        <time datetime="2019-11-24T02:45:00+00:00">24 Nov 2019, 02:45</time>
      </address>
      <p>
        <i>پاول دورف، بنیانگذار پیام‌رسان تلگرام در حمله به «واتس‌اپ» گفت شکاف امنیتی جدی در این پیام‌رسان بار دیگر ثابت می‌کند سازمان‌های جاسوسی معمولا از این اپلیکیشن به‌عنوان یک ابزار نظارتی استفاده می‌کنند.</i>
      </p>
      <p>به گزارش مشرق، مدیر تلگرام، اوایل سال جاری میلادی هم به همراه گروهی گفته بود فیس‌بوک توانایی تامین امنیت کاربرانش را ندارد. او به مجموعه‌ای از شکاف‌های امنیتی ‌اشاره کرده بود که داده‌های خصوصی کاربران را به‌طور مداوم در معرض بهره‌برداری سرویس‌های اطلاعاتی قرار<br/>می‌دهد.</p>
      <blockquote>بیشتر بخوانید:<br/><a href="https://www.mashreghnews.ir/news/1006283/%D9%81%D8%AA%D9%86%D9%87-%D9%87%D8%A7%DB%8C-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C">فتنه های فضای مجازی</a></blockquote>
      <p>پاول دورف با تکیه بر این انتقادها در آخرین مطلب خود در تلگرام، واتس‌اپ را با «اسب تروایی» مقایسه کرد که توسط جاسوسان استفاده می‌شود تا بتوانند به میلیاردها عکس و پیام دسترسی داشته باشند.</p>
      <p>وی در این نوشته تاکید کرد: «فیس‌بوک مدت‌ها قبل از خرید «واتس‌اپ»، خود بخشی از برنامه‌های نظارتی-امنیتی بوده است. ساده‌لوحانه است که فکر کنیم این شرکت سیاست‌های خود را پس از خرید «واتس‌اپ» تغییر داده باشد.»</p>
      <p>به نظر می‌آید این ‌اشاره پاول دورف، متوجه این اظهارات «برایان آکتون» بنیانگذار «واتس‌اپ» است که درباره فروش این برنامه به شرکت فیس‌بوک گفته بود: «من حریم خصوصی کاربرانم را به سود بیشتر فروختم.»</p>
      <p>دورف در نهایت از کاربران «واتس‌اپ» خواست که این اپلیکیشن را از گوشی‌های خود حذف کنند. این اظهارات مدیر تلگرام در حالی است که شواهدی جدی مبنی بر وابستگی تلگرام به کمک‌های دولتی آمریکا وجود دارد که نشان می‌دهد دولت آمریکا در مسیری مشابه از تلگرام برای جمع‌آوری اطلاعات و مهندسی اجتماعی استفاده می‌کند. دورف تاکنون هیچ واکنشی به شبهات پیرامون این پیام‌رسان و ارتباطش با بنیاد آمریکایی تکنولوژی باز (OTF) نداده است. پیام‌رسان تلگرام در قالب شرکتی گمنام ثبت شده که اکثر نشانی‌ها و راه‌های تماس با آن نیز صوری بوده و اطلاعات دقیقی از گردانندگان آن در دست نیست.</p>
      <p>منبع: کیهان</p>
    </article>
  </body>
</html>