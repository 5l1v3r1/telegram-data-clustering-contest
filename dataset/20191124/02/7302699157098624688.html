<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000112606"/>
    <meta property="og:site_name" content="MGR Online"/>
    <meta property="article:published_time" content="2019-11-24T02:31:00+00:00"/>
    <meta property="og:title" content="5,000 คนร่วมจารึกครั้งประวัติศาสตร์ ปิดถนนวิ่งบนเส้นทางใหม่ “ศรีนครินทร์-ร่มเกล้า” ทำเลบ้านหรู"/>
    <meta property="og:description" content="ประวัติศาสตร์การวิ่งมินิมาราธอนครั้งใหม่ของเมืองไทย เริ่มต้นอีกครั้ง ! นักวิ่งกว่า 5,000 คน แห่วิ่งเส้นทางประวัติศาสตร์บนถนนเส้นใหม่ “ศรีนครินทร์–ร่มเกล้า”พร้อมกันนี้ยังมีพิธีปลูกต้น “รวงผึ้ง” ต้นไม้ประจำรัชกาลที่ 10 ตามโครงการ 1"/>
  </head>
  <body>
    <article>
      <h1>5,000 คนร่วมจารึกครั้งประวัติศาสตร์ ปิดถนนวิ่งบนเส้นทางใหม่ “ศรีนครินทร์-ร่มเกล้า” ทำเลบ้านหรู</h1>
      <address><time datetime="2019-11-24T02:31:00+00:00">24 Nov 2019, 02:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011649501.JPEG"/>
      </figure>
      <p>ประวัติศาสตร์การวิ่งมินิมาราธอนครั้งใหม่ของเมืองไทย เริ่มต้นอีกครั้ง! นักวิ่งกว่า 5,000 คน แห่วิ่งเส้นทางประวัติศาสตร์บนถนนเส้นใหม่ “ศรีนครินทร์-ร่มเกล้า”พร้อมกันนี้ ยังมีพิธีปลูกต้น “รวงผึ้ง” ต้นไม้ประจำรัชกาลที่ 10 ตามโครงการ 1 จังหวัด 1 ถนนเฉลิมพระเกียรติ จำนวน 2562 ต้น ตลอดถนนศรีนครินทร์-ร่มเกล้า <br/><br/><b>กรุงเทพมหานคร ร่วมกับบริษัท พร็อพเพอร์ตี้ เพอร์เฟค จำกัด (มหาชน) บริษัท แสนสิริ จำกัด (มหาชน) และบริษัท เนอวานา ไดอิ จำกัด (มหาชน) พร้อมด้วยพันธมิตรภาคเอกชนกว่า 30 แห่ง </b>จัดกิจกรรมปลูกต้นไม้ตามโครงการ “1 จังหวัด 1 ถนนเฉลิมพระเกียรติ” เนื่องในโอกาสมหามงคลพระราชพิธีบรมราชาภิเษก และงานวิ่งมินิมาราธอน “รวงผึ้ง Bangkok Run” โดยได้รับเกียรติจาก พล.ต.อ.อัศวิน ขวัญเมือง ผู้ว่าราชการกรุงเทพมหานคร เป็นประธานในพิธี ซึ่งกิจกรรมในครั้งนี้ถือเป็นการร่วมมือครั้งสำคัญในการปลูกต้นรวงผึ้ง ต้นไม้มงคลประจำรัชกาลที่ 10 บนถนนเส้นใหม่ล่าสุดของกรุงเทพฯ คือ ถนนศรีนครินทร์-ร่มเกล้า เพื่อทำให้ถนนเส้นใหม่แห่งนี้มีความสวยงามและภูมิทัศน์ร่มรื่น และที่สำคัญยังเป็นถนนตามโครงการ “1 จังหวัด 1 ถนนเฉลิมพระเกียรติ” อีกด้วย<br/><br/>สำหรับกิจกรรมวิ่งมินิมาราธอน “รวงผึ้ง Bangkok Run” ถือเป็นการบันทึกประวัติศาสตร์ครั้งใหม่ของงานวิ่ง เนื่องจากเป็นครั้งแรกที่คนไทยจะได้วิ่งบนถนนศรีนครินทร์-ร่มเกล้า ที่เพิ่งก่อสร้างแล้วเสร็จทั้งเส้นทาง อีกทั้งนักวิ่งทุกคนยังได้ทำบุญต้อนรับปีใหม่ เนื่องจากรายได้ส่วนหนึ่งหลังหักค่าใช้จ่าย จะนำไปสมทบทุนซื้ออุปกรณ์การแพทย์ให้แก่โรงพยาบาลสิรินธร ในสังกัดกรุงเทพฯ ซึ่งถือว่านักวิ่งได้มีส่วนร่วมกับการ “ให้” เพื่อช่วยชีวิตคนอีกหลายร้อยพันคนจากการวิ่งครั้งนี้</p>
      <figure>
        <img src="https://mpics.mgronline.com/pics/Images/562000011649502.JPEG"/>
      </figure>
      <p><b>นายชายนิด อรรถญาณสกุล ประธานเจ้าหน้าที่บริหาร บมจ.พร็อพเพอร์ตี้ เพอร์เฟค </b>กล่าวว่า ขอขอบคุณกรุงเทพมหานคร ที่ให้ทางบริษัท พร็อพเพอร์ตี้ เพอร์เฟคฯ รวมทั้งบริษัท แสนสิริฯ และบริษัท เนอวานา ไดอิฯ ซึ่งเป็นกลุ่มผู้ประกอบการอสังหาฯ ที่มีการพัฒนาโครงการบนถนนศรีนครินทร์-ร่มเกล้า ได้ร่วมเป็นส่วนหนึ่งในกิจกรรมเฉลิมพระเกียรติ และร่วมบันทึกประวัติศาสตร์หน้าใหม่อีกครั้ง</p>
      <figure>
        <img src="https://mpics.mgronline.com/pics/Images/562000011649503.JPEG"/>
      </figure>
      <p>การวิ่งบนถนน<b> “ศรีนครินทร์-ร่มเกล้า”</b>เป็นถนนเส้นใหม่ ความกว้าง 6-10 ช่องจราจร ระยะทาง 12 กิโลเมตร แนวเส้นทางเริ่มต้นจากถนนศรีนครินทร์ ข้ามถนนกาญจนาภิเษก ไปสิ้นสุดที่ถนนเจ้าคุณทหาร โดยเชื่อมต่อถนนเส้นหลักๆ ของกรุงเทพฯ ฝั่งตะวันออกเข้าด้วยกัน ทั้งถนนศรีนครินทร์ ถนนกรุงเทพกรีฑา ถนนกาญจนาภิเษก ถนนร่มเกล้า และถนนเจ้าคุณทหาร <br/><br/>“ตลอดระยะเวลากว่า 1 เดือนที่เปิดรับสมัครนักวิ่งและประชาชนที่สนใจจากทั่วประเทศเข้ามาร่วมบันทึกประวัติศาสตร์ครั้งใหม่บนถนนเส้นทางใหม่นี้ กระแสตอบรับถือว่าดีมาก มีผู้สนใจเข้าร่วมกว่า 5,000 คน เรียกว่าเป็นนิมิตหมายที่ดี ที่จะได้ร่วมกันวิ่งบนถนนเส้นทางใหม่ โดยการวิ่งครั้งนี้นับเป็นโอกาสสำคัญในการแนะนำประชาชนได้รู้จักกับถนนเส้นทางใหม่ ซึ่งช่วยเพิ่มความสะดวกในการเดินทาง และมีศักยภาพการเติบโตได้อีกมากในอนาคต”</p>
      <figure>
        <img src="https://mpics.mgronline.com/pics/Images/562000011649504.JPEG"/>
      </figure>
      <p>สำหรับการระยะทางการวิ่ง 5 กม. เส้นทางวิ่งไปกลับจากหน้าโครงการเพอร์เฟค มาสเตอร์พีซ กรุงเทพกรีฑา ถึงหน้าโครงการเนอวานา บียอนด์ และการแข่งขันมินิมาราธอน ระยะทาง 10 กม.เส้นทางวิ่งไปกลับจากหน้าโครงการเพอร์เฟค มาสเตอร์พีซ กรุงเทพกรีฑา ถึงด้านหน้าทางเข้าโครงการแสนสิริ กรุงเทพกรีฑา โดยไฮไลต์ของการวิ่งระยะทาง 10 กม.คือ การร่วมวิ่งของศิลปินชื่อดังขวัญใจคนไทย ตูน-อาทิวราห์ คงมาลัย</p>
      <figure>
        <img src="https://mpics.mgronline.com/pics/Images/562000011649505.JPEG"/>
      </figure>
      <p>และยังมีเหล่าแก๊งนางฟ้านักวิ่งอย่าง กอล์ฟ-สุรัมภา หยกโชติสกุล, อีฟ-อนัญญา ไอศุริยกรเทพ, มินเมย์-เสาวลักษณ์ พิพัฒน์ประเทือง, พลอย-ธิติพร เกียติทวีพงษ์ รวมทั้งอดีตนักกรีฑาทีมชาติไทยที่ผันตัวเองเป็นผู้ฝึกสอน อย่าง “โค้ชเดี่ยว” ปฏิการ เพชรศรีชา มาร่วมวิ่งครั้งนี้ด้วย</p>
      <figure>
        <img src="https://mpics.mgronline.com/pics/Images/562000011649506.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000112606"/>
      </related>
    </article>
  </body>
</html>