<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185101/%E0%A6%B8%E0%A6%B0%E0%A6%97%E0%A6%B0%E0%A6%AE-%E0%A6%B9%E0%A7%9F%E0%A7%87-%E0%A6%89%E0%A6%A0%E0%A7%87%E0%A6%9B%E0%A7%87-%E0%A6%AD%E0%A7%88%E0%A6%B0%E0%A6%AC%E0%A7%87%E0%A6%B0-%E0%A6%AE%E0%A6%BF%E0%A6%A0%E0%A6%BE-%E0%A6%AA%E0%A6%BE%E0%A6%A8%E0%A6%BF%E0%A6%B0-%E0%A6%AE%E0%A6%BE%E0%A6%9B%E0%A7%87%E0%A6%B0-%E0%A6%AC%E0%A6%BE%E0%A6%9C%E0%A6%BE%E0%A6%B0"/>
    <meta property="og:site_name" content="somoynews.tv"/>
    <meta property="article:published_time" content="2019-11-24T02:00:00+00:00"/>
    <meta property="og:title" content="সরগরম হয়ে উঠেছে ভৈরবের মিঠা পানির মাছের বাজার"/>
    <meta property="og:description" content="পাইকারি ও খুচরা ক্রেতা বিক্রেতাদের পদচারণায় সরগরম পূর্বাঞ্চলের অন্যতম বৃ"/>
  </head>
  <body>
    <article>
      <h1>সরগরম হয়ে উঠেছে ভৈরবের মিঠা পানির মাছের বাজার</h1>
      <address><time datetime="2019-11-24T02:00:00+00:00">24 Nov 2019, 02:00</time> by <a rel="author">সময় সংবাদ</a></address>
      <p><b>পাইকারি ও খুচরা ক্রেতা বিক্রেতাদের পদচারণায় সরগরম পূর্বাঞ্চলের অন্যতম বৃহৎ কিশোরগঞ্জের ভৈরবের মিঠা পানি মাছের বাজার। বিক্রেতারা বলছেন, পানি কমে যাওয়ায় দেশীয় প্রজাতির সব ধরনের মাছের সরবরাহ বেড়েছে। ক্রেতারা বলছেন, বাজারে মাছের সরবরাহ বৃদ্ধি পেলেও দাম বেশি।</b><br/><br/>হাওর অঞ্চলের নানা প্রজাতির দেশীয় মাছ ধরা পড়ায় মেঘনার তীরবর্তী ভৈরবের বাজারে বেড়েছে মিঠা পানি মাছের সরবরাহ। প্রতিদিন ট্রলারে করে সিলেট, সুনামগঞ্জ, নেত্রকোনা, হবিগঞ্জ, ব্রাহ্মণবাড়িয়া ও কিশোরগঞ্জের হাওরাঞ্চলের পাইকাররা কই, শিং, মাগুর, পাপদা, আইড়, রুই, বোয়াল, শোলসহ সব ধরনের মাছ নিয়ে মেঘনার তীরবর্তী ভৈরবের এই বৃহৎ হাটে আসেন। তবে বাজারে মাছের সরবরাহ বাড়লেও ক্রেতাদের অভিযোগ, তুলনামূলক দাম বেশি।<br/><br/>এক ক্রেতা বলেন, আমি আসছি মাছ কিনতে, সব মাছের দাম ঢাকার দামের চেয়ে ২শ টাকা করে বেশি।<br/><br/>আরেক ক্রেতা বলেন, মাছ বৃদ্ধি হয়ে লাভ তো হয়নি। মাছের দাম তো কমছে না।<br/><br/>তবে বিক্রেতাদের দাবি, ক্রেতাদের অভিযোগ সত্য নয়।<br/><br/>এক বিক্রেতা বলেন, খুচরা দাম কম। এবং পাইকারি বাজারও কম। আমাদের মাছ নষ্ট হচ্ছে।<br/><br/><br/>বাজার কমিটির নেতা জানান, এখান থেকে দেশের বিভিন্ন স্থানের পাশাপাশি ভারতসহ মধ্য প্রাচ্যের বিভিন্ন দেশে হিমায়িত মাছ রফতানি করা হয়।<br/><br/>ভৈরব মৎস্য বাজার পরিচালনা কমিটি সাধারণ সম্পাদক মো. দুলাল মিয়া বলেন, এখান থেকে মাছ সৌদি আরব, ভারত, কুয়েত, বিশ্বের বিভিন্ন জায়গায় যাচ্ছে। এবং বড় বড় মাছগুলো আমেরিকায়ও যাচ্ছে।<br/><br/>উপজেলা মৎস্য অফিসের তথ্য অনুযায়ী, প্রায় ৬ একর জমির উপর প্রতিষ্ঠিত মাছের বাজারটিতে গড়ে প্রতিদিন দুই হাজার মণ মাছ বেচাকেনা হয়।</p>
    </article>
  </body>
</html>