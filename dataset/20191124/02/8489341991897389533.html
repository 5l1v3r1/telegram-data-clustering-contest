<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806799/%D9%85%D8%AF%DB%8C%D8%B1%DB%8C%D8%AA-%D8%A7%D8%B2-%D8%A7%D8%AA%D8%A7%D9%82-%D8%B4%DB%8C%D8%B4%D9%87%E2%80%8C%D8%A7%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A7%DB%8C%D9%84%D8%A7%D9%85-%D9%87%DB%8C%DA%86-%DA%86%DB%8C%D8%B2-%D9%85%D8%AD%D8%B1%D9%85%D8%A7%D9%86%D9%87%E2%80%8C%D8%A7%DB%8C-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T02:00:00+00:00"/>
    <meta property="og:title" content="در گفتگو با دانشجو مطرح شد مدیریت از اتاق شیشه‌ای دانشگاه ایلام / هیچ چیز محرمانه‌ای وجود ندارد"/>
    <meta property="og:description" content="رئیس دانشگاه ایلام گفت: ما همواره بر مدیریت در اتاق شیشه‌ای تاکید داشته‌ایم و تمامی امور مالی دانشگاه به صورت قانونی صورت می‌گیرد و هیچ چیز محرمانه‌ای نداریم."/>
  </head>
  <body>
    <article>
      <h1>در گفتگو با دانشجو مطرح شد مدیریت از اتاق شیشه‌ای دانشگاه ایلام / هیچ چیز محرمانه‌ای وجود ندارد</h1>
      <h2>رئیس دانشگاه ایلام گفت: ما همواره بر مدیریت در اتاق شیشه‌ای تاکید داشته‌ایم و تمامی امور مالی دانشگاه به صورت قانونی صورت می‌گیرد و هیچ چیز محرمانه‌ای نداریم.</h2>
      <address>
        <time datetime="2019-11-24T02:00:00+00:00">24 Nov 2019, 02:00</time>
      </address>
      <p>علی اکبری، رئیس دانشگاه ایلام در گفتگو با خبرنگار دانشگاه خبرگزاری دانشجو، با اشاره به بودجه دانشگاه و شفافیت مالی گفت: بودجه دانشگاه ایلام همچون سایر دانشگاه‌های کشور، مصوب هیئت امناست و برابر قانون تمام مصوبات این هیئت باید در پایگاه اطلاع رسانی دانشگاه بارگذاری شود و از این طریق شفافیت مالی صورت گیرد.</p>
      <p>اکبری اضافه کرد: بودجه دانشگاه و اصلاحیه آن در قالب عملکرد هر ساله به تصویب هیئت امنای دانشگاه می‌رسد و پس از بارگذاری آن در پایگاه اطلاع رسانی دانشگاه وارد مرحله اجرایی می‌شود. این مصوبات با هدف شفاف سازی مالی صورت می‌گیرد چرا که دانشگاه نباید هیچ هزینه‌ای خلاف مصوبات متحمل شود.</p>
      <p>رئیس دانشگاه ایلام با بیان اینکه نحوه تخصیص بودجه دانشگاه از این طریق در معرض عموم قرار می‌گیرد، ادامه داد: مصوبات و صورتجلسات هیئت امنای دانشگاه در این زمینه در بخش هیئت امنای پایگاه اطلاع رسانی دانشگاه ایلام بارگذاری شده و قابل دسترسی است.</p>
      <figure>
        <img src="https://snn.ir/files/fa/news/1398/9/2/846517_903.png"/>
      </figure>
      <p>وی با اشاره به اینکه بودجه مصوب و اصلاحیه‌های آن در قالب عملکرد، هر دو باید به تصویب هیئت امنای دانشگاه برسد، ابراز کرد: این شفاف سازی در زمینه مصوبات شورای فرهنگی دانشگاه نیز صورت می‌گیرد و هیچ چیز محرمانه‌ای در این زمینه وجود ندارد.</p>
      <p>دبیر هیئت امنای دانشگاه ایلام اظهار کرد: دانشجویان می‌توانند در جریان ریز جزئیات مصوبات شورای فرهنگی دانشگاه ایلام قرار گیرند و در این زمینه محدودیتی نداریم و حتی مسئولان تشکل‌ها امکان حضور در جلسات این شورا را دارند.</p>
      <p>وی اذعان کرد: ما همواره بر مدیریت در اتاق شیشه‌ای تاکید داشته ایم و تمامی امور مالی دانشگاه به صورت قانونی صورت می‌گیرد و هیچ چیز محرمانه‌ای نداریم.</p>
    </article>
  </body>
</html>