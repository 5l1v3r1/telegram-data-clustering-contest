<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188549/"/>
    <meta property="og:site_name" content="Janam TV"/>
    <meta property="article:published_time" content="2019-11-24T03:03:38+00:00"/>
    <meta property="og:title" content="കടിച്ച പാമ്പ് ഏതാണെന്ന് രണ്ട് മിനിട്ടിനുള്ളിൽ അറിയാം ; വിഷ ചികിത്സാ രംഗത്ത് മാറ്റത്തിനു തുടക്കമിട്ട് സ്ട്രിപ്പ്"/>
    <meta property="og:description" content="തിരുവനന്തപുരം : രക്തപരിശോധനയിലൂടെ രണ്ട് മിനിട്ടിനുള്ളിൽ കടിച്ച പാമ്പ് ഏതിനമാണെന്നറിയാനുള്ള സ്ട്രിപ് വരുന്നു. വിഷ ചികിത്സാ രംഗത്ത് ഏറെ മാറ്റങ്ങൾക്ക്"/>
  </head>
  <body>
    <article>
      <h1>കടിച്ച പാമ്പ് ഏതാണെന്ന് രണ്ട് മിനിട്ടിനുള്ളിൽ അറിയാം ; വിഷ ചികിത്സാ രംഗത്ത് മാറ്റത്തിനു തുടക്കമിട്ട് സ്ട്രിപ്പ്</h1>
      <address><time datetime="2019-11-24T03:03:38+00:00">24 Nov 2019, 03:03</time> by <a rel="author">Janam TV Web Desk</a></address>
      <p>തിരുവനന്തപുരം : രക്തപരിശോധനയിലൂടെ രണ്ട് മിനിട്ടിനുള്ളിൽ കടിച്ച പാമ്പ് ഏതിനമാണെന്നറിയാനുള്ള സ്ട്രിപ് വരുന്നു. വിഷ ചികിത്സാ രംഗത്ത് ഏറെ മാറ്റങ്ങൾക്ക് വഴിമരുന്നിടുന്ന കണ്ടെത്തലിനു പിന്നിൽ തിരുവനന്തപുരത്തെ രാജീവ് ഗാന്ധി സെന്റർ ഫോർ ബയോ ടെക്‌നോളജിയാണ്.</p>
      <p>സെന്ററിലെ ലബോറട്ടറി മെഡിസിൻ ആൻഡ് മോളിക്യുലാർ ഡയഗ്‌നോസ്റ്റിക്സ് ശാസ്ത്രജ്ഞൻ ആർ. രാധാകൃഷ്ണന്റെ നേതൃത്വത്തിലുള്ള സംഘമാണ് ഇതു വികസിപ്പിച്ചത്. അടുത്ത മാസം ആദ്യവാരത്തോടെ ഇത് സംബന്ധിച്ച റിപ്പോർട്ട് കേന്ദ്ര ശാസ്ത്രസാങ്കേതിക വകുപ്പിനു കൈമാറും.</p>
      <p>വിപണിയിൽ ലഭ്യമായിട്ടുള്ള പ്രഗ്നൻസി കിറ്റുകൾക്ക് സമാനമാണ് പുതിയ സ്ട്രിപ്പ് . അഞ്ചു വരകളാണ് സ്ട്രിപ്പിലുണ്ടാവുക. ആദ്യ വര സ്ട്രിപ് കൺട്രോൾ യൂണിറ്റാണ്. അടുത്ത നാലുവരകൾ ഓരോ പാമ്പിന്റെയും വിഷം സൂചിപ്പിക്കുന്നവയാണ്.മൂർഖൻ, വെള്ളിക്കെട്ടൻ, അണലി, രക്തമണ്ഡലി എന്നീ പാമ്പുകളുടെ വിഷമാണ് ഇതിൽ തിരിച്ചറിയാൻ കഴിയുക .</p>
      <p>കടിയേറ്റ ഭാഗത്ത് നിന്നുള്ള സ്രവമോ, രക്തമോ രണ്ട് തുള്ളി സ്ട്രിപ്പിൽ വീഴ്ത്തിയാൽ രണ്ട് മിനിട്ടിനുള്ളിൽ കടിച്ചത് ഏത് പാമ്പാണോ ആ പേരിനു നേരെയുള്ള വര സ്ട്രിപ്പിൽ തെളിയും. പത്തു മിനിറ്റിനുശേഷവും വരകളൊന്നും തെളിഞ്ഞില്ലെങ്കിൽ വിഷം ശരീരത്തിലെത്തിയിട്ടില്ലെന്നു മനസ്സിലാക്കാം.</p>
      <p>ശരീരത്തിലിറങ്ങിയ വിഷം ഏതാണെന്ന് സ്ഥിരീകരിച്ചാൽ തുടർ ചികിത്സകൾ വളരെ എളുപ്പമാകും എന്ന പ്രയോജനം കൂടിയുണ്ട് . നിലവിൽ പലപ്പോഴും വിഷ ചികിത്സയ്ക്ക് നൽകുന്ന മരുന്നുകൾ വൃക്ക അടക്കമുള്ള ആന്തരികാവയവങ്ങളുടെ പ്രവർത്തനങ്ങളെ ബാധിക്കും . പാമ്പ് ഏതാണെന്നു തിരിച്ചറിയാനാകാത്ത അവസ്ഥയിൽ എല്ലാത്തരം പാമ്പുകളുടെ വിഷത്തിനുമെതിരേ പ്രവർത്തിക്കുന്ന മരുന്ന് നൽകുന്നതിനാലാണിത് .</p>
      <p>മൂന്ന് വർഷം കൊണ്ടാണ് സ്ട്രിപ് വികസിപ്പിച്ചത്. ലബോറട്ടറിയിൽ ഒരു സ്ട്രിപ്പ് തയ്യാറാക്കാൻ 50 രൂപയോളമേ വന്നുള്ളൂ. വ്യാവസായികാടിസ്ഥാനത്തിൽ തയ്യാറാക്കുമ്പോൾ കുറഞ്ഞചെലവിൽ വിപണിയിലെത്തിക്കാനാകും.</p>
      <p>സ്ട്രിപ് കേന്ദ്ര ശാസ്ത്രസാങ്കേതിക വകുപ്പിന് കൈമാറുന്നതോടെ വ്യാവസായികാടിസ്ഥാനത്തിൽ ഉത്പാദനമാരംഭിക്കാൻ സാധിക്കും .</p>
    </article>
  </body>
</html>