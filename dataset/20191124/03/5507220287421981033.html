<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188563/"/>
    <meta property="og:site_name" content="Janam TV"/>
    <meta property="article:published_time" content="2019-11-24T03:08:30+00:00"/>
    <meta property="og:title" content="വെറും 14 മിനുറ്റിനുള്ളില്‍ ഹോങ്കോങ് ഇല്ലാതായേനെ; ചൈനയുടെ നീക്കത്തെ തടഞ്ഞത് താനെന്ന് ട്രംപ്"/>
    <meta property="og:description" content="വാഷിങ്ടണ്‍: ജനാധിപത്യ അനുകൂല പ്രക്ഷോഭം നടക്കുന്ന ഹോങ്കോങ് താന്‍ ഇടപ്പെട്ടിരുന്നില്ലെങ്കില്‍ 14 മിനിറ്റിനുള്ളില്‍ ചൈന ഇല്ലാതാക്കുമായിരുന്നെന്ന് ഡോണാള്‍ഡ്"/>
  </head>
  <body>
    <article>
      <h1>വെറും 14 മിനുറ്റിനുള്ളില്‍ ഹോങ്കോങ് ഇല്ലാതായേനെ; ചൈനയുടെ നീക്കത്തെ തടഞ്ഞത് താനെന്ന് ട്രംപ്</h1>
      <address><time datetime="2019-11-24T03:08:30+00:00">24 Nov 2019, 03:08</time> by <a rel="author">Janam TV Web Desk</a></address>
      <p>വാഷിങ്ടണ്‍: ജനാധിപത്യ അനുകൂല പ്രക്ഷോഭം നടക്കുന്ന ഹോങ്കോങ് താന്‍ ഇടപ്പെട്ടിരുന്നില്ലെങ്കില്‍ 14 മിനിറ്റിനുള്ളില്‍ ചൈന ഇല്ലാതാക്കുമായിരുന്നെന്ന് ഡോണാള്‍ഡ് ട്രംപ്. അമേരിക്കയുമായുള്ള വ്യാപാര ചര്‍ച്ചകളെ ബാധിക്കുന്നതിനാല്‍ ഹോങ്കോങ്ങിലേക്ക് സൈന്യത്തെ അയക്കരുതെന്ന് ചൈനയോട് ആവശ്യപ്പെട്ടതായും ട്രംപ് വെളിപ്പെടുത്തി. അന്താരാഷ്ട്ര മാധ്യമങ്ങള്‍ക്ക് നല്‍കിയ അഭിമുഖത്തിലാണ് അദ്ദേഹം ഇക്കാര്യം പറഞ്ഞത്.</p>
      <p>ചൈനയുടെ പ്രവിശ്യയായ ഹോങ്കോങില്‍ ജനാധിപത്യ ഭരണം നടപ്പാക്കണമെന്നാവശ്യപ്പെട്ട് പ്രക്ഷോഭം തുടരുകയാണ്. ചൈനയുടെ ഇടപെടല്‍ ഇല്ലാതെ ജനാധിപത്യ രാജ്യമായി തുടരാന്‍ കഴിയണമെന്നാണ് ഇവരുടെ ആവശ്യം. നേതാക്കളെ തെരഞ്ഞെടുക്കുന്നതിലും ചൈനയുടെ ഇടപെടല്‍ അവസാനിപ്പിക്കണമെന്നും സമരക്കാര്‍ പറയുന്നു. 1997-മുതലാണ് ഹോങ്കോങ്ങിന്റെ നിയന്ത്രണം ചൈന ഏറ്റെടുത്തത്.</p>
      <p>അതേസമയം ചൈനീസ് പ്രസിഡന്റ് ഷീ ജിന്‍പിങുമായുള്ള ബന്ധം അവസാനിപ്പിക്കാന്‍ താന്‍ തയ്യാറല്ലെന്നും അദ്ദേഹം തന്റെ സുഹൃത്താണെന്നും ട്രംപ് പറഞ്ഞു. എന്നാല്‍ ഹോങ്കോങ്ങിന്റെ സമരക്കാരുടെ ആവശ്യങ്ങള്‍ താന്‍ അംഗീകരിക്കുന്നുവെന്നും അദ്ദേഹം കൂട്ടിച്ചേര്‍ത്തു.</p>
      <p>ഹോങ്കോങ്ങില്‍ ആറുമാസമായി തുടരുന്ന പ്രക്ഷോഭം ഇപ്പോഴും തുടരുകയാണ്. പലതവണ പ്രതിഷേധം ഹോങ്കോങ്ങിന്റെ തെരുവുകളെ പിടിച്ചു കുലുക്കിയിരുന്നു. പ്രതിഷേധക്കാര്‍ തെരുവുകളിലെ സര്‍ക്കാര്‍ സ്ഥാപനങ്ങള്‍, മെട്രോ സ്‌റ്റേഷനുകള്‍ എന്നിവിടങ്ങളില്‍ തീയിടുകയും കല്ലേറ് നടത്തുകയും ചെയ്തിരുന്നു. ഒട്ടേറെ നാശനഷ്ടങ്ങളാണ് ഇവിടെ ഉണ്ടായത്.</p>
      <p>ഹോങ്കോങിന് പുറത്ത് ഒരു ദശലക്ഷത്തോളം സൈനികരേയാണ് ചൈന വിന്യസിച്ചിരിക്കുന്നത്. ഹോങ്കോങ്ങിനെ എന്നന്നേക്കുമായി ഇല്ലതാക്കാനായിരുന്നു ചൈനയുടെ തീരുമാനം. ചൈനയില്‍ നിന്നുള്ള അറിയിപ്പ് കിട്ടിയാല്‍ പ്രതിഷേധക്കാരെ അടിച്ചമര്‍ത്താനാണ് സൈനീകരുടെ നീക്കം. ഇത് മുന്‍ കൂട്ടി അറിഞ്ഞത് കൊണ്ടാണ് ഷീ ജിന്‍പിങിനെ നീക്കത്തില്‍ നിന്ന് തടഞ്ഞതെന്നാണ് ട്രംപ് പറഞ്ഞത്.</p>
    </article>
  </body>
</html>