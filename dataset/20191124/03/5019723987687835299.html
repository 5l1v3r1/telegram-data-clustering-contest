<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/kerala/2019/11/24/chunakakra-bids-last-rites-to-navneeth.html"/>
    <meta property="og:site_name" content="Manoramanews"/>
    <meta property="article:published_time" content="2019-11-24T03:29:18+00:00"/>
    <meta property="og:title" content="കണ്ണീരായി നവനീത്; നവീന്റെ കൂടെ കളിക്കാൻ ഇനി ചേട്ടനില്ല; കരഞ്ഞ് നാടും"/>
    <meta property="og:description" content="ക്രിക്കറ്റ് കളിക്കാനുപയോഗിച്ച തടിക്കഷ്ണം തലയിൽ കൊണ്ട് മരിച്ച നവനീതിന് കണ്ണീരോടെ വിട നൽകി ചുനക്കര ഗ്രാമം. നവനീതിന്റെ അച്ഛൻ വിനോദിന്റെയും അമ്മ ധന്യയുടെയും കരച്ചിൽ കണ്ടുനിന്നവരെയും സങ്കടത്തിലാഴ്ത്തി. കൂടെ കളിക്കാൻ ഇനിയൊരിക്കലും ചേട്ടൻ വരില്ലെന്ന് അറിഞ്ഞപ്പോൾ നവീനും. Accident. Chunakkara. Manorama News."/>
  </head>
  <body>
    <article>
      <h1>കണ്ണീരായി നവനീത്; നവീന്റെ കൂടെ കളിക്കാൻ ഇനി ചേട്ടനില്ല; കരഞ്ഞ് നാടും</h1>
      <address><time datetime="2019-11-24T03:29:18+00:00">24 Nov 2019, 03:29</time> by <a rel="author">സ്വന്തം ലേഖകൻ</a></address>
      <p>ക്രിക്കറ്റ് കളിക്കാനുപയോഗിച്ച തടിക്കഷ്ണം തലയിൽ കൊണ്ട് മരിച്ച നവനീതിന് കണ്ണീരോടെ വിട നൽകി ചുനക്കര ഗ്രാമം. നവനീതിന്റെ അച്ഛൻ വിനോദിന്റെയും അമ്മ ധന്യയുടെയും കരച്ചിൽ കണ്ടുനിന്നവരെയും സങ്കടത്തിലാഴ്ത്തി. കൂടെ കളിക്കാൻ ഇനിയൊരിക്കലും ചേട്ടൻ വരില്ലെന്ന് അറിഞ്ഞപ്പോൾ നവീനും കരച്ചിടക്കാനായില്ല. </p>
      <p>തലച്ചോറിലേക്കുള്ള പ്രധാന രക്തക്കുഴൽ മുറിഞ്ഞതാണു നവനീതിന്റെ മരണ കാരണമെന്നു പോസ്റ്റ്മോർട്ടത്തിലെ പ്രാഥമിക നിഗമനം. തടിക്കഷണം തലയിൽ കൊണ്ടപ്പോൾ വേഗത്തിൽ തല വെട്ടിച്ചതാകാം ഞരമ്പു മുറിയാൻ കാരണമെന്നാണ് ഡോക്ടർമാർ‌ നവനീതിന്റെ ബന്ധുക്കളെയും പൊലീസിനെയും അറിയിച്ചത്. തുടർന്നു തലച്ചോറിനുള്ളിൽ രക്തസ്രാവമുണ്ടായി. ഇങ്ങനെ സംഭവിച്ചാൽ വൈകാതെ മരണം സംഭവിക്കുമെന്നും ഡോക്ടർമാർ പറയുന്നു. നവനീതിന്റെ തലയിൽ ഗുരുതരമായ ക്ഷതമൊന്നും കാണാനില്ലെന്നും ഡോക്ടർമാർ അറിയിച്ചതായി പൊലീസ് പറഞ്ഞു.</p>
      <p>അപകടത്തിന് കാരണമായ തടിക്കഷ്ണം ഉപയോഗിച്ച്  ബാറ്റ് ചെയ്തിരുന്ന കുട്ടിക്ക് അടിയന്തരമായി കൗൺസിലിങ് നൽകുമെന്ന് സ്കൂൾ അധികൃതർ അറിയിച്ചു. സംഭവത്തിന് ശേഷം കുട്ടി ആരോടും സംസാരിച്ചിട്ടില്ല. നവനീതിന്റെ വിയോഗം അറിഞ്ഞതിനെ തുടർന്ന് സ്കൂളിൽ നിന്ന് വിനോദ യാത്രപോയ സംഘവും മടങ്ങിയെത്തി. എംപിമാരായ കൊടിക്കുന്നിൽ സുരേഷ്, എ.എം.ആരിഫ്, ആർ.രാജേഷ് എംഎൽഎ തുടങ്ങിയവർ അന്തിമോപചാരം അർപ്പിക്കാനെത്തിയിരുന്നു. </p>
    </article>
  </body>
</html>