<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fyllebrak-over-hele-landet/71854511"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T03:52:32+00:00"/>
    <meta property="og:title" content="Fyllebråk over hele landet"/>
    <meta property="og:description" content="Politiet landet rundt har hatt hendene fulle natt til søndag."/>
  </head>
  <body>
    <article>
      <h1>Fyllebråk over hele landet</h1>
      <h2>Politiet landet rundt har hatt hendene fulle natt til søndag.</h2>
      <address><time datetime="2019-11-24T03:52:32+00:00">24 Nov 2019, 03:52</time> by <a rel="author">Marthe Ihle</a></address>
      <p>Politiloggene var fulle av hendelser knyttet til vold og ordensforstyrrelser.</p>
      <p>
        <b>- Inntrykket mitt er at vi har hatt mer vold enn hva som er vanlig på en natt til søndag. Kanskje har det sammenheng med at julebordssesongen er i gang, sier operasjonsleder i Oslopolitiet, Vidar Pedersen, til Dagbladet.</b>
      </p>
      <p>I tillegg til to knivstikkinger, der en person skal ha blitt stukket i ryggen og en annen i hånda, rykket politiet ut til en rekke slagsmål.</p>
      <p>- Ingen var alvorlig skadd, men det har vært flere voldshendelser vi har måttet håndtere, sier Pedersen.</p>
      <p>
        <b>Brit Randulff i Sør-Vest politidistrikt melder også at det har vært ei travel natt, med flere hendelser enn vanlig.</b>
      </p>
      <p>- Det dreier seg stort sett om fulle menn, involvert i vold og ordensforstyrrelser. Det har ikke vært noen alvorlige hendelser som vi vet om, men det har vært en del knuffing og folk som ikke klarer å oppføre seg, ei heller å si hvor de bor. En har også kastet opp i en politibil, sier Randulff til Dagbladet.</p>
      <figure>
        <iframe data-src="https://twitter.com/politietsorvest/status/1198426972063510529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Gikk i ett</h3>
      <p>Politiet i Agder meldte om en rekke ordensforstyrrelser og voldsepisoder natt til søndag.</p>
      <p>
        <b>- Det har vært spesielt mange. Det har gått i ett for oss i natt, sier operasjonsleder John Repstad til Dagbladet.</b>
      </p>
      <p>Han mener imidlertid det er for tidlig å knytte det til at julebordssesongen er i gang.</p>
      <p>Blant annet meldte politiet at en mann skal ha skallet ned en vakt utenfor et utested i Kristiansand. Vakta skal ha fått lettere skader. Samme gjerningsperson skal så ha <a href="https://twitter.com/politiagder/status/1198415890661941250">sparket en politmann i beinet</a> ved innbringelse til arresten.</p>
      <p>En annen skal ha blitt slått ned i Arendal sentrum, politiet mener han kan ha knekt nesa.</p>
      <figure>
        <iframe data-src="https://twitter.com/politiagder/status/1198404694336507905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Kutt i hodet</h3>
      <p>En person ble kjørt til akuttmottaket med et kutt i hodet etter at han skal ha blitt <a href="https://twitter.com/politiagder/status/1198404694336507905">slått ned</a> i Arendal.</p>
      <p>- Personen er fraktet til sykehuset, men vi har ikke rukket å ringe for å sjekke status ennå, sier Repstad til Dagbladet omtrent to timer etter hendelsen.</p>
      <p>Operasjonsleder Roy Tore Meyer i Troms politidistrikt sier:</p>
      <figure>
        <img src="https://dbstatic.no/71854524.jpg?imageId=71854524&amp;width=512&amp;height=308"/>
        <figcaption><b>KNIVSTIKKING:</b> Politiet rykket ut til en knivstikking i Brugata natt til søndag. Foto: Frank Evensen Vis mer</figcaption>
      </figure>
      <p>- Vi har hatt mange tildragelser med vold. Det har nok vært mer enn på en vanlig lørdagskveld. Vi har pågrepet en person etter vold på et utested med skadeomfang. Ellers er det litt typisk knuffing og småslåssing uten store skader, sier Meyer til Dagbladet.</p>
      <p>
        <b>De mest alvorlige hendelsene skjedde likevel i Oslo, der politiet altså meldte om to knivstikkinger natt til søndag. Den ene skjedde i Brugata i Oslo sentrum.</b>
      </p>
      <p>- Vi fikk melding om en person som var knivstukket i ryggen, og at det skal ha vært mye blod der, sier Pedersen til Dagbladet.</p>
      <p>Personen ble kjørt til akuttmottaket, og det ble meldt at skadene trolig ikke er alvorlige.</p>
    </article>
  </body>
</html>