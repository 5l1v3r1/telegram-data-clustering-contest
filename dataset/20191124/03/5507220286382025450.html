<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188559/"/>
    <meta property="og:site_name" content="Janam TV"/>
    <meta property="article:published_time" content="2019-11-24T03:05:13+00:00"/>
    <meta property="og:title" content="കെഎസ്ആര്‍ടിസി ജീവനക്കാരുടെ ശമ്പളവിതരണം വീണ്ടും മുടങ്ങി; ഒക്ടോബറിലെ ശമ്പളം കൊടുത്ത് തീര്‍ക്കാന്‍ വേണ്ടത് ഡിസംബര്‍ വരെയുള്ള കളക്ഷന്‍"/>
    <meta property="og:description" content="തിരുവനന്തപുരം: കെഎസ്ആര്‍ടിസി ജീവനക്കാരുടെ ശമ്പള വിതരണം വീണ്ടും മുടങ്ങി. ഫണ്ട് തികയാതെ വന്നതോടെയാണ് ശമ്പള വിതരണം തടസപ്പെട്ടത്. ശമ്പള വിതരണം"/>
  </head>
  <body>
    <article>
      <h1>കെഎസ്ആര്‍ടിസി ജീവനക്കാരുടെ ശമ്പളവിതരണം വീണ്ടും മുടങ്ങി; ഒക്ടോബറിലെ ശമ്പളം കൊടുത്ത് തീര്‍ക്കാന്‍ വേണ്ടത് ഡിസംബര്‍ വരെയുള്ള കളക്ഷന്‍</h1>
      <address><time datetime="2019-11-24T03:05:13+00:00">24 Nov 2019, 03:05</time> by <a rel="author">Janam TV Web Desk</a></address>
      <p>തിരുവനന്തപുരം: കെഎസ്ആര്‍ടിസി ജീവനക്കാരുടെ ശമ്പള വിതരണം വീണ്ടും മുടങ്ങി. ഫണ്ട് തികയാതെ വന്നതോടെയാണ് ശമ്പള വിതരണം തടസപ്പെട്ടത്. ശമ്പള വിതരണം പൂര്‍ത്തിയാക്കാന്‍ ഇനി 20 കോടി രൂപ കൂടി വേണം.</p>
      <p>നവംബര്‍ എട്ടിന് പകുതി ശമ്പളം കെഎസ്ആര്‍ടിസി വിതരണം ചെയ്തിരുന്നു. സര്‍ക്കാര്‍ നല്‍കിയ 15 കോടി രൂപയും, കളക്ഷനും ചേര്‍ത്തായിരുന്നു ശമ്പളം നല്‍കിയത്. ബാക്കി ഈ മാസം 22 മുതല്‍ വിതരണം ചെയ്യുമെന്നാണ് പറഞ്ഞത്. എന്നാല്‍ പണം തീര്‍ന്നതോടെ 23ന് ആര്‍ക്കും ശമ്പളം വിതരണം ചെയ്യാന്‍ കഴിഞ്ഞില്ല.</p>
      <p>22 ന് ഡ്രൈവര്‍, കണ്ടക്ടര്‍, മെക്കാനിക്കല്‍ എന്നീ വിഭാഗങ്ങള്‍ക്ക് മാത്രമാണ് ശമ്പളം വിതരണം ചെയ്തത്. ഒക്ടോബറിലെ ശമ്പളം കൊടുത്ത് തീര്‍ക്കാന്‍ ഡിസംബര്‍ ആദ്യവാരം വരെയുള്ള കളക്ഷന്‍ തുക വേണ്ടിവരുമെന്നാണ് കണക്ക്.</p>
    </article>
  </body>
</html>