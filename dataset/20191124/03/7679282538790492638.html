<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-chetri-ke-gole-se-bangluru-ne-blusters-ko-di-one-zero-se-haar-2865483.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T03:56:17+00:00"/>
    <meta property="og:title" content="ISL-6 : छेत्री के गोल से बेंगलुरू ने ब्लास्टर्स को दी 1-0 से हार"/>
    <meta property="og:description" content="बेंगलुरू एफसी ने शनिवार को अपने घर श्री कांतिरावा स्टेडियम में खेले गए इंडियन सुपर लीग (आईएसएल) के छठे सीजन के मैच में केरला ब्लास्टर्स को 1-0 से हरा दिया। इस जीत में एक बार फिर बेंगलुरू के कप्तान..."/>
  </head>
  <body>
    <article>
      <h1>ISL-6 : छेत्री के गोल से बेंगलुरू ने ब्लास्टर्स को दी 1-0 से हार</h1>
      <address><time datetime="2019-11-24T03:56:17+00:00">24 Nov 2019, 03:56</time> by <a rel="author">आईएएनएस,बेंगलुरू</a></address>
      <p>बेंगलुरू एफसी ने शनिवार को अपने घर श्री कांतिरावा स्टेडियम में खेले गए इंडियन सुपर लीग (आईएसएल) के छठे सीजन के मैच में केरला ब्लास्टर्स को 1-0 से हरा दिया। इस जीत में एक बार फिर बेंगलुरू के कप्तान सुनील छेत्री का योगदान रहा, क्योंकि 55वें मिनट में उन्हीं के गोल के दम पर मेजबान टीम ने अपना खाता खोला और उसे बनाए रखते जीत हासिल की। यह बेंगलूर की इस सीजन दूसरी जीत है, जबकि ब्लास्टर्स की तीसरी हार। इस जीत से मिले तीन अंकों के बाद बेंगलुरू के पांच मैचों में दो जीत और तीन ड्रॉ के साथ नौ अंक हो गए हैं और वह दूसरे स्थान पर आ गई है। एटीके के भी नौ अंक हैं, लेकिन वो गोलअंतर के मामले में बेंगलुरू से आगे है।</p>
      <p>इंटरनेशनल ब्रेक के बाद दक्षिण के इन दो प्रतिद्वंद्वियों के बीच खेले गए इस मैच का पहला हाफ गोलरहित बराबरी पर समाप्त हुआ। यह हाफ हालांकि एक्शन से भरपूर रहा। दोनों टीमों ने कई अच्छे मौका बनाए लेकिन किस्मत किसी पर मेहरबान नहीं हुई। मैच का पहला मौका ब्लास्टर्स के लिए सर्गियो सिडोंचा ने बनाया। सही समय पर सिडोंचा ने राहुल केपी को पास दिया, लेकिन उनके हैडर को हरमनजोत खाबरा ने क्लीयर कर दिया। 15वें मिनट में भी ब्लास्टर्स ने एक बेहतरीन मौका बनाया, लेकिन कप्तान बाथोर्मोलोव ओग्बेचे गोल नहीं कर सके।</p>
      <p>19वें मिनट में रेफरी के फैसलों के खिलाफ आपत्ति जताने पर बेंगलुरू एफसी के कोच चार्ल्स कुआडार्ट को पीला कार्ड मिला। 36वें मिनट में ब्लास्टर्स टीम एक खतरे को टालने में सफल रही तो 42वें मिनट में ब्लास्टर्स के रफाएल मेसी एक आसान गोल करने से चूक गए। दूसरे हाफ की शुरुआत के साथ ही ब्लास्टर्स ने फिर हमला किया जिसमें वो विफल रही। 53वें मिनट में बेंगलुरू के खाबरा को पीला कार्ड मिला, जबकि 54वें मिनट में ब्लास्टर्स के हाक्कू को पीला कार्ड दिखाया गया।</p>
      <p>इस पीले कार्ड के एक मिनट के बाद ही ब्लास्टर्स को एक और झटका लग गया। बेंगलुरू के कप्तान सुनील छेत्री ने आदतन अपनी टीम के लिए गोल कर उसे 1-० की बढ़त दिला दी। 55वें मिनट में बेंगलुरू को मिले कॉर्नर को दिमास डेल्गाडो ने लिया और खाली खड़े छेत्री ने हेडर से गेंद को नेट में गिरा टीम और अपना खाता खोला। दूसरे हाफ में जैसे मुसीबत का ब्लास्टर्स के साथ चोली-दामन का साथ हो गया, क्योंकि 66वें मिनट में उसे दूसरे पीला कार्ड मिला। इस बार रेफरी के निशाने पर मेसी.बी थे। तीन मिनट बाद मेहमान टीम के पास बराबरी का मौका था। राहुल केपी ने गेंद गोलपोस्ट की तरफ मारी भी थी जो करीब से बाहर चली गई और ब्लास्टर्स के खाते गोल नहीं आया। 72वें मिनट में सहल अब्दुल समद को भी रेफरी ने पीला कार्ड के ब्लास्टर्स की परेशानियों में इजाफा किया।</p>
      <p>ब्लास्टर्स के गोलकीपर टीपी रेहनेश ने अपनी टीम को जरूर एक सुकून की सांस दी। 74वें मिनट में बेंगलुरू के राफेल अगस्तो ने गोलपोस्ट के सामने से निशाना लगाया जिसे रेहनेश ने अपने पैर से बाहर कर बेंगलुरू को दूसरा गोल नहीं करने दिया। अंतत: ब्लास्टर्स बराबरी का गोल नहीं कर पाई और उसे इस सीजन की तीसरी हार मिली, जिससे वो अंकतालिका में सातवें स्थान पर ही बनी हुई है।</p>
    </article>
  </body>
</html>