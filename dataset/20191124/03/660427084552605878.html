<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/menimbang-untung-dari-industri-vape-adalah-salah/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T03:16:07+00:00"/>
    <meta property="og:title" content="Menimbang untung dari industri vape adalah salah"/>
    <meta property="og:description" content="  BANGI, 27 Rabiulawal 1441H, Ahad – Majlis Perundingan Pertubuhan Islam Malaysia (Mapim) menggesa kerajaan bertegas mewujudkan undang-undang mengharamkan rokok elektronik atau vape sebelum terlambat. Presidennya, Mohd Azmi Abdul Hamid berkata, ketika ini, lebih 30 negara di Asia termasuk China, India dan Singapura sudah melarang vape daripada dijual di negara mereka. Beliau berkata, mereka yang …"/>
  </head>
  <body>
    <article>
      <h1>Menimbang untung dari industri vape adalah salah</h1>
      <h2>Kerajaan digesa haramkan segera sebelum terlambat</h2>
      <address><time datetime="2019-11-24T03:16:07+00:00">24 Nov 2019, 03:16</time> by <a rel="author">ainulillia</a></address>
      <figure>
        <img src="https://www.ismaweb.net/wp-content/uploads/2019/11/CED8E0B9-C54E-4052-B96A-0B7866E35C73.jpeg"/>
      </figure>
      <p> </p>
      <p><b>BANGI, 27 Rabiulawal 1441H, Ahad</b> – Majlis Perundingan Pertubuhan Islam Malaysia (Mapim) menggesa kerajaan bertegas mewujudkan undang-undang mengharamkan rokok elektronik atau vape sebelum terlambat.</p>
      <p>Presidennya, Mohd Azmi Abdul Hamid berkata, ketika ini, lebih 30 negara di Asia termasuk China, India dan Singapura sudah melarang vape daripada dijual di negara mereka.</p>
      <p>Beliau berkata, mereka yang masih menimbangkan keuntungan ekonomi dari industri vape adalah salah dan kerajaan sama sekali tidak boleh berkompromi.</p>
      <p>“Industri rokok telah bertapak puluhan tahun di Malaysia, kini kempen menentang rokok menelan ratusan juta untuk membasminya namun gagal. </p>
      <p>“Tidak ada sesiapapun yang boleh menafikan merokok adalah suatu musibah parah di kalangan rakyat yang menjejaskan kesihatan, ekonomi, sosial dan alam sekitar.</p>
      <p>“Jika vape tidak ditangani dengan tegas sekarang, gejala ini akan bertapak dalam masyarakat Malaysia sebagaimana merokok,” katanya dalam satu kenyataan, hari ini.</p>
      <p>Mengulas lanjut, Mohd Azmi berkata, kematian akibat vape di Amerika Syarikat (AS) sudah didedahkan dan pakar perubatan mengesyorkan jika vape tidak dibanteras sekarang, ia pasti membawa musibah lebih besar terutama dalam kalangan anak muda.</p>
      <p>“Di Filipina, dicatatkan kes remaja yang menghisap vape dan merokok selama enam bulan didapati paru-parunya rosak teruk. </p>
      <p>“Di AS 47 kematian dan 2,000 lagi didiagnosa sakit berkait dengan amalan vape dan rokok mengikut Bloomberg.</p>
      <p>“China pula mengarahkan semua platform menjual produk e-rokok dalam talian ditutup untuk mengelak anak muda akses kepadanya,” katanya.</p>
      <p>Mohd Azmi menegaskan, masyarakat tidak seharusnya dikelirukan dengan hujah bahawa industri vape tidak berbahaya.</p>
      <p>“Berhenti dari merokok tembakau dan bertukar kepada vape bukan alternatif yang baik. Kami menggesa kerajaan tidak menggadai kesihatan rakyat hanya kerana ingin menjaga kepentingan peniaga vape,” katanya.</p>
      <p>Sebelum ini, Majlis Fatwa Malaysia telah mengeluarkan kenyataan bahawa rokok elektronik dan vape diharamkan kerana ia masih mengandungi bahan yang memudaratkan pada akal dan membawa penyakit bahaya.</p>
      <p>Bagaimanapun, setakat ini tiada sekatan dari kerajaan terhadap penjualan rokok elektronik dan vape di Malaysia.</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>