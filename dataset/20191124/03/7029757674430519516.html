<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/dzhuliani-baydan-e-zamesen-v-koruptsiya-v-ukrayna.html"/>
    <meta property="og:site_name" content="News.bg"/>
    <meta property="article:published_time" content="2019-11-24T03:21:32+00:00"/>
    <meta property="og:title" content="Джулиани: Байдън е замесен в корупция в Украйна"/>
    <meta property="og:description" content="Напрежение в САЩ"/>
  </head>
  <body>
    <article>
      <h1>Джулиани: Байдън е замесен в корупция в Украйна</h1>
      <address>
        <time datetime="2019-11-24T03:21:32+00:00">24 Nov 2019, 03:21</time>
      </address>
      <p>Адвокатът на американския президент Доналд Тръмп - Рудолф Джулиани е сигурен, че събраните от него доказателства, <b>доказват участието на бившия вицепрезидент на САЩ Джоузеф Байдън в корупцията в Украйна</b>. Джулиани каза това в събота по Fox News.</p>
      <p>Юристът отбеляза, че той представлява интересите на американския президент Доналд Тръмп много успешно. "Действах толкова ефективно, че открих корупционна схема, която вашингтонските медии отразяваха в продължение на три или четири години", каза Джулиани.</p>
      <p>Той потвърди, че се стреми към издаване на американски визи на четирима граждани на Украйна, които според него ще <b>потвърдят твърденията за участие на<a href="https://news.bg/world/uilyam-teylar-pred-kongresa-tramp-poveche-go-e-grizha-da-se-razsledva-baydan-ot-ukrayna.html"> Байдън и други демократи в престъпленията</a></b>. Сред тези лица е бившият главен прокурор на Украйна Виктор Шокин. Според Джулиани Шокин има информация "за мащабната корупция в Украйна, която беше скрита от американския посланик, Държавния департамент, а ФБР и правосъдното министерство не разследваха".</p>
      <p>Според адвоката на Тръмп това е по-специално информация за украинската енергийна компания "Бурисма". В нейното ръководство е бил включен и синът на Джоузеф Байдън Хънтър. "Искам всички да видят документи, свързани с пране на пари при трансфера на <b>3 милиона долара, които отидоха при Хънтър Байдън</b>", обясни Джулиани. "Имам тези документи", подчерта той.</p>
      <p>Джулиани заяви, че също така иска да публикува стенограми от разговорите на Джоузеф Байдън с бившия украински президент Петро Порошенко. "От течове в пресата знам за какво става дума за това", каза адвокатът. Той изрази увереност, че<b> Джоузеф Байдън би предпочел да избягва публикуването на тези материали</b>. "Той се опитва да убеди всички, че не знае нищо за бизнеса на сина си в Украйна", каза Джулиани. </p>
      <p>По-късно в събота Джулиани обяви в "Туитър", че пази документи на сигурно място, "относно това как семейството на Байдън се е възползвало финансово от позицията си в продължение на четири десетилетия".</p>
      <figure>
        <iframe data-src="https://twitter.com/RudyGiuliani/status/1198352974000644097?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Джулиани увери, че споменатите материали<b> <a href="https://news.bg/int-politics/zelenski-pred-cnn-vsichki-v-ukrayna-sa-mnogo-umoreni-da-slushat-za-burisma.html">ще бъдат публикувани, ако нещо му се случи</a></b>.</p>
    </article>
  </body>
</html>