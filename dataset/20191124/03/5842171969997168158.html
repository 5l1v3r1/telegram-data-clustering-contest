<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359628-eiropa-iedzivojas-azijas-sirseni"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T03:50:00+00:00"/>
    <meta property="og:title" content="Eiropā iedzīvojas Āzijas sirseņi"/>
    <meta property="og:description" content="Līdz ar klimata sasilšanu Rietumeiropā iedzīvojušies Āzijas sirseņi (Vespa velutina). Lielo lapseņu iespaidīgos pūžņus atrod gan Vācijā, gan Lielbritānijā."/>
  </head>
  <body>
    <article>
      <h1>Eiropā iedzīvojas Āzijas sirseņi</h1>
      <address><time datetime="2019-11-24T03:50:00+00:00">24 Nov 2019, 03:50</time> by <a rel="author">Kas Jauns Avīze</a></address>
      <p>
        <b>Līdz ar klimata sasilšanu Rietumeiropā iedzīvojušies Āzijas sirseņi (Vespa velutina). Lielo lapseņu iespaidīgos pūžņus atrod gan Vācijā, gan Lielbritānijā.</b>
      </p>
      <p>Cilvēkiem šie dzēlēji nav daudz bīstamāki par parastām lapsenēm, taču tie ir nopietns drauds bitēm. Āzijas sirseņi medī bites, iznīcinot pat veselas saimes, turklāt bites jau tā apdraud pesticīdi, slimības un lielu platību aizņemšana ar lauksaimniecības monokultūrām.</p>
      <p>Visticamāk, Eiropai svešie kukaiņi nejauši ievesti ar kuģu kravu no Ķīnas. 2004. gadā tos atklāja Francijā, Bordo, 2014. gadā Āzijas sirseņi ieviesušies Vācijas dienvidrietumos, Bādenē-Virtembergā. To areāls paplašinās par 100 līdz 150 kilometriem gadā, un klimata sasilšana šiem aziātiem nāk tikai par labu. Karlsrūes apgabalā pērn iznīcināti 26 pūžņi, šogad – četrpadsmit.</p>
      <p>Kādā no augsta koka Manheimā noceltā pūznī atrasts ap simt sirseņu, to vidū daudzas vairoties spējīgas mātītes. Iztukšotais pūznis nodots dabas muzejam.</p>
      <figure>
        <img src="https://i.jauns.lv/t/2019/11/22/1842985/950x0.jpg?v=1574432220"/>
        <figcaption>Šis Āzijas sirseņu pūznis novembrī atrasts Sarkā, Apvienotajai Karalistei piederošajā salā Lamanšā pie Francijas krasta. (Foto: SWNS/Scanpix)</figcaption>
      </figure>
    </article>
  </body>
</html>