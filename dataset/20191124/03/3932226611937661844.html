<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lavozdegalicia.es/noticia/sociedad/2019/11/24/manuela-fortes-preparase-conecer-verdade-estiba/0003_201911G24P49994.htm"/>
    <meta property="og:site_name" content="La Voz de Galicia"/>
    <meta property="article:published_time" content="2019-11-24T03:00:00+00:00"/>
    <meta property="og:title" content="Manuela Fortes prepárase para coñecer a verdade en «A Estiba»"/>
    <meta property="og:description" content="TVG emite este domingo, ás 22 horas, un novo capítulo do «thriller» de Voz Audiovisual"/>
  </head>
  <body>
    <article>
      <h1>Manuela Fortes prepárase para coñecer a verdade en «A Estiba»</h1>
      <h2>TVG emite este domingo, ás 22 horas, un novo capítulo do «thriller» de Voz Audiovisual</h2>
      <address><time datetime="2019-11-24T03:00:00+00:00">24 Nov 2019, 03:00</time> by <a rel="author">h. r.</a></address>
      <p><b>Esta noite, a partir das 22 horas, Televisión de Galicia emite un novo episodio do <i>thriller</i> <i><a href="https://www.lavozdegalicia.es/temas/a-estiba">A Estiba</a> </i></b><b>no que César Longueira terá que defenderse da acusación da policía de Ardora</b>. Despois de moito tempo, a policía de Ardora conseguiu deter ao criminal máis buscado da vila: César Longueira. <b>Pero para a comisaria Manuela Fortes hai algo que non cadra.</b> Todas as probas que recompilaron os efectivos da comisaría apuntan a César como autor da matanza do Delta e da morte de Silvia, pero no interrogatorio, César non só declara a súa inocencia, senón que sinala ao seu irmán Salvador como responsable dunha trama para incriminalo.</p>
      <p>Mentres tanto, <b>Cruz segue moi atenta ás manobras de Ramiro</b> e mantén a súa sospeita da implicación do seu compañeiro no caso. Sen embargo, o subinspector non dá sinais de vida e Cruz, contando co parabén de Manuela, fará o imposible por atopalo. Ninguén sospeita que Ramiro está agochado na igrexa de Ardora, onde intenta que Miguel lle devolva o disco duro que agochou no santuario.</p>
      <p>Ao mesmo tempo, Antón, o máis pequeno dos Longueira, comeza a ser consciente da delicada situación na que se atopa César e porá en marcha un plan para axudalo. Sen embargo, Estela non permitirá que poña en perigo a súa vida. <b>Antón non dubidará en defender o compromiso coa súa familia</b>, aínda que supoña poñer fin a relación que mantén con Estela.</p>
      <related>
        <a href="https://www.lavozdegalicia.es/noticia/sociedad/2019/11/23/na-comisaria-ardora-non-podes-fiar/0003_201911G23P49992.htm"/>
      </related>
      <p>Alleos ao que acontece na comisaría, Rosalía fai todo o posible por esquecer a Marcos, pero os últimos acontecementos levaron ao alcalde a unha situación límite. Unha vez máis <b>Rosalía estará disposta a axudalo sempre que iso evite que o seu pai chegue a alcalde de Ardora</b>.</p>
      <p>Con César acusado de varios crimes e coa carreira política de Marcos arruinada, Emilio Fortes saborea os seus éxitos. A alianza con Salvador Longueira foi todo un acerto e agora só ten que agardar a que apareza a súa oportunidade para liderar a cidade. Pero Mercedes non vai permitir que o seu marido saia vencedor e está <b>disposta a contarlle a Manuela toda a verdade sobre o seu pai</b>, o que terá consecuencias para toda a familia.</p>
      <related>
        <a href="https://www.lavozdegalicia.es/noticia/sociedad/2019/09/19/estiba-desembarca-tvg/0003_201909G19P49991.htm"/>
      </related>
    </article>
  </body>
</html>