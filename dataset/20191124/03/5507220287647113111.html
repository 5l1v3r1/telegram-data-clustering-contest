<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188555/"/>
    <meta property="og:site_name" content="Janam TV"/>
    <meta property="article:published_time" content="2019-11-24T03:05:41+00:00"/>
    <meta property="og:title" content="സഹപാഠികള്‍ക്ക് പിടിഎ ഭാരവാഹികളുടെ ഭീഷണി, അധ്യാപകരെ മാറ്റണമെന്ന് ഷഹലയുടെ മാതാവ്"/>
    <meta property="og:description" content="വയനാട്: ക്ലാസ് മുറിയില്‍ പാമ്പു കടിയേറ്റ് മരിച്ച ഷഹല ഷെറിന്റെ സഹപാഠികളെ പിടിഎ ഭാരവാഹികള്‍ ഭീഷണിപ്പെടുത്തിയതായി പരാതി. ഷഹലയുടെ മരണത്തിന്"/>
  </head>
  <body>
    <article>
      <h1>സഹപാഠികള്‍ക്ക് പിടിഎ ഭാരവാഹികളുടെ ഭീഷണി, അധ്യാപകരെ മാറ്റണമെന്ന് ഷഹലയുടെ മാതാവ്</h1>
      <address><time datetime="2019-11-24T03:05:41+00:00">24 Nov 2019, 03:05</time> by <a rel="author">Janam TV Web Desk</a></address>
      <p>വയനാട്: ക്ലാസ് മുറിയില്‍ പാമ്പു കടിയേറ്റ് മരിച്ച ഷഹല ഷെറിന്റെ സഹപാഠികളെ പിടിഎ ഭാരവാഹികള്‍ ഭീഷണിപ്പെടുത്തിയതായി പരാതി. ഷഹലയുടെ മരണത്തിന് ഉത്തരവാദികളായവര്‍ക്കെതിരെ മൊഴി നല്‍കിയതിനെ തുടര്‍ന്നാണ് ഭീഷണി.</p>
      <p>അതേസമയം ആരോപണ വിധേയരായ അധ്യാപകരെ സ്‌കൂളില്‍ നിന്നും മാറ്റണമെന്ന് ഷഹലയുടെ മാതാവ് ആവശ്യപ്പെട്ടു. ഇവരെ മാറ്റിയില്ലെങ്കില്‍ കുട്ടികള്‍ക്ക് തുടര്‍ന്ന് പഠിക്കാന്‍ സാധിക്കില്ല. കുട്ടികള്‍ക്കെതിരെ പ്രതികാര നടപടികള്‍ അദ്ധ്യാപകര്‍ സ്വീകരിച്ചേക്കുമെന്നും ഷഹലയുടെ മാതാവ് പറഞ്ഞു.</p>
      <p>സംഭവവുമായി ബന്ധപ്പെട്ട് പ്രതിഷേധിച്ചവരോടും മാദ്ധ്യമങ്ങളുമായി സംസാരിച്ചവരോടും സ്‌കൂള്‍ പിടിഎ ഭാരവാഹികള്‍ മോശമായാണ് പെരുമാറിയത്. ബാലാവകാശ കമ്മീഷനു മുന്നില്‍ തെളിവ് നല്‍കാനെത്തിയവരേയും ഇവര്‍ ഭീഷണിപ്പെടുത്തിയിരുന്നതായും ഷഹലയുടെ മാതാവ് വെളിപ്പെടുത്തി. ഒന്നുകില്‍ കുട്ടികളെ സ്‌കൂളില്‍ നിന്നും മാറ്റുക അല്ലെങ്കില്‍ അധ്യാപകരെ ഇവിടെ നിന്നും മാറ്റുകയെന്നാണ് ഷഹലയുടെ മാതാവ് ആവശ്യപ്പെടുന്നത്.</p>
    </article>
  </body>
</html>