<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012841/%D8%B1%D9%88%D8%AF-%D8%AE%D8%B1%D9%88%D8%B4%D8%A7%D9%86-%D9%85%D8%B1%D8%AF%D9%85-%D8%A8%D8%B5%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%A2%D8%B4%D9%88%D8%A8-%D9%87%D8%A7"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T03:45:00+00:00"/>
    <meta property="og:title" content="رود خروشان مردم بصیر ایران در اعتراض به آشوب‌ها"/>
    <meta property="og:description" content="مردم برخی از شهرهای کشورمان در چهارمین روزمتوالی در اعلام انزجار از آشوبگران دیروز اقدام به راهپیمایی کردند و حمایت خود را از فرمایشات رهبر معظم انقلاب و دفاع از امنیت و اقتدار کشور به نمایش گذاشتند."/>
  </head>
  <body>
    <article>
      <h1>رود خروشان مردم بصیر ایران در اعتراض به آشوب‌ها</h1>
      <address>
        <time datetime="2019-11-24T03:45:00+00:00">24 Nov 2019, 03:45</time>
      </address>
      <p>
        <i>مردم برخی از شهرهای کشورمان در چهارمین روزمتوالی در اعلام انزجار از آشوبگران دیروز اقدام به راهپیمایی کردند و حمایت خود را از فرمایشات رهبر معظم انقلاب و دفاع از امنیت و اقتدار کشور به نمایش گذاشتند.</i>
      </p>
      <p>به گزارش مشرق، این گزارش حاکیست ده‌ها هزار نفر از مردم ارومیه و ۸ شهر آذربایجان غربی همزمان با دیگر شهرهای ایران اسلامی برای دفاع از اقتدار و امنیت کشوراقدام به راهپیمایی کردند. مردم ارومیه در تقاطع امام‌- عطایی این شهر گرد آمده و از مسیر خیابان امام خمینی(ره) ارومیه به سمت میدان انقلاب حرکت کرده و در طول مسیر با سر دادن شعارهای مرگ بر آمریکا و مرگ بر اسرائیل انزجار خود را از توطئه‌های استکبار جهانی به بهانه‌های مختلف ابراز کردند.</p>
      <blockquote>در این زمینه:<br/><a href="https://www.mashreghnews.ir/news/1012712/%D8%AA%D8%B5%D8%A7%D9%88%DB%8C%D8%B1-%D9%87%D9%88%D8%A7%DB%8C%DB%8C-%D8%A7%D8%B2-%D8%AE%D8%B1%D9%88%D8%B4-%D8%A7%D9%86%D9%82%D9%84%D8%A7%D8%A8%DB%8C-%D9%85%D8%B1%D8%AF%D9%85-%D8%A7%D9%87%D9%88%D8%A7%D8%B2">تصاویر هوایی از خروش انقلابی مردم اهواز<br/></a><a href="https://www.mashreghnews.ir/photo/1012706/%D8%B9%DA%A9%D8%B3-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%82%D8%AA%D8%AF%D8%A7%D8%B1-%D9%88-%D8%A7%D9%85%D9%86%DB%8C%D8%AA-%D8%AF%D8%B1-%D9%82%D8%B2%D9%88%DB%8C%D9%86">عکس/ <i>راهپیمایی</i> حمایت از اقتدار و امنیت در قزوین<br/></a><a href="https://www.mashreghnews.ir/photo/1012649/%D8%B9%DA%A9%D8%B3-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%B3%D9%85%D9%86%D8%A7%D9%86%DB%8C-%D9%87%D8%A7-%D8%AF%D8%B1-%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86">عکس/ <i>راهپیمایی</i> سمنانی‌ها در محکومیت اغتشاشگران<br/></a><a href="https://www.mashreghnews.ir/photo/1012622/%D8%B9%DA%A9%D8%B3-%D8%A7%D8%B9%D9%84%D8%A7%D9%85-%D8%A7%D9%86%D8%B2%D8%AC%D8%A7%D8%B1-%D9%85%D8%B1%D8%AF%D9%85-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86">عکس/ اعلام انزجار مردم کردستان از اغتشاشگران</a></blockquote>
      <p>در پایان این راهپیمایی نیز قطعنامه‌ای در دفاع از امنیت و اقتدار کشور و همچنین ابراز انزجار از حرکت‌های آشوبگرانه قرائت و بر پیگیری مطالبات اقتصادی مردم با هدف کمک به معیشت اقشار مختلف از سوی مسئولان تاکید شد.</p>
      <h3>طنین فریاد بوشهری‌ها در محکومیت تخریب‌های اخیر</h3>
      <p>انبوه مردم انقلابی و دوست‌دار نظام جمهوری اسلامی در بوشهر دیروز با برگزاری راهپیمایی میثاق با ولایت، محکومیت تخریب‌ها و اقدام‌های اخیر سلطه‌گران در کشور را فریاد زدند.</p>
      <p>در این راهپیمایی گروه‌های مختلف مردم، زن و مرد و پیر و جوان همه آمده بودند تا دسیسه‌های فتنه‌گران را برای جلوگیری از پیشرفت و انسجام کشور خنثی و انزجار خود را از اقدام‌های اخیر توطئه‌گران اعلام کنند.</p>
      <p> نفوذی حیاکن آمریکا را رها کن، منافق حیاکن مملکت را رها کن، امید به آمریکا خیانت است به کشور، راه نجات کشور راه ولایت بود راه نفوذ دشمن مسدود باید گردد از جمله شعارهای مردم استان بوشهر در این راهپیمایی بود.</p>
      <h3>خط مردم از اغتشاشگران جدا است</h3>
      <p>مردم بیرجند روز دوم آذرماه در راهپیمایی خودجوش حمایت از اقتدار و امنیت کشور از میدان شهدا تا خیابان ارتش ضمن محکوم کردن اقدامات اخیر آشوبگران در برخی شهرهای کشور، با ولایت تجدید میثاق کردند.</p>
      <h3>فریاد بصیرت سنندجی‌ها بر سر اغتشاشگران</h3>
      <p>مردم سنندج هم‌صدا و متحد، ضمن اعتراض به تخریب اموال عمومی در اغتشاش‌های اخیر، خشم و انزاجار خود را بر سر اخلالگران فریاد زده و حمایت‌شان را از ثبات امنیت در کشور و استان اعلام داشتند.</p>
      <p>شنبه ۲ آذر ماه جاری حماسه‌ای دیگر با حضور مردم در سنندج خلق شد، مردم این شهر به صورت خودجوش دست به راهپیمایی زده و برائت خود را از اخلالگران نظم و امنیت عمومی با شعار مرگ بر اخلالگر و مرگ بر معاند فریاد زدند.</p>
      <p>مردم سنندج دیروز در میدان آزادی این شهر گرد هم آمده و با طی خیابان فردوسی در میدان انقلاب اجتماع کرده و بر ایستادگی و استقامت در برابر فتنه‌های دشمنان و بدخواهان این نظام تاکید کردند.</p>
      <p>از جمله شعارهایی که در راهپیمایی توسط شرکت‌کنندگان سر داده شد، اغتشاش تمام شد- آمریکا رسوا شد، ما امنیت می‌خواهیم، با عاملان ناامنی برخورد کنید، کردستانی بیدار است از آشوبگر بیزار است، مرگ بر آمریکا، مرگ بر آشوبگر، مرگ بر بی‌بی‌سی فتنه انگلیسی، فتنه آمریکایی خنثی باید گردد، بود.</p>
      <p>همچنین در شهرهای قروه، بیجار و کامیاران نیز مردم به نشانه اعتراض به اغتشاشات اخیر و تخریب اموال عمومی به صورت خودجوش اقدام به راهپیمایی کردند و حرکت ناپسند اخلاگران را محکوم کردند.</p>
      <h3>مردم سمنان هر نوع اغتشاش را محکوم کردند</h3>
      <p>مردم سمنان در هوای سرد و سوزناک دوم آذر ۹۸ با حضور پرشور خود در راهپیمایی علیه آشوبگران و اغتشاشگران نظام حمایت و پشتیبانی خود را از نظام مقدس جمهوری اسلامی ایران به رخ کشیدند.</p>
      <p>راهپیمایی مردم سمنان از ساعت ۱۰ صبح دیروز از میدان مشاهیر آغاز شد و با سردادن شعارهایی مانند «مرگ بر استکبار» و «مرگ بر اغتشاشگران» انزجار و برائت خود را از برهم‌زنندگان امنیت کشور اعلام و در پایان راهیپمایی با جمع شدن در میدان سعدی با آرمان‌های انقلاب بیعت کردند.</p>
      <p>وی ادامه داد: یکسال است که  مردم در فرانسه اعتراض می‌کنند و یکبار ترامپ رئیس‌جمهوری آمریکا به این موضوع  نپرداخت، اما با حضور چند فتنه‌گر در ایران با حمایت‌های خارجی آشوب ایجاد شد.</p>
      <p>قندهاری اضافه کرد: آلمان و فرانسه با حمایت از اغتشاش‌های ایران در امور داخلی کشور دخالت می‌کنند، در حالی که در کشور خودشان اعتراض وجود دارد ولی مانند ایران بزرگنمایی نمی‌کنند.</p>
      <p>رئیس ‌شورای هماهنگی تبلیغات اسلامی استان سمنان گفت: دشمن با ایجاد اختلاف و تفرقه به دنبال آسیب به ایران بود و تدابیر رهبر فرزانه انقلاب موجب تقویت وحدت انسجام در کشور و مانع تحقق اهداف دشمنان شد.</p>
      <h3>«نه» مردم اهواز به اغتشاشگران</h3>
      <p>راهپیمایی بزرگ مردم اهواز در حمایت از اقتدار و امنیت کشور، دوم آذرماه با حضور قشرهای مختلف مردم همیشه در صحنه این شهر دیروز برگزار شد.</p>
      <p>جمع بی‌شماری از مردم همیشه در صحنه شهرستان اهواز از ساعت ۹:۳۰ صبح روز شنبه در یک حرکت خودجوش و مردمی در میدان مولوی اهواز جمع شده و در یک راهپیمایی با شکوه به سمت خیابان سلمان فارسی(نادری) این شهر حرکت کرده  و نسبت به حفظ نظام و برخورد با هرگونه اغتشاش و ناآرامی تاکید کردند.</p>
      <p>در این راهپیمایی با شکوه مردم اهواز با سردادن شعار مرگ بر آمریکا، مرگ بر فتنه گر، ملت ما بیدار است از آشوب‌گر بیزار است ، انزجار خود را از حرکت‌های اخیر آشوبگران در تخریب اموال عمومی اعلام کرده و خواستار برخورد قضایی  با این افراد شدند.</p>
      <p>در این راهپیمایی جمعی از طلاب، روحانیون، عشایر عرب، بختیاری و دیگر اقوام خوزستانی، جوانان، زنان، مردان وحتی معلولان هم شرکت کرده و مسیری چهار کیلومتری را طی کردند و در حمایت از نظام و رهبری نیز شعارهایی سر دادند.</p>
      <p>حضور قایقرانان در رودخانه کارون در حالی که پرچم جمهوری اسلامی به دست داشتند جلوه‌های زیبایی در این راهپیمایی ترسیم کرده بود.</p>
      <p>همچنین افراد راهپیمایی‌کننده پرچم سه رنگ جمهوری اسلامی ایران را با خود حمل کردند تا به دشمنان اثبات کنند که حتی گرانی‌، تورم، افزایش قیمت و... هیچ فاصله‌ای بین مردم و نظام ایجاد نخواهدکرد.</p>
      <p>در پایان نیز مردم با تجمع در چهار راه آبادان ضمن محکوم کردن اغتشاشات اخیر کشور و برخی شهرستان‌های خوزستان قطعنامه‌ای در چهار بند قرائت کرده و ضمن اعلام انزجار از افراد فتنه‌گر و آشوب‌طلب خواستار محاکمه سریع فریب‌خورده‌های اخیر آشوب‌ها به بهانه بنزین شدند.</p>
      <h3>قزوینی‌ها دشمنان نظام را ناامید کردند</h3>
      <p>راهپیمایی مردم قزوین علیه ‌آشوبگران دیروز همزمان با سراسر کشور از میدان میرعماد تا سبزه میدان این شهر برگزار شد. نماینده ولی‌فقیه در استان و امام جمعه شهر قزوین در این راهپیمایی گفت‌: حضور حماسی مردم در راهپیمایی علیه آشوبگران، دوستان انقلاب و نظام را امیدوار و دشمنان نظام را ناامید کرد.</p>
      <p>آیت‌الله عبدالکریم عابدینی در حاشیه راهپیمایی عظیم مردم علیه آشوبگران اظهار داشت:مردم با حضور گسترده خود نشان دادند شیطنت دشمنان را درک کرده و اجازه عملیاتی شدن نقشه‌های آنها را نخواهند داد.</p>
      <p>وی تصریح کرد: حضور پرشور و گسترده مردم در این راهپیمایی نشان می‌دهد که انقلاب اسلامی ایران کاملاً زنده و پویا در حال پیشرفت است و به تمام دنیا صادر می‌شود.</p>
      <h3>خروش مردم شیعه و سنی گنبدکاووس در دفاع از اقتدار و امنیت کشور</h3>
      <p>گروه‌های مختلف مردم شیعه و اهل سنت گنبدکاووس درشرق استان گلستان درحمایت از اقتدار و امنیت کشور، منویات و رهنمودهای رهبر معظم انقلاب و نیز محکوم کردن اقدامات اغتشاشگران و آشوبگران در برخی شهرهای ایران اسلامی، راهپیمایی برگزار کردند.</p>
      <p>آحاد مختلف مردم گنبدکاووس در راهپیمایی خود که دیروز شنبه از مقابل مسجد قائمیه این شهر آغاز و تا مصلای امام جعفر صادق(ع) ادامه داشت، با سردادن شعارهایی علیه فتنه‌گران، آشوبگران و نیز آمریکا و اسرائیل، حمایت خود را از رهبری و آرمان‌های انقلاب اسلامی نشان دادند.</p>
      <p>کوچک و بزرگ و زن و مرد، علما و روحانیون، فرهنگیان، بازاریان، کارگران، دانش‌آموزان، دانشگاهیان و ورزشکاران دراین راهپیمایی حضور داشتند.</p>
      <p>منبع: کیهان</p>
    </article>
  </body>
</html>