<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/ergun-ata/tam-trabzonun-istedigi-gibi-2103906"/>
    <meta property="og:site_name" content="Fanatik"/>
    <meta property="article:published_time" content="2019-11-24T03:01:00+00:00"/>
    <meta property="og:title" content="Tam Trabzon’un istediği gibi!"/>
    <meta property="og:description" content="Kitsiou’nun pas, Yalçın’ın da müdahalede zamanlama hatalarından daha çok, Sörloth’un takip, seri-kontrollü top sürme ve çok şık son vuruş becerisinin ön plana çıkarılması gereken golle karşılaşma çok erkenden Trabzonspor’un sevdiği ortama büründü."/>
  </head>
  <body>
    <article>
      <h1>Tam Trabzon’un istediği gibi!</h1>
      <address><time datetime="2019-11-24T03:01:00+00:00">24 Nov 2019, 03:01</time> by <a rel="author">Ergun Ata</a></address>
      <p>Kitsiou’nun pas, Yalçın’ın da müdahalede zamanlama hatalarından daha çok, Sörloth’un takip, seri-kontrollü top sürme ve çok şık son vuruş becerisinin ön plana çıkarılması gereken golle karşılaşma çok erkenden Trabzonspor’un sevdiği ortama büründü. Oysa ki bu pozisyondan bir dakika önce genç Hüseyin’in, İlhan’ın, Erce’yi karşısında gördüğü andaki topa müdahalesi, zamanlama konusunda bir ders niteliğindeydi. Canteros ve Obi Mikel’in direkleri döven vuruşlarıyla adrenalini tavan yaptıran karşılaşmada tempo giderek arttı. Pozisyonlar oldu ama ilk yarı tek golle kapandı. Tam da istediği gibi hem önde hem de bir kişi eksik rakibe karşı çıktığı 2. yarıda Trabzonspor bu avantajları iyi kullandı. Yusuf’un golüyle de maç koptu. Nwakaeme skoru belirledi.</p>
      <p>
        <b>Gecenin sorusu</b>
      </p>
      <p>Sörloth ve Yusuf attıkları gollerle alkışı hak ettiler. Ama çok net pozisyonlarda daha uygun durumdaki arkadaşlarına pas yerine vuruş yapmayı tercih etmeleri, bu gollerin kendilerine sağladığı abartılı özgüvenle ilgili olabilir mi?</p>
      <p>
        <b>Maçın starı</b>
      </p>
      <p>Tartışmasız Ankaragücü taraftarı. Çünkü maç başlarken de 0-3 biterken de takıma verdikleri destek aynıydı. Çok alışık olmadığımız tribün profili çizdiler. Kutlamak gerek.</p>
      <p>
        <b>Maçın olayı</b>
      </p>
      <p>İlk yarıdaki yüksek tempo kritik pozisyonlar doğurdu ama en çarpıcı olanı Faty’nin peşpeşe sorumsuz iki hareketle takımını ilk yarı biterken eksik bırakması oldu.</p>
      <p>
        <b>Kısa mesaj</b>
      </p>
      <p>Daha önce bir kaç kez eline geçirdiği “en azından bir günlük liderlik” şansını sadece birinde kullanabilen Trabzonspor bunu ikinci kez başardı. Galatasaray’a karşı lider çıkabilmek için 3 rakibinin maçlarını bekleyecek!</p>
    </article>
  </body>
</html>