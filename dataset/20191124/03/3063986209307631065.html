<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842887"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T03:06:00+00:00"/>
    <meta property="og:title" content="কালের কণ্ঠের সাংবাদিক মোবারকের বিরুদ্ধে মামলা"/>
    <meta property="og:description" content="পূর্ব শত্রুতার জেরে মানিকগঞ্জের সিঙ্গাইরে ব্যবসায়ী ইকবাল হোসেন শামীমকে (৪০) ধারাল অস্ত্র দিয়ে কুপিয়ে হত্যাচেষ্টা করে প্রতিপক্ষের লোকজন। হত্যা করতে ব্যর্থ হয়ে নিজেদের ব্যবসা প্রতিষ্ঠান ভাঙচুর করে ওই ব্যবসায়ী, তার স্বজন দৈনিক কালের কণ্ঠের সিঙ্গাইর ও হরিরামপুর প্রতিনিধি মোবারক হোসেনসহ ৬ নিরাপরাধ ব্যক্তির নামে থানায় মিথ্যা মামলা করার অভিযোগ পাওয়া গেছে। গত ১৬ নভেম্বর উপজেলার ফোর্ডনগর গ্রামের মৃত নবু খানের ছেলে নাজির খান থানায় এ মামলা করেন। মামলায় সাংবাদিক মোবারক হোসেনকে আসামি করায় তীব্র নিন্দা ও ক্ষোভ প্রকাশ করেছেন স্থানীয় ও মানিকগঞ্জে বিভিন্ন প্রিন্ট ও ইলিকট্রনিক্স মিডিয়ায় কর্মরত সাংবাদিক ও এলাকার বিশিষ্ট ব্যক্তিবর্গ। তারা ঘটনাটি তদন্ত করে মামলার বাদির বিরুদ্ধে আইনগত ব্যবস্থা নেওয়ার জন্য পুলিশের প্রতি দাবি জানিয়েছেন। মামলার এজহার ও স্থানীয় একাধিক সূত্রে জানা গেছে, সিঙ্গাইর ফোর্ডনগর ডেভেলপমেন্ট সোসাইটির সাংগঠনিক সম্পাদক ও এলিগ্যান্স ফার্নিচারের ব্যবস্থাপনা পরিচালক ইকবাল হোসেন শামীমের সঙ্গে জমি ও ব্যবসা বাণিজ্য নিয়ে উপজেলার ফোর্ডনগর গ্রামের নাজির খাঁন (৩৮) বক্কার খাঁন (৪০) ও আলম খাঁনের (৫০) দীর্ঘদিন ধরে বিরোধ চলে আসছে।…"/>
  </head>
  <body>
    <article>
      <h1>কালের কণ্ঠের সাংবাদিক মোবারকের বিরুদ্ধে মামলা</h1>
      <address><time datetime="2019-11-24T03:06:00+00:00">24 Nov 2019, 03:06</time> by <a rel="author">মানিকগঞ্জ প্রতিনিধি</a></address>
      <p>পূর্ব শত্রুতার জেরে মানিকগঞ্জের সিঙ্গাইরে ব্যবসায়ী ইকবাল হোসেন শামীমকে (৪০) ধারাল অস্ত্র দিয়ে কুপিয়ে হত্যাচেষ্টা করে প্রতিপক্ষের লোকজন। হত্যা করতে ব্যর্থ হয়ে নিজেদের ব্যবসা প্রতিষ্ঠান ভাঙচুর করে ওই ব্যবসায়ী, তার স্বজন দৈনিক কালের কণ্ঠের সিঙ্গাইর ও হরিরামপুর প্রতিনিধি মোবারক হোসেনসহ ৬ নিরাপরাধ ব্যক্তির নামে থানায় মিথ্যা মামলা করার অভিযোগ পাওয়া গেছে। গত ১৬ নভেম্বর উপজেলার ফোর্ডনগর গ্রামের মৃত নবু খানের ছেলে নাজির খান থানায় এ মামলা করেন। মামলায় সাংবাদিক মোবারক হোসেনকে আসামি করায় তীব্র নিন্দা ও ক্ষোভ প্রকাশ করেছেন স্থানীয় ও মানিকগঞ্জে বিভিন্ন প্রিন্ট ও ইলিকট্রনিক্স মিডিয়ায় কর্মরত সাংবাদিক ও এলাকার বিশিষ্ট ব্যক্তিবর্গ। তারা ঘটনাটি তদন্ত করে মামলার বাদির বিরুদ্ধে আইনগত ব্যবস্থা নেওয়ার জন্য পুলিশের প্রতি দাবি জানিয়েছেন।</p>
      <p>মামলার এজহার ও স্থানীয় একাধিক সূত্রে জানা গেছে, সিঙ্গাইর ফোর্ডনগর ডেভেলপমেন্ট সোসাইটির সাংগঠনিক সম্পাদক ও এলিগ্যান্স ফার্নিচারের ব্যবস্থাপনা পরিচালক ইকবাল হোসেন শামীমের সঙ্গে জমি ও ব্যবসা বাণিজ্য নিয়ে উপজেলার ফোর্ডনগর গ্রামের নাজির খাঁন (৩৮) বক্কার খাঁন (৪০) ও আলম খাঁনের (৫০) দীর্ঘদিন ধরে বিরোধ চলে আসছে। গত ১৫ নভেম্বর বিকেল সাড়ে ৫টার দিকে আকতার ফার্নিচার ফ্যাক্টরির গেটের সামনে ব্যবসায়ী ইকবাল হোসেন শামীমকে ধারাল অস্ত্র দিয়ে কুপিয়ে হত্যার চেষ্টা করে নাজির খান (৩৮), বক্কার খাঁন, আলম খাঁনসহ (৫০) তাদের স্বজনরা। তাদের ধারাল অস্ত্রের আঘাতে শামীমের মাথা ও পাসহ শরীরের বিভিন্ন স্থানে ক্ষত সৃষ্টি হয়। ঘটনাটি অন্যদিকে প্রভাবিত করার জন্য তাৎক্ষণিকভাবে নিজেদের মালিকানাধীন খাবার হোটেল ভাঙচুর করে তারা। পরে ভাঙচুর ও চাঁদাবাজির অভিযোগে ইকবাল হোসেন শামীম, তার ছোট ভাই শ্যামল ও ভাতিজা রনি, স্বজন মোশারফ হোসেন, মো. আরিফ খাঁন ও কালের কণ্ঠ পত্রিকার স্থানীয় প্রতিনিধি মোবারক হোসেনকে আসামি করে থানায় মামলা করেন নাজির খাঁন।</p>
      <p>এছাড়া বক্কার খাঁন ও তার সাঙ্গপাঙ্গদের বিরুদ্ধে এক নারীকে গণধর্ষণ ও সন্ত্রাসী কর্মকাণ্ডের অভিযোগে আদালতে একাধিক মামলা বিচারাধীন রয়েছে।</p>
      <p>হত্যাচেষ্টার শিকার ব্যবসায়ী ইকবাল হোসেন শামীম বলেন, হত্যার উদ্দেশ্যে ধারাল অস্ত্র ও লাঠিসোটা নিয়ে আমার ওপর হামলা করে নাজির খানসহ ও তার ভাই ভাতিজারা। আল্লাহর অশেষ কৃপায় ভাগ্যক্রমে বেঁচে গেছি। ঘটনার পর স্বজনরা যখন আমার চিকিৎসা নিয়ে ব্যস্ত, ঠিক তখন নিজেদের ব্যবসা প্রতিষ্ঠান ভাঙচুর করে সাংবাদিক মোবারকসহ আমাদের পরিবারের লোকজনের নামে থানায় মিথ্যা মামলা দেওয়া হয়। সঠিক তদন্ত করলে ঘটনার আসল রহস্য বের হয়ে আসবে। আমাকে হত্যাচেষ্টার ঘটনায় আমার বাবা মো. মোস্তফা মিয়া বাদি হয়ে নাজির খান, বক্কার খাঁন, আলম খাঁন, রবিন খান, রুবেল খান, খোকন খান ও সাগরসহ অজ্ঞাতনামা আরো ৫-৬ জনকে আসামি করে থানায় মামলা করেছেন।</p>
      <p>ঘটনার প্রত্যেক্ষদর্শী ব্যবসায়ী আবু সালাম, স্থানীয় বাসিন্দা বাবুল খান ও সাবেক ইউপি সদস্য মরিয়ম আক্তার জানান, ইকবাল হোসেন শামীম ব্যক্তিগত প্রাইভেটকারে করে বাড়ি যাচ্ছিলেন। আকতার ফার্নিচার ফ্যাক্টরির সামনে ছালাম দিয়ে শামীমকে গাড়ি থেকে নামার জন্য অনুরোধ করেন বক্কার খাঁন। গাড়ি থেকে নামতেই বক্কার খাঁন, আলম খাঁন ও নাজির খানসহ ১০-১২ জন লোক দেশীয় তৈরি ধারাল অস্ত্র ও লাঠিসোটা নিয়ে শামীমের ওপর হামলা করে। মারতে নিষেধ করলে আমাদেরও মারতে উদ্যোত হয় তারা। স্থানীয় বাসিন্দা মাহবুব খান এগিয়ে আসলে তাকে কুপিয়ে আহত করা হয়। পরে স্থানীয়দের সহায়তায় শামীম ও মাহবুব খানকে রক্তাক্ত অবস্থায় উদ্ধার করে ঢাকাস্থ সমরিতা হাসপাতালে ভর্তি করা হয়। পরে সাটার বন্ধ করে নিজেদের খাবার হোটেল ভাঙচুর করে থানা পুলিশ খবর দেয় নাজির খাঁন ও তার ভাই ভাতিজারা। তাছাড়া যাদের নামে মামলা হয়েছে তাদের মধ্যে হামলার শিকার শামীম ছাড়া অন্যদের ঘটনাস্থলে ছিলেন না বলে জানান এই তিন প্রত্যেক্ষদর্শী।</p>
      <p>সাংবাদিক মোবারক হোসেন বলেন, ঘটনার দিন নিজ বাড়িতে বড় ভাইয়ের মেয়ের বিয়ের অনুষ্ঠান ছিল। সারাদিন বিয়ের অনুষ্ঠানের কাজে ব্যস্ত ছিলাম। বাড়ির পাশে মসজিদে মাগরিবের নামাজ আদায় করে বের হওয়ার পর শুনি ইকবাল হোসেন শামীম সন্ত্রাসী হামলার শিকার হয়েছে। ঘটনাটি ঘটে আমাদের বাড়ি থেকে প্রায় ৫ কিলোমিটার দূর। </p>
      <p>এ বিষয়ে জানতে চাইলে মামলার বাদি নাজির খান বলেন, সাংবাদিক মোবারক হোসেন ও ইকবাল হোসেন শামীম পরস্পর আত্মীয়। ঘটনাটি নিয়ে মোবারক যেন পত্রিকায় লেখালেখি করতে না পারে সেজন্য তাকে আসামি করা হয়েছে।</p>
      <p>এদিকে সাংবাদিক মোবারক হোসেনকে মিথ্যা মামলায় আসামি করায় স্থানীয় ও মানিকগঞ্জে কর্মরত বিভিন্ন প্রিন্ট ও ইলিকট্রনিক্স মিডিয়ার সাংবাদিক এবং সমাজের বিশিষ্ট ব্যক্তিবর্গ তীব্র নিন্দা এবং ক্ষোভ প্রকাশ করেছেন। তারা ঘটনাটি সঠিক তদন্ত করে মামলার বাদির বিরুদ্ধে আইনগত ব্যবস্থা নেওয়ার জন্য পুলিশের প্রতি দাবি জানিয়েছেন।  </p>
      <p>থানার পুলিশ পরিদর্শক (ওসি) আব্দুর সাত্তার মিয়া সাংবাদিকদের জানান, এঘটনায় উভয়পক্ষের দুটি মামলা নথিভুক্ত করা হয়েছে। সাংবাদিক মোবারক হোসেন কিভাবে আসামি হলো, সাংবাদিকদের এমন প্রশ্নের জবাবে ওসি বলেন, আমি এই থানায় নতুন এসেছি। সব সাংবাদিকের নাম পরিচয় এখনো ভালো করে জানা সম্ভব হয়নি। মামলার আসামি মোবারক আর সাংবাদিক মোবারক যে একই ব্যক্তি বিষয়টি বুঝতে পারিনি। ঘটনার সঙ্গে সংশ্লিষ্ট না থাকলেও তাকে কেন আসামি করা হলো, বিষয়টি গুরুত্ব সহকারে খতিয়ে দেখা হচ্ছে। তদন্ত সাপেক্ষে মামলার বাদির বিরুদ্ধে আইনগত ব্যবস্থা নেওয়া হবে। </p>
    </article>
  </body>
</html>