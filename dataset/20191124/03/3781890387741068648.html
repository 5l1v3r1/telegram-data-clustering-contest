<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743233"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T03:00:00+00:00"/>
    <meta property="og:title" content="ทำไมต้องหมาล่า หมาล่าคืออะไร"/>
    <meta property="og:description" content="สัปดาห์นี้พาไปรู้จัก ‘หมาล่า’ ว่าคืออะไร แล้วทำไมต้องหมาล่า สัมผัสแรกๆ อาจไม่ถูกใจใครหลายๆ คน แต่ถ้าสัมผัสบ่อยๆ จะกลายเป็นติดใจก็ได้"/>
  </head>
  <body>
    <article>
      <h1>ทำไมต้องหมาล่า หมาล่าคืออะไร</h1>
      <address>
        <time datetime="2019-11-24T03:00:00+00:00">24 Nov 2019, 03:00</time>
      </address>
      <p>
        <b>สัปดาห์นี้พาไปรู้จัก ‘หมาล่า’ ว่าคืออะไร แล้วทำไมต้องหมาล่า สัมผัสแรกๆ อาจไม่ถูกใจใครหลายๆ คน แต่ถ้าสัมผัสบ่อยๆ จะกลายเป็นติดใจก็ได้</b>
      </p>
      <p>เมื่อกล่าวถึงอาหารจีนแล้วนั้น จะถือว่าอาหารจีนจัดเป็นหนึ่งในอาหารที่มีรสชาติดีมาก โดยเฉพาะอาหารขึ้นชื่อของจีนนั้นคงไม่พ้นอาหารกวางตุ้ง ถึงกับมีคำกล่าวว่า <b>“เกิดที่ซูโจว โตที่หังโจว กินที่กว่างโจว ตายที่หลิ่วโจว” </b>เพราะเมืองเหล่านี้ล้วนเป็นแหล่งที่ดีที่สุดของชีวิต<br/><br/>ซูโจวและหังโจวเป็นเมืองที่มีความอุดมสมบูรณ์ มีทิวทัศน์ที่งดงามมาก เรียกว่ากินดีอยู่ดี และยังเป็นแหล่งที่มีสาวงาม ในขณะที่กว่างโจวนั้นเป็นเมืองเอกของมณฑลกวางตุ้ง ซึ่งเป็นหนึ่งในตระกูลอาหารของจีน  อาหารกวางตุ้งนั้นได้รับการขนานนามว่าเป็นหนึ่งในอาหารรสเลิศ เพราะมีรสชาติที่กลมกล่อม เป็นอาหารที่เหล่านักชิมชอบมาก ไม่ว่าจะเป็นอาหารพวก<b>ติ๋มซำ หมูกรอบ ราดหน้า บะหมี่หมูแดงเป็ดย่าง </b>เป็นต้น ส่วนเมืองสุดท้ายคือหลิ่วโจว ซึ่งเป็นเมืองที่ในอดีตเป็นแหล่งที่มีไม้ชั้นดีไว้ทำโลงศพ ไม้หนันอันเป็นไม้เนื้อแข็งที่คุณภาพดี หาได้ยากมาก <br/><br/>เมื่อเรากล่าวถึงอาหารจีนแล้วนั้น คนไทยส่วนมากมักจะรู้จักอาหารกวางตุ้ง เพราะเป็นอาหารที่เราคุ้นเคยกันมาแต่เด็ก แต่แท้จริงแล้วหากแบ่งตระกูลอาหารจีนแล้วนั้นแบ่งได้ 8 ตระกูลใหญ่ได้แก่ <b>อาหารกวางตุ้ง (เยว่ไช่) อาหารเจียงซู(ซูไช่)  อาหารซันตง(หลู่ไช่) อาหารเสฉวน(ชวนไช่) อาหารอันฮุย(ฮุยไช่) อาหารหูหนัน(เซียงไช่) อาหารฮกเกี้ยน(หมิ่นไช่) และอาหารเจ้อเจียง(เจ้อไช่) </b>นอกจากตระกูลใหญ่ๆ แล้วยังมีย่อยๆ อีกมากมาย เช่น <b>อาหารไหหลำ ปักกิ่ง ซัวเถา แคะ </b>เป็นต้น</p>
      <figure>
        <img src="https://www.dailynews.co.th/admin/upload/20191123/news_uCLfcdwYPc182816_533.jpg?v=20191124103?v=8460"/>
      </figure>
      <p>อย่างไรก็ตาม อาหารจีนนั้นก็เป็นหนึ่งในอาหารที่มีรสเผ็ดร้อนเช่นกัน เช่นกลุ่มอาหารในแทบเสฉวน หูหนัน กุ้ยโจว จนมีคำกล่าวเพื่อที่จะแสดงความเผ็ดของแต่ละถิ่นว่า<b> “เผ็ดไม่กลัว” “กลัวไม่เผ็ด” “ไม่กลัวเผ็ด” </b>สรุปว่าอาหารในถิ่นเหล่านี้จะมีรสชาติที่จัดจ้านมาก เผ็ดมากจนเรากินต่อไม่ได้ โดยลักษณะการเผ็ดแต่ละถิ่นก็จะแตกต่างกันไป แต่ที่คนไทยเราระยะหลังนั้นนิยมมากคือ อาหารที่มีรสชาติหมาล่า<br/><br/><b>“หมาล่า”</b> คืออะไร หมาล่านั้นก็คือเครื่องเทศที่มีรสชาติที่เผ็ดร้อนชาของตระกูลอาหารเสฉวน ลักษณะพิเศษคือจะมีความเผ็ด และชาตามลิ้น ในขณะเดียวกันก็มีรสชาติที่เค็มและมัน เมื่อรับประทานเข้าไปจะได้รับความหอมของพริกที่ถูกคั่วผสมให้เข้ากันอย่างดีและมีน้ำมันงาช่วยเพิ่มความหอมที่ลงตัวกับพริกและเครื่องเทศ <b>“หมา”</b> โดยตัวศัพท์จีนจะหมายถึง <b>“อาการชา” </b>ในขณะที่ <b>“ล่า” </b>จะหมายถึง <b>“รสเผ็ด” </b><br/><br/>ใครที่เคยคิดว่าอาหารจีนนั้นจืดชืดนั้น ก็บอกว่าท่านเข้าใจผิดอย่างมาก เพราะเนื่องจากตระกูลอาหารจีนนั้นมีหลากหลายมาก ซึ่งแต่ละถิ่นในแผ่นดินจีน วัฒนธรรมการกินจะแตกต่างกันอย่างสิ้นเชิง ดังนั้น เมื่อคนจีนถามว่าอยากทานอาหารอะไร หากท่านตอบว่า “อาหารจีน” เรื่องจะไม่จบเพียงเท่านั้น เพราะท่านจะถูกถามต่อว่า <b>“อาหารจีนอะไร” </b>หรือ “อาหารจีนประเภทไหน” ซึ่งไม่ใช่คำถามกวนท่าน แต่เค้าต้องการให้ท่านระบุว่าชอบหรืออยากรับประทานอาหารประเภทหรือตระกูลไหน จะได้พาไปรับประทานได้ถูกใจท่านนั่นเอง<br/><br/><b>“หมาล่า”</b> มีเครื่องเทศอะไรบ้าง โดยปกติแล้วหมาล่ามักจะประกอบไปด้วย <b>พริก ฮวาเจียว (ตระกูลมะแขว่น) เกลือ เหล้าปรุงอาหาร และน้ำมันงา </b>ซึ่งจะนำเครื่องปรุงต่างๆ นี้มาคั่วให้หอมและมีรสชาติที่เผ็ดชาร้อนจัดจ้านมาก เมื่อนำมาประกอบอาหารประเภทต่างๆ ไม่ว่าจะเป็นของต้ม ตุ๋น ผัด ทอด และปิ้งย่าง จะได้รสชาติที่อร่อย จนบางครั้งทานแล้วติดใจ ต้องตามไปทานบ่อยๆ ด้วยความที่รสและกลิ่นที่อร่อยมากและเป็นเอกลักษณ์</p>
      <figure>
        <img src="https://www.dailynews.co.th/admin/upload/20191123/news_vDIprQakmx182816_533.jpg?v=20191124103?v=8300"/>
      </figure>
      <p>แล้วทำไมจึงเป็นอาหารเสฉวน จึงมีรสหมาล่าที่โดดเด่น ทำไมอาหารปักกิ่งไม่เผ็ดด้วย ทั้งนี้อันเนื่องมาจากสภาพภูมิประเทศและภูมิอากาศ ทำให้อาหารปักกิ่งส่วนมากจะเป็นอาหารที่มันและเค็ม เพราะอาหารที่หนาวเย็นจัดในฤดูหนาว หากอาหารนั้นไม่มันก็จะเย็นเร็วมาก จนอาหารไม่อร่อย และแต่เดิมปักกิ่งนั้นจะกินอาหารกับหมันโถว ซึ่งอาหารจึงต้องมีรสที่เค็มเพื่อให้เหมาะสมกับการกินกับหมันโถว ส่วนรสเผ็ดนั้น ไม่สามารถกินได้บ่อยในปักกิ่ง เพราะอาหารที่หนาวและแห้งมาก หากกินอาหารพวกหมาล่าบ่อยๆ จะทำให้ท้องผูกและร้อนใน จนไม่สบายได้<br/><br/>ในขณะที่มณฑลเสฉวนนั้นมีอากาศที่ชื้นมาก ในบางช่วงฝนตกติดต่อกันเป็นสัปดาห์ ฉะนั้นอาหารประเภทหมาล่าจึงเหมาะสมกับคนบริเวณนี้ เพราะในเครื่องเทศหมาล่านั้น จะมีสรรพคุณที่ช่วยในการขับความชื้นออกจากร่างกาย ทำให้ไม่เป็นโรคปวดตามข้อที่มาจากความชื้นที่สูงมากในบริเวณเหล่านี้ ฉะนั้นการกินอาหารของจีนนั้นจึงมีเหตุและผลที่เหมาะสมกับท้องถิ่นแต่ละที่นั่นเอง<br/><br/><i>ปัจจุบันประเทศไทยนั้นมีอาหารหมาล่าขายอยู่มากมาย ไม่ว่าจะเป็นปิ้งย่างหมาล่า ผัดหมาล่า หรือสุกี้หมาล่าที่ได้รับความนิยมกับคนไทยมากมาย ในการกินครั้งแรกๆ อาจจะรู้สึกแปลกๆ ชาๆ แต่หากกินไปหลายครั้ง ก็อาจจะติดใจต้องไปรับประทานกันบ่อยๆ ทีเดียว </i><br/><br/>เมื่อเร็วๆ นี้มีร้านสุกี้เสฉวนที่กลายเป็นร้านเชนเปิดในหลายประเทศจนเป็นที่โด่งดังขนาดว่า <b>คนที่จะกินต้องต่อคิวกันหลายชั่วโมง ถึงกับต้องวิ่งไปรับคิวเมื่อห้างเปิดกันทีเดียว </b>ซึ่งร้านก็มีบริการแก้เบื่อให้กับลูกค้า ไม่ว่าจะเป็นขนม น้ำ ไอศครีม แต่งเล็บ เล่นเกมส์ ฯลฯ แต่ลูกค้าก็ยังอดทนรอเพื่อจะรับประทานกัน ถามว่าอร่อยแค่ไหน อันนี้ต้องแล้วแต่ความชอบของแต่ละคน เพราะสุกี้เสฉวนนั้น จะมีความ<b>โดดเด่นที่ซุปหมาล่าที่เผ็ด ร้อน มัน และชา </b>เมื่อเอาอาหารประเภทเนื้อสัตว์ไปลวกนั้นจะได้รสชาติที่จัดจ้าน เวลารับประทานจะได้รสเค็ม มัน หอม และชาในปาก แต่จะได้รับความรู้สึกที่ยิ่งกินยิ่งอร่อยนั่นเอง.<br/>.....................................<br/>คอลัมน์ : <mark>ฝ่ากำแพงเมืองจีน</mark><br/>โดย “<mark>อ.ผศ.ดร.ศิริเพ็ชร ทฤษณาวดี</mark>”<br/>คณะศิลปศาสตร์ มหาวิทยาลัยธรรมศาสตร์<br/><br/>ขอบคุณภาพประกอบจาก FB Page ชีวิตติดรีวิว</p>
    </article>
  </body>
</html>