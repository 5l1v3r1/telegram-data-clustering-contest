<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/mpaks-pistons-104-90-astamathta-ta-elafia-toy-giannh-antetokounmpo.5645309.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-24T03:55:00+00:00"/>
    <meta property="og:title" content="Μπακς - Πίστονς 104-90: Ασταμάτητα τα Ελάφια του Γιάννη Αντετοκούνμπο"/>
    <meta property="og:description" content="Την 7η σερί νίκη τους πήραν οι Μπακς, που επικράτησαν εύκολα των Πίστονς για να μείνουν μόνοι στην πρώτη θέση της Ανατολικής Περιφέρειας (VIDEO)."/>
  </head>
  <body>
    <article>
      <h1>Μπακς - Πίστονς 104-90: Ασταμάτητα τα Ελάφια του Γιάννη Αντετοκούνμπο</h1>
      <h2>Την 7η σερί νίκη τους πήραν οι Μπακς, που επικράτησαν εύκολα των Πίστονς για να μείνουν μόνοι στην πρώτη θέση της Ανατολικής Περιφέρειας (VIDEO).</h2>
      <address><time datetime="2019-11-24T03:55:00+00:00">24 Nov 2019, 03:55</time> by <a rel="author">Χάρης Σταύρου</a></address>
      <p>Δεν έκαναν... περίπατο, δεν ήταν εντυπωσιακοί, ήταν όμως "επαγγελματίες". Οι Μπακς επικράτησαν με 104-90 των Πίστονς, πανηγύρισαν την έβδομη σερί νίκη τους, πήγαν στο 13-3 και έμειναν μόνοι στην κορυφή της Ανατολικής Περιφέρειας συνεχίζοντας προς τον στόχο που είναι και φέτος το καλύτερο ρεκόρ σε όλο το ΝΒΑ και το απόλυτο πλεονέκτημα στα playoffs.</p>
      <p>Ο Γιάννης Αντετοκούνμπο έγραψε ακόμα μια καλή εμφάνιση στο δρόμο προς το back-to-back βραβείο MVP, με τις καλές, τις σπουδαίες, αλλά και τις κακές στιγμές του. Έπαιξε μόλις 27 λεπτά -κι αυτή είναι μια μικρή έξτρα νίκη για τους Μπακς- για να σκοράρει 28 πόντους, να μαζέψει δέκα ριμπάουντ, να μοιράσει τρεις ασίστ, να κλέψει δύο μπάλες και να κόψει ένα σουτ, είχε όμως μερικές εύκολες άστοχες προσπάθειες και τελείωσε τον αγώνα με 3/9 βολές.</p>
      <p>Γενικά ο Μάικ Μπουντενχόλζερ βρήκε μια καλή ευκαιρία να μοιράσει τον χρόνο συμμετοχής, ουδείς έπαιξε περισσότερα από 28 λεπτά (τόσα έγραψε ο Έρικ Μπλέντσο), σε μια πολύ ήσυχη βραδιά στην οποία πήρε δύο λεπτά και ο Θανάσης Αντετοκούνμπο που δεν πρόλαβε να δώσει κάτι στον garbage time.</p>
      <p>Ο Ντέρικ Ρόουζ (20 πόντοι, τρία ριμπάουντ και έξι ασίστ σε 26 λεπτά) ήταν ο κορυφαίος των Πίστονς, με τον Αντρέ Ντράμοντ να γεμίζει μεν τη στατιστική του, αλλά να μην προβληματίζει ποτέ τους Μπακς από τους οποίους έχει πλέον συνηθίσει να χάνει.</p>
      <p><b>ΤΑ ΔΩΔΕΚΑΛΕΠΤΑ</b>: 27-24, 54-47, 77-69, 104-90</p>
      <p><b>ΜΠΑΚΣ</b> (Μπουντενχόλζερ): Μάθιους 13 (2), Γ. Αντετοκούνμπο 28 (11/19 δίποντα, 1/3 τρίποντα, 3/9 βολές, 10 ριμπάουντ, 3 ασίστ, 2 κλεψίματα, 1 μπλοκ, 2 λάθη), Μπρουκ Λόπεζ 7 (5 ριμπάουντ, 4 μπλοκ), ΝτιΒιντσέντζο 6 (7 ριμπάουντ, 2 ασίστ, 2 κλεψίματα), Μπλέντσο 11 (4 ριμπάουντ, 5 ασίστ, 2 κλεψίματα), Μπράουν 7 (1 τρίποντο, 10 ριμπάουντ), Ρόμπιν Λόπεζ 3 (1), Γουίλσον 7 (1), Χιλ 9 (2), Κόνατον 7 (1 τρίποντο, 6 ριμπάουντ), Κόρβερ 6 (2/7 τρίποντα), Μπέντερ, Θ. Αντετοκούνμπο</p>
      <p><b>ΠΙΣΤΟΝΣ</b> (Κέισι): Γκάλογουεϊ 13 (3), Μόρις 11 (1 τρίποντο, 6 ριμπάουντ), Ντράμοντ 12 (5/10 δίποντα, 17 ριμπάουντ, 4 ασίστ, 2 κλεψίματα), Κενάρντ 6 (3/11 σουτ, 4 ριμπάουντ, 3 ασίστ), Μπράουν 9 (1), Ρόουζ 20 (6/12 δίποντα, 2/5 τρίποντα, 2/2 βολές, 3 ριμπάουντ, 6 ασίστ), Μίχαϊλιουκ 6 (2), Γουντ 2, Μέικερ 5 (1), Φρεζίερ 2, Ντουμπούγια, Μπόουν 4</p>
      <figure>
        <iframe src="https://www.youtube.com/embed/UnQ_pSiERAY" width="620" height="315" data-service="Youtube" scrolling="no"/>
      </figure>
    </article>
  </body>
</html>