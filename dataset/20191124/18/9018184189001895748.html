<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sports.walla.co.il/item/3325631"/>
    <meta property="og:site_name" content="וואלה! ספורט"/>
    <meta property="article:published_time" content="2019-11-24T18:38:00+00:00"/>
    <meta property="og:title" content="נמצא המחליף לטרידוול: דייויד לורי חתם רשמית בהפועל תל אביב"/>
    <meta property="og:description" content="שחקן הפנים האמריקאי (29, 2.06) שהצטיין במכבי אשדוד לפני שנתיים ועזב בשל חשש לבעיות בלבו, החליף את הסנטר שנפצע וגמר את..."/>
  </head>
  <body>
    <article>
      <h1>נמצא המחליף לטרידוול: דייויד לורי חתם רשמית בהפועל תל אביב</h1>
      <address><time datetime="2019-11-24T18:38:00+00:00">24 Nov 2019, 18:38</time> by <a rel="author">אור שקדי</a></address>
      <figure>
        <img src="https://img.wcdn.co.il/f_auto,w_700/2/5/0/6/2506465-46.jpg"/>
        <figcaption>חוזר לליגת העל. דייויד לורי, מימין, במדי מכבי אשדוד (צילום: לירון מולדובן)</figcaption>
      </figure>
      <p>הפועל תל אביב החתימה הערב (ראשון) את שחקן הפנים האמריקאי דייויד לורי, ששיחק בעונת 2017/18 במכבי אשדוד, כמחליפו של דמטריוס טרידוול שגמר את העונה. האדומים בדקו מועמדות של שחקנים רבים בתקופה האחרונה עד שהצליחו לצרף את לורי, שסיים את דרכו באשדוד בשל חשש לבעיות בלבו. לאחר תקופה מסוימת בקבוצה שחררו אותו, ולורי הביע את מחאתו כנגד התנהלותם.</p>
      <p>לורי (29, 2.06) הוא בוגר אוניברסיטת לונה משנת 2015 ששיחק בליגת הפיתוח במדי דלאוור ו-ווינדי סיטי בולס לפני שהגיע למכבי אשדוד בקיץ 2017. מהר מאוד הפך לורי לאחד משחקני הפנים הטובים בליגה כשהוא רושם 18.9 נקודות, 9.4 ריבאונדים ו-1.9 אסיסטים בממוצע בעשרה משחקים, אך לחץ שחש בחזהו לפני משחק חוץ בחיפה גרם לקדנציה שלו בעיר הנמל להסתיים. אחרי יותר משנה ללא פעילות, חזר בעונה שעברה לשחק כשחתם בפורטו ריקו ולאחרונה הגיע לסולס דה מקסיקלי ממקסיקו שם רשם ב-20 משחקים 10.8 נקודות ו-5.4 ריבאונדים למשחק.</p>
      <p>לורי הוא הזר הרביעי שמגיע לאדומים אחרי פתיחת העונה, כשהקבוצה צירפה את מארק ליונס, ג'ורדן המילטון ולנזל סמית' ג'וניור. הפועל תשוב לפעילות אחרי כמעט שבועיים כשתפגוש ביום שישי הקרוב את מכבי ראשון לציון בדרייב אין (13:30, ספורט 5).</p>
    </article>
  </body>
</html>