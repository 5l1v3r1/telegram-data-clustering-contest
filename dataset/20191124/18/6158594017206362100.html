<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/andrej-babis-nedelni-hlaseni.A191124_181906_dx-zpravy_bk"/>
    <meta property="og:site_name" content="Expres"/>
    <meta property="article:published_time" content="2019-11-24T18:27:00+00:00"/>
    <meta property="og:title" content="Nedělní hlášení Andreje Babiše: Slunce, seno, kamiony, Praha, obce"/>
    <meta property="og:description" content="Čau lidi, fakt nesnáším předjíždění kamionů. Borec chce jet o sto metrů za hodinu rychleji než kamioňák před ním, a tak se tam prostě nacpe. Posouvá se centimetr po centimetru a kilometrová kolona aut za ním to sleduje a skřípe zuby. Případně nadává. Případně otevírá okénko a… víme co. Není to jen šíleně otravné, ale i nebezpečné. Viděli jste, jak to dopadlo minulou zimu, stačí jeden kamion, aby zablokoval celou dálnici. Tehdy se to jednomu povedlo dokonce v obou směrech."/>
  </head>
  <body>
    <article>
      <h1>Nedělní hlášení Andreje Babiše: Slunce, seno, kamiony, Praha, obce</h1>
      <address><time datetime="2019-11-24T18:27:00+00:00">24 Nov 2019, 18:27</time> by <a rel="author" href="https://www.expres.cz/novinari/andrej-babis.N3814" target="_blank">Andrej Babiš</a></address>
      <p>
        <b>Čau lidi, fakt nesnáším předjíždění kamionů. Borec chce jet o sto metrů za hodinu rychleji než kamioňák před ním, a tak se tam prostě nacpe. Posouvá se centimetr po centimetru a kilometrová kolona aut za ním to sleduje a skřípe zuby. Případně nadává. Případně otevírá okénko a… víme co. Není to jen šíleně otravné, ale i nebezpečné. Viděli jste, jak to dopadlo minulou zimu, stačí jeden kamion, aby zablokoval celou dálnici. Tehdy se to jednomu povedlo dokonce v obou směrech.</b>
      </p>
      <p>Takže pro vás mám důležitou zprávu! V těch nejohroženějších úsecích, na 79.–103,5. ve směru na Brno a na 133,5.–104. kilometru ve směru na Prahu zakážeme kamionům předjíždění. <a href="https://mail.mafra.cz/owa/UrlBlockedError.aspx">Od 1. prosince do 28. února</a>, podle počasí a intenzity dopravy, budou na D1 značky, které předjíždění zakážou.</p>
      <p>Jasně že chci, aby tenhle zákaz platil na víc než 54 kilometrech. Už 27. srpna tohoto roku jsem svolal k problému kamionů schůzku s policejním ředitelem, prezidentem Ředitelství silnic a dálnic a žádal je, aby vypracovali řešení. ŘSD už 30. srpna poslalo dopis ministrovi dopravy. V něm ve spolupráci s policií vytipovalo 162 kilometrů, v obou směrech tedy 324 kilometrů, kde by se měl zavést zákaz předjíždění kamionů trvale. V tom nejsou obsažené šestipruhy, protože na nich má nákladní doprava už teď zakázané předjíždět v levém pruhu.</p>
      <p>Jeden z klíčových úseků, a to hlavně pro Brňáky, je od exitu na Velkou Bíteš do Vyškova. Celkem 68 kilometrů. Tam to chceme rozhodně zavést.</p>
      <p>Určitě se teď ptáte, proč máme dosud zákaz předjíždění kamionů jen na 54 kilometrech? Za to poděkujte zákonu o státní službě. Představte si, že i když já jako premiér v této zemi na to tlačím, a se mnou ministr dopravy, nějaký úředník pod ním to už tři měsíce ignoruje. Prostě to neřeší a nejsou na něj žádné páky. Přitom v minulosti už tady pokusy o zavedení zákazu předjíždění kamionů byly. Tady vidíte, jak funguje státní správa.</p>
      <p>Jedeme dál. Tohle určitě znáte!</p>
      <p>
        <i>
          <b>„Bazén s klimatizací a telefon si necháme zavést až do maštale. A celý svět se bude divit, co my Češi jsme zač. My už se neztratíme.“</b>
        </i>
      </p>
      <p>Kdo to řekl? Škopková, Hoštice, 1991. Nezapomenutelná Helenka Růžičková. Tenkrát jsme si my Češi hrozně rádi dělali legraci sami ze sebe. Já dodnes na Slunce, seno kouknu, vždycky když ho dávají. Aspoň na kousek. Nejen kvůli brutálním fórům, ale miluju tu nostalgii a ve třetím díle vzpomínku na dobu, kdy jsme se poprvé začali rozhlížet po Evropě.</p>
      <p>A teď o 28 let později jsme lepší než Portugalsko a Řecko v hrubém domácím produktu na hlavu. A pozor. Tenhle týden vyšla zpráva, že jsme v tom předehnali i Španělsko. Já už to řekl 17. listopadu v mém projevu v Národním muzeu.</p>
      <p>Tenhle týden taky vyšel hrozně důležitý žebříček, který vydává OSN. Hodnotí státy podle udržitelnosti jejich rozvoje, u každé země věci jako zdraví, vzdělání, rovnost příležitostí, průmysl, inovace, spravedlnost. Celkem 17 cílů udržitelnosti.</p>
      <p>A my nejenže jsme na skvělém 8. místě ze všech evropských států a nechali jsme za sebou už i Velkou Británii, Belgii a Nizozemí, ale hned ve dvou věcech jsme na úplné špičce. Jsme nejmíň ohrožení chudobou Z CELÉ EVROPY. A taky máme nejnižší nezaměstnanost 2,1 procenta. Schválně koukněte, dám za chvíli odkaz sem na Facebook.</p>
      <p>Nejen naší zemi jako celku se daří. Praha byla teď před pár dny vyhlášená jako 13. nejlepší místo pro život na světě. Ze 113 světových metropolí. Je o 5 příček výš než Berlín. A víte, díky čemu? Díky bezpečnosti a kvalitní a dostupné zdravotní péči. Je to super vizitka naší práce, naší zdravotní politiky, i proto, že v Praze jsou až na jednu všechny nemocnice státní. Možná by se dalo polemizovat s autory žebříčku o bezpečnosti v noční Praze a noční Vídni. Podle mě jsme na tom určitě líp.</p>
      <p>A pamatujete, jak jsem měl před rokem jednání s Timem Cookem, šéfem Applu? Řekli jsme si, že bychom v Praze otevřeli Apple Store. V jednáních pokračujeme, Karel Havlíček je v kontaktu s evropským vedením Applu.</p>
      <p>Nechci ale psát jen o Praze. Máme u nás 6254 obcí a makáme na tom, aby se v každé z nich žilo líp. Díky tomu, že jsme od našeho nástupu do vlády začali zlepšovat výběr daní a máme jednu z nejstabilnějších ekonomik v Evropě, radikálně stouply obcím daňové příjmy. Představte si. Ze zhruba 175 miliard v roce 2015 stoupnou na 260 miliard příští rok. Skok 84,4 miliardy! To je 48,1 procenta nárůst. Obce dostanou skoro dvakrát víc peněz než před 15 lety. A díky tomuhle růstu jim taky za posledních 5 let kleslo zadlužení o 26 procent. Graf od Aleny Schillerové jsem vám už dával.</p>
      <p>Díky tomu, že obcím posíláme víc peněz, můžou i víc investovat. Nové chodníky, osvětlení, hřiště, opravené sokolovny. To jsou přesně ty věci, které lidi každý den pocítí a ocení. Podívejte se, jak investice obcí každý rok stoupají: 2017: 67,3 miliardy, 2018: 94,4 miliardy, 2019: už teď to vypadá, že budou 104 miliard.</p>
      <p>Obce jsou taky čím dál míň závislé na dotacích. V roce 2014 musely pokrýt 30 procent svých investic z dotací. Minulý rok to bylo už jen 17,6 procenta. To jasně ukazuje, že mají víc vlastních peněz, a tím pádem jejich ekonomika i celého našeho státu je zdravější.</p>
      <p>I příští rok přiteče obcím do kasy víc peněz. O 16,5 miliardy víc než letos, bude to zvýšení o 6,8 procenta. A to zároveň zvyšujeme důchody, rodičák a platy, hlavně ve školství. Prostě to, o čem jsem vám napsal už mockrát.</p>
      <p>Dál pokračujeme ve Školském programu, který jsem založil už jako ministr financí a díky kterému se postupně zvyšují kapacity základek. Hlavně kolem velkých měst, kde jich rodiče mají kritický nedostatek. V roce 2014 jsme začali s Prahou, hned další rok to rozšířili na celou zemi. Do konce příštího roku podpoříme už 151 projektů za 4,1 miliardy, díky kterým vznikne 15 000 nových míst pro školáky.</p>
      <p>O tomhle všem jsme si tenhle týden povídali se starostkami a starosty na XXII. celostátní finanční konferenci Svazu měst a obcí. Se mnou byla Alena Schillerová, která samozřejmě řešila finance, a Klára Dostálová, která mluvila hlavně o systému dotací, a ministr školství Robert Plaga.</p>
      <p>Strávili jsme na konferenci celkem 3,5 hodiny. Díky tomu, že Ministerstvo pro místní rozvoj splnilo všechny podmínky Evropské komise, dostane naše země dalších 37 miliard korun, říká se tomu výkonnostní rezerva. A protože starostové připravili spoustu skvělých projektů, vyjednalo MMR a Ministerstvo financí, že do nich dá dalších 17,4 miliardy korun.</p>
      <p>Tahle skvělá spolupráce mě hrozně těší. Díky ní v tomhle programovém období můžeme do mateřských škol investovat 4,4 miliardy, i když původně byly v plánu 2,7 miliardy. Na rekonstrukci základek pošleme celkově 7 miliard místo plánovaných 4,3 miliardy. Do silnic v regionech půjde dokonce o 8 miliard víc oproti plánu, celkem 27,5 miliardy. Zvyšujeme i peníze na sociální bydlení a zdravotnictví.</p>
      <p>Tohle jsou všechno věci, na které si můžou lidi sáhnout: 488 zmodernizovaných školek pro 50 tisíc dětí, 2061 nových přístrojů ve 142 nemocnicích, 886 kilometrů silnic II. třídy, 1119 zařízení sociální péče, 1757 zmodernizovaných a postavených bytů pro sociální bydlení.</p>
      <p>Taky opravíme 109 národních kulturních památek, 58 muzeí a zmodernizujeme 12 velkých krajských knihoven. Kdybych vám měl ale vypsat všechny věci, kam investice šly a ještě půjdou, tak tady budu do další neděle. Prostě vidíte, že peníze investujeme do kvality života všech našich lidí a bojujeme v Evropské unii za to, abychom v tom mohli být co nejefektivnější. Díky našemu Národnímu investičnímu plánu přesně víme, co Česká republika potřebuje.</p>
      <p>S Klárou Dostálovou taky příští rok uděláme roadshow po všech krajích a budeme všem starostům prezentovat nový stavební zákon a co všechno jim přinese. Však víte, jedno razítko místo osmačtyřiceti, jako je to dosud. Píšu vám o tom neustále. Už jsme měli zastávku v Olomouckém a Plzeňském kraji a myslím, že jsme sklidili celkem úspěch. Už teď se těším na další setkání.</p>
      <ul>
        <li>
          <a href="https://www.idnes.cz/premium">iDNES Premium</a>
        </li>
      </ul>
      <p>
        <a href="https://www.idnes.cz/premium">Premium</a>
      </p>
      <anchor name="_1">
        <p>
          <a href="https://www.idnes.cz/revue/vztahy-a-sex/lucie-bila-radek-filipi-koncert-laska-vztah.A191120_134354_sex_zar?zdroj=zpr_vybava">Někdy jsem se na sebe ani nemohla podívat do zrcadla, přiznala Lucie Bílá</a>
        </p>
        <p>Lucie Bílá ví, že o jejím vztahu s mužem mladším o sedmnáct let se mluví. Ví také, že se mnozí diví: jak takové...</p>
        <p>
          <a href="https://www.idnes.cz/premium">Premium</a>
        </p>
        <anchor name="_2">
          <p>
            <a href="https://www.idnes.cz/onadnes/vztahy-sex/porod-tehotenstvi-daniela-liskova.A191121_132323_vztahy-sex_job?zdroj=zpr_vybava">Jak se fotí porod? Záběry by měly být citlivé a fotograf nesmí překážet</a>
          </p>
          <p>Cože? Ty fotíš porody? Copak existuje někdo, kdo si chce nechat vyfotit porod? Takové otázky Daniela Lišková slyší...</p>
          <p>
            <a href="https://www.idnes.cz/premium">Premium</a>
          </p>
          <anchor name="_3">
            <p>
              <a href="https://www.idnes.cz/ekonomika/test-a-spotrebitel/test-kebab-doner.A191118_110016_test_ven?zdroj=zpr_vybava">Test kebabů: Hovězí maso, které nedávno ještě kdákalo, i nadměrné množství soli</a>
            </p>
            <p>Orientální kebab by mohl být zdravější alternativou smažených hamburgerů a hranolků. Jenže to by musel být připravován...</p>
            <p>
              <a href="https://www.idnes.cz/premium">Další nabídky Premium</a>
            </p>
          </anchor>
        </anchor>
      </anchor>
    </article>
  </body>
</html>