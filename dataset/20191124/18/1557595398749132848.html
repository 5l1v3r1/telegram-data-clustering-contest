<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/athlitismos/o-paok-nikise-apo-to-vrady-toy-savvatoy/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T18:32:24+00:00"/>
    <meta property="og:title" content="Ο ΠΑΟΚ νίκησε από... το βράδυ του Σαββάτου!"/>
    <meta property="og:description" content="Τα καλά νέα είχαν έρθει για τον ΠΑΟΚ από το βράδυ του Σαββάτου. Ήταν η στιγμή που στο 89' ο Πανιώνιος ισοφάριζε τον Ολυμπιακό στη Νέα Σμύρνη"/>
  </head>
  <body>
    <article>
      <h1>Ο ΠΑΟΚ νίκησε από... το βράδυ του Σαββάτου!</h1>
      <address><time datetime="2019-11-24T18:32:24+00:00">24 Nov 2019, 18:32</time> by <a rel="author">Μιχάλης Τσαμπάς</a></address>
      <p>Αυτό και συνέβη. Οι νταμπλούχοι Ελλάδος δεν χρειάστηκε να γκαζώσουν. Ούτε καν να ιδρώσουν έστω κι αν το σκορ δεν μαρτυρά μια εύκολη επικράτηση.</p>
      <p>Τέτοια ήταν όμως. Το γκολ του Σφιντέρσκι από την ασίστ του 200άρη Βιεϊρίνια (ο αρχηγός έφτασε τις 200 συμμετοχές με την φανέλα του ΠΑΟΚ) ήταν υπεραρκετό ώστε να μπουν στο πουγκί οι τρεις πολύτιμοι βαθμοί και έτσι ο ΠΑΟΚ να πατήσει κορυφή με... γείτονα τον αντίπαλο της προσεχούς Κυριακής. Τον Ολυμπιακό.</p>
      <p>Η Λάρισα χωρίς τον Ουάρντα, τον καλύτερο παίκτη της την φετινή σεζόν, προφανώς και ήταν άλλη ομάδα. Χωρίς φαντασία, χωρίς δημιουργία, χωρίς επικίνδυνες στιγμές. Κάπως έτσι, η ομάδα του Αμπέλ Φερέιρα έχει πλέον αν μη τι άλλο το ψυχολογικό αβαντάζ για το παιχνίδι στο «Γ. Καραϊσκάκης» έστω κι αν παίζει σε μια δύσκολη έδρα.</p>
      <p>Ο Ολυμπιακός μετά το... κάζο της Νέας Σμύρνης είναι με την πλάτη στον τοίχο, υπάρχει... γκρίνια και μέσα σε όλα υπάρχει και το ματς της Τρίτης στο Λονδίνο που δεδομένα θα επιφέρει πρόσθετη κούραση και ποιος ξέρει και τι άλλο.</p>
    </article>
  </body>
</html>