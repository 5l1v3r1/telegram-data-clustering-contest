<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119737-gradjani-rumunije-danas-glasaju-u-drugom-krugu-predsednickih-izbora?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T18:05:05+00:00"/>
    <meta property="og:title" content="Gradjani Rumunije danas glasaju u drugom krugu predsedničkih izbora"/>
    <meta property="og:description" content="Gradjani Rumunije danas glasaju u drugom krugu predsedničkih izbora, na kojima se konzervativni predsednik Klaus Johanis bori za drugi mandat protiv kandidatkinje Socijaldemokratske partije Vijorike Dančile, doskorašnje premijerke.U prvom krugu izbora pre dve nedelje, Johanis je osvojio 37,8 odsto glasova, a Dančila 22,2 odsto.Birališta se zatvaraju u 20 časova po centralnoevropskom vremenu.Johanis, koji obećava nastavak borbe protiv korupcije, rekao je danas da je glasao za &quot;modernu, evropsku, normalnu Rumuniju&quot;, dok je Dančila obećala &quot;više angažmana, rada i posvećenosti rumunskom narodu&quot;.Parlament je 10. oktobra izglasao nepoverenje Dančilinoj vladi, koja se našla pod teretom optužbi za korupciju i kritika Evropske unije zbog pravosudnih reformi, koje se tumače kao ugrožavanje vladavine prava i nezavisnosti sudija.Poslanici su 4. novembra izglasali novu, manjinsku vladu na čelu s Ludovikom Orbanom iz Nacionalne liberalne stranke, na čijem je čelu ranije bio Johanis.Johanis se često sukobljavao s Dančilom i…"/>
  </head>
  <body>
    <article>
      <h1>Gradjani Rumunije danas glasaju u drugom krugu predsedničkih izbora</h1>
      <address>
        <time datetime="2019-11-24T18:05:05+00:00">24 Nov 2019, 18:05</time>
      </address>
      <slideshow>
        <figure>
          <img src="https://static.beta.rs/thumbs/8212138b.556x371.jpg"/>
        </figure>
        <figure>
          <img src="https://static.beta.rs/thumbs/ca4355d7.556x371.jpg"/>
        </figure>
        <figure>
          <img src="https://static.beta.rs/thumbs/d1dba252.556x371.jpg"/>
        </figure>
        <figure>
          <img src="https://static.beta.rs/thumbs/f13fcef7.556x371.jpg"/>
        </figure>
        <figure>
          <img src="https://static.beta.rs/thumbs/e6c16c8a.536x371.jpg"/>
        </figure>
        <figure>
          <img src="https://static.beta.rs/thumbs/e164ae71.556x371.jpg"/>
        </figure>
      </slideshow>
      <p>Gradjani Rumunije danas glasaju u drugom krugu predsedničkih izbora, na kojima se konzervativni predsednik Klaus Johanis bori za drugi mandat protiv kandidatkinje Socijaldemokratske partije Vijorike Dančile, doskorašnje premijerke.<br/><br/>U prvom krugu izbora pre dve nedelje, Johanis je osvojio 37,8 odsto glasova, a Dančila 22,2 odsto.<br/><br/>Birališta se zatvaraju u 20 časova po centralnoevropskom vremenu.<br/><br/>Johanis, koji obećava nastavak borbe protiv korupcije, rekao je danas da je glasao za "modernu, evropsku, normalnu Rumuniju", dok je Dančila obećala "više angažmana, rada i posvećenosti rumunskom narodu".<br/><br/>Parlament je 10. oktobra izglasao nepoverenje Dančilinoj vladi, koja se našla pod teretom optužbi za korupciju i kritika Evropske unije zbog pravosudnih reformi, koje se tumače kao ugrožavanje vladavine prava i nezavisnosti sudija.<br/><br/>Poslanici su 4. novembra izglasali novu, manjinsku vladu na čelu s Ludovikom Orbanom iz Nacionalne liberalne stranke, na čijem je čelu ranije bio Johanis.<br/><br/>Johanis se često sukobljavao s Dančilom i njenom partijom zbog pravosudnih reformi i drugih zakona. Opozicija i kritičari vlade brinu zbog ublažavanja antikorupcijskih zakona, zahvaljujući kojima su prethodnih godina podignute optužnice protiv nekoliko desetina osoba, medju kojima su članovi vlade, poslanici i jedan rumunski član Evropskog parlamenta.<br/><br/>Gnev javnosti rezultirao je i čestim, masovnim antikorupcijskim protestima u Bukureštu i drugim gradovima.<br/><br/>Očekuje se da bi Johanis i Orban, koji imaju iste ideološke korene i vrednosti, zajedno radili na jačanju mera u borbi protiv korupcije.<br/><br/>Iako je članica EU od 2007. godine, u Rumuniji je rašireno siromaštvo, a više od 25 odsto stanovništva živi s manje od 5,5 dolara na dan, pokazala je prošlogodišnja studija Svetske banke.</p>
    </article>
  </body>
</html>