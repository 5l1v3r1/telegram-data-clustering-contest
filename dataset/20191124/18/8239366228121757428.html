<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_postiyno_vidbyvaie_ataky_u_kibernetychnomu_prostori__zagorodnyuk_331561.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-24T18:59:00+00:00"/>
    <meta property="og:title" content="Україна постійно відбиває атаки у кібернетичному просторі - Загороднюк"/>
    <meta property="og:description" content="Делегація Міністерства оборони України на чолі з міністром Андрієм Загороднюком взяла участь у щорічному Міжнародному безпековому форумі, який завершився у канадському Галіфаксі."/>
  </head>
  <body>
    <article>
      <h1>Україна постійно відбиває атаки у кібернетичному просторі - Загороднюк</h1>
      <h2>Делегація Міністерства оборони України на чолі з міністром Андрієм Загороднюком взяла участь у щорічному Міжнародному безпековому форумі, який завершився у канадському Галіфаксі.</h2>
      <address>
        <time datetime="2019-11-24T18:59:00+00:00">24 Nov 2019, 18:59</time>
      </address>
      <p>Про це <a href="https://www.unn.com.ua/uk/news/1837535-ukrayina-postiyno-vidbivaye-ataki-u-kibernetichnomu-prostori-zagorodnyuk">УНН </a>повідомили у прес-службі Міноборони.</p>
      <p>В рамках заходу глава військового відомства України провів низку двосторонніх зустрічей, поспілкувався зі світовими лідерами думок та українською громадою в Канаді.</p>
      <p>Під час зустрічей українського міністра, зокрема, з начальником штабу оборони збройних сил Канади генералом Джонатаном Венсом, командувачем сил спеціальних операцій збройних сил Канади генерал-майором Пітером Дейвом та колишнім головою Комітету з питань національної безпеки та оборони канадського парламенту Стівеном Ф’юром було висловлено щиру подяку за допомогу у військово-технічній сфері та підтримку позиції України на міжнародній арені. Обговорювався хід реформ в українській оборонній галузі та курс на впровадження стандартів НАТО в Україні.</p>
      <p>Виступаючи у панельній дискусії з тематики гібридного впливу та кіберзагроз Андрій Загороднюк наголосив на тому, що на сьогодні Україна є країною, яка не лише протистоїть збройній агресії, а фактично стала "полем битви” і постійно відбиває атаки - як в інформаційному, так і в кібернетичному просторі.</p>
      <p>"Ми постійно вчимося, багато чого знаємо і розуміємо. Ми вже навчилися відбивати такі атаки, але простір постійно розвивається, спонукаючи нас діяти набагато активніше, - зазначив Андрій Загороднюк, – Сьогодні багато країн інвестують в розвиток кібернетичного напряму, але, нажаль, ми ніколи не будемо діяти швидше ніж ті, хто цілеспрямовано розробляє нові форми ведення інформаційних і кібернетичних війн. Тому єдиним можливим фактором спротиву є загальні зусилля країн, а також людей, які в них проживають, протистояти таким викликам".</p>
      <p>На думку Міністра, це має викладатися у школах, аби змалечку навчати населення, як відрізняти правду від неправди, як перевіряти інформацію і дотримуватися “цифрової гігієни”. У якості прикладу Андрій Загороднюк навів досвід Бельгії, де наразі школярі проходять такі уроки і навчаються орієнтуватися в інформаційних потоках. Міністр оборони України підкреслив, що подібні приклади мають стати загальним підходом та однією зі складових загальної культури людей.</p>
      <p>Нагадаємо, міністр оборони Загороднюк обговорив безпекову ситуацію на Чорному морі з держсекретарем ФРН.</p>
    </article>
  </body>
</html>