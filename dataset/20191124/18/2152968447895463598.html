<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/24/vodniiat-rejim-v-pernik-zaradi-mnogo-losho-upravlenie.430650"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T18:40:00+00:00"/>
    <meta property="og:title" content="Водният режим в Перник заради много лошо управление"/>
    <meta property="og:description" content="Грешки и партийно кадруване имало на всички нива | Dnes.bg"/>
  </head>
  <body>
    <article>
      <h1>Водният режим в Перник заради много лошо управление</h1>
      <h2>Грешки и партийно кадруване имало на всички нива</h2>
      <address><time datetime="2019-11-24T18:40:00+00:00">24 Nov 2019, 18:40</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Водната криза в Перник е в резултат на много лошо управление на всички нива. Това заяви пред bTV Евдокия Манева, бивш министър на околната среда и водите в периода 1997-2001 г. и зам.-министър в три правителство. По думите ѝ институциите са проявили безхаберие – от ресорните министерства до кмета.</p>
      <related>
        <a href="https://www.dnes.bg/stranata/2019/11/23/vik-pernik-e-izpompvalo-1-mln-kubika-poveche-ot-iazovir-studena.430575"/>
      </related>
      <p>"Това означава липса на контрол, ниска квалификация на работещите, партийна намеса в кадровата политика и ниска култура на нашето население по отношение на ползване на този ресурс", коментира Манева.</p>
      <p>Бившият еко министър посочи, че всички отговорни са мълчали за проблема с водата. Тя каза още, че сушата не е виновник за ситуацията. Манева заяви, че всеки българин годишно разполага средно с 9 хил. куб. м. вода, което е добър показател, критично е когато тази цифра е под 5 хил.</p>
      <p>"В Перник много добре са знаели за какво става дума. Кметът си е мълчал, мълчали са хората от Общинския съвет" – не само управляващите, но и опозицията, мълчал е областният управител – тя е тази (б.р. Ирена Соколова), която всяка година трябва да подготвя доклад за състоянието на язовира, но прекият виновник са ВиК", заяви експертът.</p>
      <p>Според Манева виновник за кризата с водата няма да се намери заради колективната безотговорност. Експертът коментира, че сега ситуацията няма да повтори водния режим в града през 1993 г., когато перничани са ползвали ресурса по график цели две години.</p>
      <p>"Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват", допълни тя.</p>
    </article>
  </body>
</html>