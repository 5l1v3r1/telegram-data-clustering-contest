<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549778.html/%D9%85%D9%88%D8%A7%D9%81%D9%82%D8%AA-%D9%85%D8%AC%D9%84%D8%B3-%D8%A8%D8%A7-%D9%81%D9%88%D8%B1%DB%8C%D8%AA-%D8%B7%D8%B1%D8%AD-%D9%85%D9%85%D9%86%D9%88%D8%B9%DB%8C%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T18:37:00+00:00"/>
    <meta property="og:title" content="موافقت مجلس با فوریت طرح ممنوعیت افزایش قیمت کالاها"/>
    <meta property="og:description" content="نمایندگان مجلس به یک فوریت طرح ممنوعیت افزایش قیمت کالاها و خدمات ناشی از مدیریت مصرف سوخت رای مثبت دادند."/>
  </head>
  <body>
    <article>
      <h1>موافقت مجلس با فوریت طرح ممنوعیت افزایش قیمت کالاها</h1>
      <address>
        <time datetime="2019-11-24T18:37:00+00:00">24 Nov 2019, 18:37</time>
      </address>
      <p>نمایندگان مجلس به یک فوریت طرح ممنوعیت افزایش قیمت کالاها و خدمات ناشی از مدیریت مصرف سوخت رای مثبت دادند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بررسی دو فوریت طرح ممنوعیت افزایش قیمت کالا و خدمات ناشی از مدیریت مصرف سوخت در جلسه علنی بعد از ظهر امروز (یکشنبه  سوم آذر )  مجلس در دستور کار نمایندگان قرار گرفت.</p>
      <p>نمایندگان مجلس پس از استماع نظرات مخالفان و موافقان دو فوریت این طرح با 93 رای موافق، 59 رای مخالف و 7 رای ممتنع از مجموع 192 نماینده حاضر با دو فوریت آن مخالفت کردند.<br/>در ادامه یک فوریت این طرح به رای مجلس گذاشته شد که نمایندگان با 112 رای موافق، 40 رای مخالف و 2 رای ممتنع از مجموع 192 نماینده حاضر به یک فوریت آن رای دادند.</p>
      <p>به گزارش تسنیم؛ احمد بیگدلی نماینده مردم خدابنده به عنوان طراح این طرح دو فوریتی گفت: مدیریت مصرف سوخت در جلسه سران قوا اما دغدغه و نگرانی مردم و نمایندگان و کارشناسان اقتصادی  عوارض و عواقب بعد از طرح مدیریت مصرف سوخت است و این که عده‌ای همیشه منتظر سوء استفاده و افزایش قیمت هستند.</p>
      <p>وی یادآور شد: در این طرح پیش بینی شده که هیات وزیران میزان افزایش بهای خدمات و کالاهایی که تحت تاثیر افزایش بنزین هستند، را اعلام کند. مثلا وقتی راننده وانت بار حداقل برای قیمت بنزین500 تومان در لیتر با افزایش قیمت مواجه است از این افزایش آسیب می‌بیند. لذا هیات وزیران مجاز است با نیاز موجود افزایش بها را مشخص کند.نماینده خدابنده در مجلس یادآور شد: در این طرح هر گونه افزایش قیمت کالا و خدمات بدون مصوبه هیات وزیران ممنوع و مشمول 3 تا 5 برابر جریمه است. همچنین صد در صد درآمد باید به حساب خانوارهای مشمول هدفمندی واریز شود.</p>
      <p>به گزارش تسنیم، بیگدلی اضافه کرد: یکی از دغدغه‌های مردم و نمایندگان این است که بدانند دولت چقدر از اجرای این طرح درآمد دارد، لذا سازمان برنامه و بودجه را مکلف به ارائه گزارش ماهانه به مردم و وزارت تعاون را مکلف به گزارش میزان واریزی به خانوارها کردیم.</p>
      <p>وی اظهار داشت: در این طرح 100 لیتر هدیه سفر نوروزی و تابستانی به خودروهای سواری نیز در نظر گرفته شده است.</p>
      <p>انتهای‌پیام/</p>
    </article>
  </body>
</html>