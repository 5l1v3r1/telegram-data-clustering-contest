<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_Egymillio_roman_szavaz_kulfoldrol_az_elnokvalasztason"/>
    <meta property="og:site_name" content="HVG.hu"/>
    <meta property="article:published_time" content="2019-11-24T18:15:00+00:00"/>
    <meta property="og:title" content="Egymillió román szavaz külföldről az elnökválasztáson"/>
    <meta property="og:description" content="A magyar kisebbség relatív távolmaradása és a román diaszpóra újabb részvételi rekordot döntő erődemonstrációja közepette zajlik vasárnap a romániai elnökválasztás második fordulója, amelyen eldől, hogy az újabb mandátumra pályázó jobboldali Klaus Iohannis államfő vagy Viorica Dancila szociáldemokrata exminiszterelnök lesz-e Románia elnöke a következő öt évben."/>
  </head>
  <body>
    <article>
      <h1>Egymillió román szavaz külföldről az elnökválasztáson</h1>
      <address><time datetime="2019-11-24T18:15:00+00:00">24 Nov 2019, 18:15</time> by <a rel="author">MTI</a></address>
      <p>
        <b>A magyar kisebbség relatív távolmaradása és a román diaszpóra újabb részvételi rekordot döntő erődemonstrációja közepette zajlik vasárnap a romániai elnökválasztás második fordulója, amelyen eldől, hogy az újabb mandátumra pályázó jobboldali Klaus Iohannis államfő vagy Viorica Dancila szociáldemokrata exminiszterelnök lesz-e Románia elnöke a következő öt évben.</b>
      </p>
      <p>A péntek óta voksoló, külföldön élő román állampolgárok részvétele már román idő szerint délután öt órakor meghaladta a két héttel korábbi első fordulóban mért 675 ezres részvételt, este hétkor pedig a 850 ezret. A hírtelevíziók már azt találgatják, hogy számuk vajon csak megközelíti vagy meg is haladja a nap végéig az egymilliót.</p>
      <p>Ezzel szemben a Székelyföldön a részvétel fele az országos átlagnak, és a sereghajtó megyék (Hargita, Kovászna, Szatmár, majd egy moldvai kivétel után a hátulról ötödik Maros) nagyjából a magyar lakosság arányának sorrendjében követik egymást.</p>
      <p>A hazai részvétel két órával az urnazárás előtt, helyi idő szerint este hét órakor haladta meg a két héttel korábbi első forduló 47 százalékos részvételi adatát, ehhez képest a magyar többségű Hargita megyében a jogosultak alig 21 százaléka, Kovászna megyében pedig 24 százalékuk járult az urnákhoz.</p>
      <p>A szavazás mindenütt helyi idő szerint 21 (magyar idő szerint 20) órakor ér véget. A romániai voksolás végén közzéteszik a közvélemény-kutató cégek által készített exit-poll becsléseket, a központi választási bizottság honlapján valós időben követhető szavazatszámlálás pedig feltehetően már éjfél előtt biztos választ adhat arra a kérdésre, hogy ki lesz Románia elnöke a következő öt évben.</p>
    </article>
  </body>
</html>