<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843045"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:49:00+00:00"/>
    <meta property="og:title" content="গফরগাঁওয়ে ধান কাটা নিয়ে সংঘর্ষে আহত ৭"/>
    <meta property="og:description" content="ময়মনসিংহের গফরগাঁওয়ে দীর্ঘ কালের বিরোধপূর্ণ জমির ধান কাটা নিয়ে সংঘর্ষে উভয় পক্ষের সাত জন আহত হয়েছে। আহতদের সকলকেই ময়মনসিংহ মেডিক্যাল কলেজ হাসপাতাল ও কিশোরগঞ্জ মেডিক্যাল কলেজ হাসপাতালে ভর্তি করা হয়েছে। ঘটনাটি ঘটেছে আজ রবিবার সকালে উপজেলার দক্ষিণ লামকাইন গ্রামে। স্থানীয় সূত্রে জানা যায়, উপজেলার পাগলা থানাধীন দক্ষিণ লামকাইন গ্রামের তিন একর জমি নিয়ে স্থানীয় নিজাম উদ্দিন গং ও আবু সাঈদ গংয়ের মধ্যে স্বাধীনতার পূর্ব থেকেই বিরোধ চলে আসছিল। এই বিরোধকে কেন্দ্র করে বহুবার সংঘর্ষ এবং স্বাধিনতার আগে-পরে চাঁন মিয়া ও মহর আলী নামে দুজন খুন হন। চলতি মৌসুমে বিরোধপূর্ণ ওই জমিতে আবু সাঈদ গং ধান চাষ করেন। রবিবার সকাল ৭টার দিকে প্রতিপক্ষের লোকজন ধান কাটতে এলে দুই পক্ষের মধ্যে সশস্ত্র সংঘর্ষ বেধে যায়। এতে দেশীয় অস্ত্রের আঘাতে নিজাম উদ্দিন, সফা মিয়া, তপন মিয়া, সাহাব উদ্দিন, সজিব, জুলমত আলী, রিপন মিয়া গুরুতর আহত হন। স্থানীয় ইউপি সদস্য মাহমুদ হাসান রোমেন বলেন, এই জমি নিয়ে স্বাধিনতার আগে-পরে দুই পক্ষের মধ্যে বিরোধের জের ধরে দুটি হত্যাকাণ্ডসহ অসংখ্যবার সংঘর্ষ হয়েছে। কিন্তু বিরোধ অমীমাংসিত রয়ে গেছে। পাগলা থানার অফিসার ইনচার্জ শাহিনুজ্জামান…"/>
  </head>
  <body>
    <article>
      <h1>গফরগাঁওয়ে ধান কাটা নিয়ে সংঘর্ষে আহত ৭</h1>
      <address><time datetime="2019-11-24T18:49:00+00:00">24 Nov 2019, 18:49</time> by <a rel="author">গফরগাঁও (ময়মনসিংহ) প্রতিনিধি</a></address>
      <p>ময়মনসিংহের গফরগাঁওয়ে দীর্ঘ কালের বিরোধপূর্ণ জমির ধান কাটা নিয়ে সংঘর্ষে উভয় পক্ষের সাত জন আহত হয়েছে। আহতদের সকলকেই ময়মনসিংহ মেডিক্যাল কলেজ হাসপাতাল ও কিশোরগঞ্জ মেডিক্যাল কলেজ হাসপাতালে ভর্তি করা হয়েছে। ঘটনাটি ঘটেছে আজ রবিবার সকালে উপজেলার দক্ষিণ লামকাইন গ্রামে।</p>
      <p>স্থানীয় সূত্রে জানা যায়, উপজেলার পাগলা থানাধীন দক্ষিণ লামকাইন গ্রামের তিন একর জমি নিয়ে স্থানীয় নিজাম উদ্দিন গং ও আবু সাঈদ গংয়ের মধ্যে স্বাধীনতার পূর্ব থেকেই বিরোধ চলে আসছিল। এই বিরোধকে কেন্দ্র করে বহুবার সংঘর্ষ এবং স্বাধিনতার আগে-পরে চাঁন মিয়া ও মহর আলী নামে দুজন খুন হন। চলতি মৌসুমে বিরোধপূর্ণ ওই জমিতে আবু সাঈদ গং ধান চাষ করেন। রবিবার সকাল ৭টার দিকে প্রতিপক্ষের লোকজন ধান কাটতে এলে দুই পক্ষের মধ্যে সশস্ত্র সংঘর্ষ বেধে যায়। এতে দেশীয় অস্ত্রের আঘাতে নিজাম উদ্দিন, সফা মিয়া, তপন মিয়া, সাহাব উদ্দিন, সজিব, জুলমত আলী, রিপন মিয়া গুরুতর আহত হন।</p>
      <p>স্থানীয় ইউপি সদস্য মাহমুদ হাসান রোমেন বলেন, এই জমি নিয়ে স্বাধিনতার আগে-পরে দুই পক্ষের মধ্যে বিরোধের জের ধরে দুটি হত্যাকাণ্ডসহ অসংখ্যবার সংঘর্ষ হয়েছে। কিন্তু বিরোধ অমীমাংসিত রয়ে গেছে।</p>
      <p>পাগলা থানার অফিসার ইনচার্জ শাহিনুজ্জামান খান বলেন, খবর পেয়ে ঘটনাস্থলে অফিসার পাঠিয়েছি। অভিযোগের ভিত্তিতে তদন্ত করে আইনগত ব্যবস্থা নেওয়া হবে।</p>
    </article>
  </body>
</html>