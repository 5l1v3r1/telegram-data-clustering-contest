<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/boliviai-valsag-kivonjak-katonasagot-valsagovezetekbol"/>
    <meta property="og:site_name" content="Paraméter"/>
    <meta property="article:published_time" content="2019-11-24T18:48:00+00:00"/>
    <meta property="og:title" content="Bolíviai válság - Kivonják a katonaságot a válságövezetekből"/>
    <meta property="og:description" content="Az ideiglenes bolíviai elnök utasítására kivonják a katonaságot a válságövezetekből, és eltörlik azt a törvényt, amely felhatalmazta a fegyveres erőket az ország &quot;pacifikálására&quot;, miután sikerült megállapodni az új kormányzat ellen tiltakozó indián vezetőkkel, hogy leállítják a tüntetéseket."/>
  </head>
  <body>
    <article>
      <h1>Bolíviai válság - Kivonják a katonaságot a válságövezetekből</h1>
      <h2>Az ideiglenes bolíviai elnök utasítására kivonják a katonaságot a válságövezetekből, és eltörlik azt a törvényt, amely felhatalmazta a fegyveres erőket az ország "pacifikálására", miután sikerült megállapodni az új kormányzat ellen tiltakozó indián vezetőkkel, hogy leállítják a tüntetéseket.</h2>
      <address>
        <time datetime="2019-11-24T18:48:00+00:00">24 Nov 2019, 18:48</time>
      </address>
      <p>A vasárnapi megállapodást megelőzően a bolíviai képviselőház és szenátus elfogadta az új parlamenti és elnökválasztások megtartásáról szóló törvényt. Az ezt követő 12 pontos paktumot tucatnyi indián főnök, valamint szakszervezeti vezetők és farmerek képviselői fogadták el. Beleegyeztek, hogy a választásokon nem indulhat Evo Morales volt államfő, aki november 10-én száműzetésbe kényszerült. Azóta a belső válságban és tüntetéseken legalább 30 ember vesztette életét, további 775 megsebesült.</p>
      <p>A társadalom szószólói a hadsereget vádolják a halálesetekért, de Jeanine Ánez ideiglenes államfő ezt tagadja. "Most már nincs rá szükség, hogy a hadsereg az utcákon legyen... azt csak a rendkívüli helyzet miatt vezényelték ki" - mondta az elnök az állami televízióban, miután vasárnap megszületett a megállapodás, és a tiltakozó mozgalom élén álló politikusok visszahívják a tüntető híveiket.</p>
      <p>MTI</p>
    </article>
  </body>
</html>