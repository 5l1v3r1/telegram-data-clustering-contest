<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521119-veprove-zdrazilo-skoro-o-petinu-ceny-pry-ale-porostou-jeste-vice/"/>
    <meta property="og:site_name" content="KurzyCZ"/>
    <meta property="article:published_time" content="2019-11-24T18:34:11+00:00"/>
    <meta property="og:title" content="Vepřové zdražilo skoro o pětinu. Ceny prý ale porostou ještě více."/>
    <meta property="og:description" content="Smutná zpráva pro milovníky typických českých pokrmů. Růst ceny vepřového masa se zřejmě jen tak nezastaví. Jen letos poskočila asi o 20 korun za kilo."/>
  </head>
  <body>
    <article>
      <h1>Vepřové zdražilo skoro o pětinu. Ceny prý ale porostou ještě více.</h1>
      <address><time datetime="2019-11-24T18:34:11+00:00">24 Nov 2019, 18:34</time> by <a rel="author">TNBiz</a></address>
      <p>
        <b>Smutná zpráva pro milovníky typických českých pokrmů. Růst ceny vepřového masa se zřejmě jen tak nezastaví. Jen letos poskočila asi o 20 <a href="https://www.kurzy.cz/koruna/">korun</a> za kilo.</b>
      </p>
      <p>Rostoucí poptávka po vepřovém v Číně může za značný nárůst cen i na českém trhu. Ještě letos v lednu se kilo masa prodávalo za 120 <a href="https://www.kurzy.cz/koruna/">korun</a>, nyní je už na 141,4 korunách.</p>
      <p>"Vepřové je v Číně oblíbenou součástí jídelníčku. V zemi však od loňska zuří epidemie afrického moru prasat, takže chovy jsou rozsáhle vybíjeny, aby se šíření nemoci zamezilo," vysvětlil ekonom Lukáš Kovanda.</p>
      <p>Vzniklý výpadek kompenzuje Čína právě vyšším dovozem. V asijské zemi navíc roste poptávka i po jiných druzích masa. "Podle v neděli zveřejněných dat Čína meziročně zdvojnásobila dovoz vepřového do země, oproti září byl dovoz výše o desetinu. Import hovězího v říjnu meziročně stoupl o 63 procent," doplnil Kovanda.</p>
      <p>Ani do budoucna to s cenami vepřového nevypadá příliš dobře. Začátkem roku slaví Číňané nový rok, kdy tradičně poptávka po mase ještě roste. "Zdražování vepřového přitom už v říjnu způsobilo v Číně nejvyšší <a href="https://www.kurzy.cz/makroekonomika/inflace/">inflaci</a> za posledních sedm let. Cenové tlaky v oblasti vepřového zesílí tedy ještě minimálně v první polovině příštího roku celosvětově. V Česku je třeba počítat se zdražením vepřového o dalších patnáct až dvacet procent," odhaduje Kovanda.</p>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/137884-rekordni-ceny-psenice-zdrazi-ceny-mouky-a-masa-v-eu/"/>
        <a href="https://www.kurzy.cz/tema/4691817.html"/>
        <a href="https://www.kurzy.cz/tema/detail/csob-online-platby-kartou-rostly-skoro-o-petinu-pomohlo-i-879652.html"/>
        <a href="https://zpravy.kurzy.cz/175767-csu-brambory-zdrazily-v-olomouckem-kraji-o-petinu/"/>
        <a href="https://zpravy.kurzy.cz/320261-mlynari-zdrazi-mouku-az-o-petinu-muze-za-to-vyvoz-psenice/"/>
        <a href="https://www.kurzy.cz/tema/detail/boty-za-posledni-mesic-zdrazily-skoro-o-desetinu-1640970.html"/>
        <a href="https://www.kurzy.cz/zpravy/nazory/A-V-T-36719/"/>
        <a href="https://www.kurzy.cz/zpravy/510336-zlato-za-tri-mesice-zdrazilo-o-petinu-muze-rally-pokracovat/"/>
        <a href="https://www.kurzy.cz/zpravy/489735-veprove-letos-cechum-zdrazi-o-desitky-procent-pripoji-s-k-zelenine-ci-pecivu-letosek-bude-rokem/"/>
        <a href="https://www.kurzy.cz/zpravy/366558-veprove-pulky-opet-zdrazily/"/>
        <a href="https://www.kurzy.cz/zpravy/nazory/A-V-T-34931/"/>
        <a href="https://zpravy.kurzy.cz/354945-nizsi-zasoby-zdrazily-veprove/"/>
      </related>
    </article>
  </body>
</html>