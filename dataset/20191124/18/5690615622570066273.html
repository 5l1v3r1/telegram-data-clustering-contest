<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837540-pomer-narodniy-artist-ukrayini-david-babayev"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T18:13:00+00:00"/>
    <meta property="og:title" content="Помер народний артист України Давид Бабаєв"/>
    <meta property="og:description" content="КИЇВ. 24 листопада. УНН. У Києві на 77-му році життя помер актор театру та кіно, народний артист України Давид Бабаєв. Про це на своїй сторінці у Facebook …"/>
  </head>
  <body>
    <article>
      <h1>Помер народний артист України Давид Бабаєв</h1>
      <address><time datetime="2019-11-24T18:13:00+00:00">24 Nov 2019, 18:13</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>У Києві на 77-му році життя помер актор театру та кіно, народний артист України Давид Бабаєв. Про це на своїй сторінці у Facebook повідомляє Нацональний академічний театр імені Лесі Українки, передає <b>УНН</b>.</p>
      <p>"У ніч з 23 на 24 листопада пішов з життя Народний артист України, зірка Національного академічного театру імені Лесі Українки Давид Бабаєв", - йдеться в повідомленні.</p>
      <p>Давид Бабаєв грав на сцені Театру ім. Лесі Українки майже півстоліття. У його творчому доробку понад 50 вистав, серед яких "Школа скандалу", "Пані міністерша", "Наполеон та корсиканка", "Останнє кохання", "Уявно хворий".</p>
      <p>"Особливою для Давида Володимировича була роль Гаррі в "Останньому коханні". За сюжетом літній чоловік зустрічає пізнє кохання і оживає на очах. Прониклива історія, зігріта природною чуйністю і вразливістю Давида Володимировича, стала улюбленою для глядачів. Саме вистава "Останнє кохання" стала останньою для видатного актора. Ніхто й подумати не міг, що в той вечір актор востаннє вийде на сцену і щирі оплески почує теж востаннє", - повідомили в театрі.</p>
      <p>Давид Бабаєв народився 14 липня 1943 року в Махачкалі. У 1969 році закінчив Київську муніципальну академію естрадного та циркового мистецтв, в якій пізніше викладав на кафедрі розмовного жанру. З 23 грудня 1972 року до останніх днів життя працював у театрі імені Лесі Українки.</p>
      <p>Нагадаємо, <a href="https://www.unn.com.ua/uk/news/1829616-pomer-nominant-premiyi-oskar-ta-vikonavets-roley-u-tvin-piks-ta-dzheki-braun-robert-forster">помер</a> номінант премії "Оскар" та виконавець ролей у "Твін Пікс" та "Джекі Браун" Роберт Форстер.</p>
    </article>
  </body>
</html>