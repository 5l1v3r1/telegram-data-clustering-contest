<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/potraviny/napojarskemu-byznysu-brankare-haska-se-prilis-nedari-loni-prohloubil-ztratu-1364492"/>
    <meta property="og:site_name" content="E15.cz"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="Nápojářskému byznysu brankáře Haška se příliš nedaří. Loni prohloubil ztrátu"/>
    <meta property="og:description" content="Hokejové brankářské legendě Dominiku Haškovi se s nápoji Smarty stále nedaří dostat do černých čísel. Jeho firma DM Life, která obchodní značku Smarty zaštiťuje, loni prodělala další dva miliony korun, meziročně o čtrnáct procent více. Kumulované ztráty z minulých let tím narostly na více než patnáct milionů korun."/>
  </head>
  <body>
    <article>
      <h1>Nápojářskému byznysu brankáře Haška se příliš nedaří. Loni prohloubil ztrátu</h1>
      <address><time datetime="2019-11-24T18:00:00+00:00">24 Nov 2019, 18:00</time> by <a rel="author">Ondřej Souček</a></address>
      <p>
        <b>Hokejové brankářské legendě Dominiku Haškovi se s nápoji Smarty stále nedaří dostat do černých čísel. Jeho firma DM Life, která obchodní značku Smarty zaštiťuje, loni prodělala další dva miliony korun, meziročně o čtrnáct procent více. Kumulované ztráty z minulých let tím narostly na více než patnáct milionů korun.</b>
      </p>
      <p>Nově zveřejněná čísla za loňský rok nenaznačují, že by se finanční situace měla v blízké době zlepšovat. Tržby za loňský rok se smrskly o více než polovinu z bezmála pěti milionů na 2,2 milionu korun.</p>
      <p>„Vypadl nám jeden z velkých odběratelů, což způsobilo pozdější náběh nové řady Smarty Evolution. Výsledek z roku 2017 byl zároveň pozitivně zkreslen aktivitou ve Spojených státech,“ vysvětluje marketingový manažer firmy Jiří Procházka.</p>
      <p>Firma je přesvědčena, že loňský propad tržeb byl jednorázový. „Zmíněného odběratele jsme už nahradili, a proto letos očekáváme až trojnásobný růst tržeb. Výsledek hospodaření si však netroufáme odhadovat, zcela jistě ale bude lepší než loni,“ doplnil. Pomoci k tomu má zefektivnění nákupu a výroby obalů a další rozšíření sortimentu.</p>
      <related>
        <a href="https://www.e15.cz/byznys/potraviny/napojari-prechazeji-od-pet-lahvi-k-plechovkam-vydelat-chteji-i-na-vode-z-kohoutku-1363836"/>
      </related>
      <h3>Velcí hráči dominují</h3>
      <p>Nápojům Smarty se nedaří navzdory tomu, že energetické nápoje jsou v Česku stále oblíbenější. Tento trh podle agentury Nielsen každoročně roste zhruba o patnáct procent.</p>
      <p>„Růst segmentu energetických nápojů je ze všech nealkoholických kategorií zdaleka nejdynamičtější. Z nealkohoholických nápojů je to jediná oblast, jejíž tržby rostou dvouciferně,“ přibližuje situaci na téměř třímiliardovém trhu mluvčí agentury Nielsen Maria Hukelová. Z dat je však podle ní zřejmé, že posílení se týká převážně větších značek.</p>
      <p>„Energetické nápoje v Česku nabízí osm desítek značek. Velká část z nich se ale na trhu těžko prosazuje. Zatímco před třemi lety ovládalo devět největších značek spolu s privátními řetězcovými značkami 95,5 procenta trhu, dnes už je to dokonce 97 procent,“ doplnila Hukelová.</p>
      <related>
        <a href="https://www.e15.cz/byznys/potraviny/coca-cola-ciste-z-pouzite-pet-lahve-ve-svedsku-uz-pristi-rok-1364352"/>
      </related>
      <related>
        <a href="https://www.e15.cz/byznys/potraviny/coca-cola-temer-o-polovinu-zvysila-zisk-dari-se-ji-odklon-od-cukru-1363435"/>
      </related>
      <related>
        <h4>Související články</h4>
        <a href="https://www.e15.cz/zahranicni/valka-proti-energetakum-nemecka-strana-zelenych-je-chce-zakazat-pro-mladistve-do-16-let-1361788"/>
        <a href="https://www.e15.cz/byznys/obchod-a-sluzby/ovocnym-stavam-ugo-vzrostly-trzby-o-sedm-procent-firma-hleda-nove-lokality-1358785"/>
        <a href="https://www.e15.cz/byznys/finance-a-bankovnictvi/lidr-tuzemskeho-financniho-poradenstvi-fincentrum-prichazi-o-klicove-lidi-1361118"/>
        <a href="https://www.e15.cz/byznys/finance-a-bankovnictvi/fincentrum-chce-po-svych-byvalych-reditelich-72-milionu-korun-1361744"/>
        <a href="https://www.e15.cz/video/15-otazek-pro/jsem-pysny-ze-i-diky-nam-cesi-objevuji-zdravejsi-zivotni-styl-rika-jiranek-z-countrylife-1360205"/>
      </related>
    </article>
  </body>
</html>