<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/iran-gosterilerle-ilgili-suudi-arabistani-sucladi"/>
    <meta property="og:site_name" content="CNN Türk"/>
    <meta property="article:published_time" content="2019-11-24T18:23:36+00:00"/>
    <meta property="og:title" content="İran, gösterilerle ilgili Suudi Arabistan'ı suçladı"/>
    <meta property="og:description" content="İran Polis Gücü Din ve Siyaset Birim Başkanı Ali..."/>
  </head>
  <body>
    <article>
      <h1>İran, gösterilerle ilgili Suudi Arabistan'ı suçladı</h1>
      <h2>İran Polis Gücü Din ve Siyaset Birim Başkanı Ali Rıza Edyani, ülkesindeki benzin zammını protesto gösterilerini Suudi Arabistan'ın desteklediğini öne sürdü.</h2>
      <address><time datetime="2019-11-24T18:23:36+00:00">24 Nov 2019, 18:23</time> by <a rel="author">AA</a></address>
      <p>Tasnim Haber Ajansı'na göre, Edyani, "Gözaltına alınan kişilerin sorgusunda, bazılarının <a href="https://www.cnnturk.com/haberleri/suudi-arabistan">Suudi Arabistan</a>, Münafıklar (Halkın Mücahitleri Örgütü) ve Şah yanlılarıyla irtibatı olduğu ortaya çıktı. Olaylarda başı çekenlerden 182 kişiyi düşmanlar yönlendiriyordu." dedi.</p>
      <p>Gösterilerde emniyet güçleriyle eylemciler arasında çıkan çatışmaları "güvenlik savaşı" olarak nitelendiren Edyani, ülke düşmanlarının hedefinin <a href="https://www.cnnturk.com/haberleri/iran">İran</a>'ı <a href="https://www.cnnturk.com/haberleri/suriye">Suriye</a> ve <a href="https://www.cnnturk.com/haberleri/irak">Irak</a>'a çevirmek olduğunu sözlerine ekledi.</p>
      <p>İran'da şahlık rejimini devirmek amacıyla 1965 yılında muhafazakar gençler tarafından kurulan silahlı örgüt, daha sonra Halkın Mücahitleri Örgütü olarak anılmaya başlandı. Devrim sonrası ülkede rejime karşı silahlı mücadeleye girişen örgütün merkezi <a href="https://www.cnnturk.com/haberleri/fransa">Fransa</a>'nın başkenti Paris'te bulunuyor.</p>
      <p>
        <b>İran'da <a href="https://www.cnnturk.com/haberleri/benzin-zammi">benzin zammı</a> şiddetli protestolara yol açtı</b>
      </p>
      <p><a href="https://www.cnnturk.com/haberleri/abd">ABD</a> yaptırımlarının da etkisiyle ekonomik açıdan zor günler geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolar başlamıştı.</p>
      <p>Gösterilerde, birçok kentte kamu binaları da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu. Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/video/dunya/hong-kong-sandik-basindaydi"/>
        <a href="https://www.cnnturk.com/turkiye/sislideki-cinayette-iran-ajani-iddiasi"/>
        <a href="https://www.cnnturk.com/video/kultur-sanat/tiyatroculardan-yonetmelik-degisikligi-protestosu"/>
      </related>
    </article>
  </body>
</html>