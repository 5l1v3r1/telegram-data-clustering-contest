<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/premier-league/premier-league-sheffield-united-manchester-united-wynik-meczu-i-relacja/p3cg4xb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T18:31:51+00:00"/>
    <meta property="og:title" content="Szalony mecz w Sheffield, Manchester United bez wygranej"/>
    <meta property="og:description" content="Sheffield United zremisowało 3:3 z Manchesterem United w meczu 13. kolejki Premier League. Gościom nie udało się zwyciężyć, choć 20 minut przed końcem gry przegrywali dwiema bramkami, a jednak wkrótce objęli prowadzenie."/>
  </head>
  <body>
    <article>
      <h1>Szalony mecz w Sheffield, Manchester United bez wygranej</h1>
      <address>
        <time datetime="2019-11-24T18:31:51+00:00">24 Nov 2019, 18:31</time>
      </address>
      <p>
        <b>Sheffield United zremisowało 3:3 z Manchesterem United w meczu 13. kolejki Premier League. Gościom nie udało się zwyciężyć, choć 20 minut przed końcem gry przegrywali dwiema bramkami, a jednak wkrótce objęli prowadzenie.</b>
      </p>
      <p>Przed meczem wyżej w tabeli Premier League znajdowali się gospodarze, którzy nie przegrali żadnego meczu od końcówki września, ale nie trzeba było nikogo przekonywać, że faworytem są jednak goście. Czerwone Diabły źle jednak rozpoczęły mecz.</p>
      <p>Sheffield objęło prowadzenie w 19. minucie po golu Johna Flecka, który dobił uderzenie Davida McGoldricka, a mogli jeszcze wcześniej, gdyby nie doskonała parada Davida De Gei po strzale Irlandczyka.</p>
      <p>Hiszpański bramkarz Manchesteru długo był najlepszym zawodnikiem Manchesteru, ale na początku drugiej połowy nie był w stanie zapobiec utraty kolejnego gola, gdy asystę Flecka mocnym płaskim strzałem wykorzystał Lys Mousset.</p>
      <related>
        <a href="http://onet.tv/s/przegladsportowy/luis-enrique-wraca-do-pracy-z-wizerunkowego-punktu-widzenia-nie-dalo-sie-gorzej/dbwwh9"/>
      </related>
      <p>Sygnał do odrabiania strat przez gości dał dopiero w 72. minucie Brandon Williams. 19-latek potężnym strzałem lewą nogą zaliczył debiutanckie trafienie w seniorskiej piłce.</p>
      <p>Pięć minut później kolejny z młodych piłkarzy doprowadził do wyrównania. Mason Greenwood wykorzystał wówczas dośrodkowanie Marcusa Rashforda, który po chwili sam zdobył bramkę, gdy trafił do pustej siatki, gdy znakomicie piłkę wyłożył mu Daniel James, kolejny z młodych Brytyjczyków.</p>
      <p>Manchester United efektownie odrobił więc dwa gole straty i objął prowadzenie, jednak ambitny beniaminek wydarł mu zwycięstwo w ostatnich minutach spotkania. Callum Robinson zagrał wówczas przed bramkę, a tam piłkę opanował Oliver McBurnie, choć tuż obok niego był Harry Maguire. Obrońca Manchesteru nie spisał się jednak dobrze w tej akcji i pozwolił rywalowi także na oddanie strzału, który trafił do bramki.</p>
      <p>Efektowne spotkanie zakończyło się więc remisem 3:3. Sheffield United wyprzedziło Arsenal i Burnley, dzięki czemu awansowało na szóstą pozycję w tabeli. Manchester United ma o punkt mniej i jest dziewiąty.</p>
      <p>
        <b>Sheffield United - Manchester United 3:3 (1:0)</b>
      </p>
      <p><b>Gole:</b> Fleck 19, Mousset 52, McBurnie 90 - Williams 72, Greenwood 77, Rashford 79</p>
    </article>
  </body>
</html>