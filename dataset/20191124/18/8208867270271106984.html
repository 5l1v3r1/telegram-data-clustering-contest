<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/classic-cars/2019/11/25/news/gran_finale_di_stagione_per_fca_heritage-241827080/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T18:08:00+00:00"/>
    <meta property="og:title" content="Gran finale di stagione per Fca Heritage"/>
    <meta property="og:description" content="Un anno particolarmente ricco di iniziative si conclude con due appuntamenti internazionali tra Regno Unito e Francia"/>
  </head>
  <body>
    <article>
      <h1>Gran finale di stagione per Fca Heritage</h1>
      <h2>Un anno particolarmente ricco di iniziative si conclude con due appuntamenti internazionali tra Regno Unito e Francia</h2>
      <address>
        <time datetime="2019-11-24T18:08:00+00:00">24 Nov 2019, 18:08</time>
      </address>
      <p> <br/>Mentre il 2019 si sta avviando alla sua naturale conclusione, Fca Heritage continua ad arricchire il calendario di nuove attività nei cinque Continenti.<br/> <br/>Per il dipartimento che si occupa della conservazione e della valorizzazione dell’immenso patrimonio storico del Gruppo, è stata una stagione ricca di eventi che si sta concludendo con due prestigiosi appuntamenti internazionali, che vedono la partecipazione dei gioielli d’epoca della collezione di Fca.<br/> <br/>Al Victoria &amp; Albert Museum di Londra è stata appena inaugurata la mostra “Cars: Accelerating the Modern World”. La rassegna celebra una selezione di sedici vetture, che si sono distinte nella storia automobilistica grazie a elementi di spicco come design, innovazione e impatto sociale.<br/> <br/>A suscitare un particolare interesse dei visitatori è stata l’iconica Fiat 600 Multipla, la “mamma” di tutte le monovolume moderne che costituisce una delle vetture più rappresentative dell’automobilismo italiano.<br/> <br/>Adesso invece, il prossimo 29 novembre, i riflettori si spostano sul Musée National de la Voiture di Compiègne, il più antico museo automobilistico del Vecchio Continente, quando si alzerà il sipario di “Concept-Car. Beauté Pure”, la mostra realizzata all’interno delle sontuose sale del palazzo reale di Luigi XV e dedicata ai prototipi più belli di sempre.<br/> <br/>Fca Heritage offre il suo contributo al prestigio della retrospettiva esponendo la splendida Alfa Romeo Scarabeo, un audace concept car con telaio tubolare ed il motore della Giulia Gta, realizzato nel 1966 dalla casa del biscione e carrozzato dalla Osi.<br/>Un magnifico esemplare che da solo vale il viaggio fino al celebre museo transalpino. (m.r.)</p>
    </article>
  </body>
</html>