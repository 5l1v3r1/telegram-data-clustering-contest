<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-leszakadt-egy-viadukt-a-sulyos-arvizhelyzetben-eszakolaszorszagban.html"/>
    <meta property="og:site_name" content="Origo"/>
    <meta property="article:published_time" content="2019-11-24T18:21:00+00:00"/>
    <meta property="og:title" content="Leszakadt egy viadukt a súlyos árvízhelyzetben Észak-Olaszországban"/>
    <meta property="og:description" content="Csak hajszálon múlt, hogy nem történt emberéleteket követelő tragédia."/>
  </head>
  <body>
    <article>
      <h1>Leszakadt egy viadukt a súlyos árvízhelyzetben Észak-Olaszországban</h1>
      <address><time datetime="2019-11-24T18:21:00+00:00">24 Nov 2019, 18:21</time> by <a rel="author">MTI</a></address>
      <p>
        <b>Mintegy harmincméteres szakasz omlott össze a Torinó és Savona közötti viaduktból vasárnap a heves esőzések és áradások által sújtott észak-olaszországi Liguria és Piemonte tartományt összekötő autósztrádán. A jelenlegi ismeretek szerint a katasztrófa idején nem haladt át rajta gépjármű.</b>
      </p>
      <p>Az olasz katasztrófavédelem közlése szerint</p>
      <p>
        <mark>a nagy mennyiségű csapadék magával mosott egy hegyoldalt, amely sártengerként ráomlott a viaduktra.</mark>
      </p>
      <p>A völgy feletti autósztrádaszakaszból csak az összeroncsolódott védőkorlát maradt meg, amely a szakadék fölött lóg.</p>
      <figure>
        <img src="https://cdn.nwmgroups.hu/s/img/i/1911/20191124viadukt-eso-hid-olaszorszag3.jpg?w=644&amp;h=429"/>
        <figcaption>Tűzoltók dolgoznak a Savona mellett leszakadt viaduktnál.<cite>Forrás: AFP/Handout</cite></figcaption>
      </figure>
      <p>Az eddigi hírek szerint a viadukton az omlás pillanatában nem tartózkodtak járművek, de</p>
      <p>
        <mark>több gépkocsi is az utolsó pillanatban fékezett és állt meg a viadukt előtt az omlást látva.</mark>
      </p>
      <p>A piemontei Torinót a liguriai Savonával összekötő A6-os sztráda egyik viaduktjáról van szó. A térségben az utóbbi 24 óra alatt az évi csapadékátlag egyharmada esett le. Mindkét tartományban szombat óta a legmagasabb fokozatú, vörös szinű riasztás van életben.</p>
      <figure>
        <img src="https://cdn.nwmgroups.hu/s/img/i/1911/20191124olasz-iteletido1.jpg?w=644&amp;h=429"/>
        <figcaption>Leszakadt úttest Genovában 2019. november 23-án az északnyugat-olaszországi Liguria tartományban viharral kísért felhőszakadást követően.<cite>Forrás: MTI/EPA/ANSA/Luca Zennaro</cite></figcaption>
      </figure>
      <p><a href="https://www.origo.hu/nagyvilag/20191124-tovabbra-is-sulyos-a-helyzet-eszakolaszorszagban-az-esozesek-es-aradasok-miatt.html">Piemonte tartományban, Alessandria város körzetében</a> egy gépkocsi három utassal a Bormida folyóba esett, a mentők két embert kimentettek, a harmadik, eltűnt személy után még folyik a kutatás. Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <figure>
        <img src="https://cdn.nwmgroups.hu/s/img/i/1911/20191124olasz-iteletido.jpg?w=644&amp;h=439"/>
        <figcaption>Hordaléktól igyekeznek megtisztítani egy genovai utcát 2019. november 23-án, amikor az északnyugat-olaszországi Liguria tartományban a viharral kísért felhőszakadás több térségben áradást okozott.<cite>Forrás: MTI/EPA/ANSA/Luca Zennaro</cite></figcaption>
      </figure>
      <p>
        <mark>A Ferrero édességgyár szombaton délután kénytelen volt leállítani a termelést</mark>
      </p>
      <p>a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <figure>
        <img src="https://cdn.nwmgroups.hu/s/img/i/1911/20191124olasz-iteletido9.jpg?w=644&amp;h=428"/>
        <figcaption>A megáradt Pó folyó Torinóban 2019. november 24-én. A térségben egy nap alatt az éves átlagos csapadékmennyiség egyharmada zúdult le.<cite>Forrás: MTI/EPA/ANSA/Alessandro Di Marco</cite></figcaption>
      </figure>
      <aside>A Pó folyó Torinó területén kilépett medréből, a város teljes rakpartja víz alá került. Vasárnap este Torinóban a Pó elérte a 4,6 méteres magasságot, megközelítve a 4,7 méternél életbe lépő veszélyességi szintet.</aside>
      <p>A Comói-tó is kiáradt és vízzel árasztotta el a parti városokat. Velencében sem javult az árvízhelyzet, szombat éjjelre a vízszint 1,4 méterre nőtt.</p>
      <figure>
        <img src="https://cdn.nwmgroups.hu/s/img/i/1911/20191117aradas-velenceben-2019-november-174.jpg?w=644&amp;h=429"/>
        <figcaption>Velence egy része továbbra is víz alatt van.<cite>Forrás: MTI/AP/Luca Bruno</cite></figcaption>
      </figure>
      <p>A város egyes részei változatlanul víz alatt állnak. A La Fenice operaházban vasárnap este készülnek Verdi Don Carlos című operájának évadnyitó bemutatójára.</p>
      <aside>Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</aside>
      <p>Víz alá került a dél-olaszországi Reggio Calabria városa is, ahol a heves esőzések miatt az utcán leparkolt autókat is ellepte az ár.</p>
      <related>
        <h4>KAPCSOLÓDÓ CIKK</h4>
        <a href="https://www.origo.hu/nagyvilag/20191124-tovabbra-is-sulyos-a-helyzet-eszakolaszorszagban-az-esozesek-es-aradasok-miatt.html"/>
      </related>
    </article>
  </body>
</html>