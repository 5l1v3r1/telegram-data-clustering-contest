<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594401/%E0%A6%AC%E0%A6%BE%E0%A6%A8%E0%A7%8D%E0%A6%A6%E0%A6%B0%E0%A6%AC%E0%A6%BE%E0%A6%A8%E0%A7%87%E0%A6%B0-%E0%A6%A8%E0%A7%80%E0%A6%B2%E0%A6%BE%E0%A6%9A%E0%A6%B2-%E0%A6%9A%E0%A6%AE%E0%A6%95-%E0%A6%A8%E0%A6%BF%E0%A7%9F%E0%A7%87-%E2%80%98%E0%A6%87%E0%A6%A4%E0%A7%8D%E0%A6%AF%E0%A6%BE%E0%A6%A6%E0%A6%BF%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T18:06:00+00:00"/>
    <meta property="og:title" content="বান্দরবানের নীলাচল চমক নিয়ে ‘ইত্যাদি’"/>
    <meta property="og:description" content="&amp;lsquo;ইত্যাদি&amp;rsquo;র এবারের পর্ব ধারণ করা হয়েছে প্রকৃতির ঢেউ খেলানো পাহাড়-ঝর্না-নদী-সবুজ অরণ্য আর ক্ষুদ্র নৃগোষ্ঠীর বিচিত্র সাংস্কৃতিক ঐতিহ্যে ঘেরা অপরূপা বান্দরবানে। গত ১৬ নভেম্বর সমুদ্রপৃষ্ঠ থেকে ১৬০০ ফুট উপরে টাইগার পাহাড়ের চূড়ায় অবস্থিত অপরূপ পর্যটন কেন্দ্র নীলাচলে ধারণ করা হয়..."/>
  </head>
  <body>
    <article>
      <h1>বান্দরবানের নীলাচল চমক নিয়ে ‘ইত্যাদি’</h1>
      <address><time datetime="2019-11-24T18:06:00+00:00">24 Nov 2019, 18:06</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/eb014d593fd1e16cebac4e33abf77a5c-5dda98fe86b64.JPG"/>
      </figure>
      <p><b>‘ইত্যাদি’র এবারের পর্ব ধারণ করা হয়েছে প্রকৃতির ঢেউ খেলানো পাহাড়-ঝর্না-নদী-সবুজ অরণ্য আর ক্ষুদ্র নৃগোষ্ঠীর বিচিত্র সাংস্কৃতিক ঐতিহ্যে ঘেরা অপরূপা বান্দরবানে। </b><br/>গত ১৬ নভেম্বর সমুদ্রপৃষ্ঠ থেকে ১৬০০ ফুট উপরে টাইগার পাহাড়ের চূড়ায় অবস্থিত অপরূপ পর্যটন কেন্দ্র নীলাচলে ধারণ করা হয় এবারের পর্বটি। বান্দরবানের ঐতিহ্যের সঙ্গে সাদৃশ্য রেখে নির্মাণ করা আলোকিত মঞ্চ। হাজার হাজার দর্শকের উপস্থিতিতে ধারণ করা হয়েছে পর্বটি।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/d704d2b3095d6a35519d409f814b8806-5dda98fd78fa0.JPG"/>
      </figure>
      <p>অনুষ্ঠানটির প্রধান হানিফ সংকেত জানান, বান্দরবানের ইতিহাস, ঐতিহ্যর পাশাপাশি এবারের পর্বে রয়েছে প্রাকৃতিক সৌন্দর্যমণ্ডিত, দর্শনীয় ও পর্যটকদের জন্য আকর্ষণীয় স্থানগুলোর ওপর তথ্য ভিত্তিক প্রতিবেদন। এছাড়াও রয়েছে পার্বত্য এলাকার ক্ষুদ্র নৃগোষ্ঠীর চঞ্চল কান্তি চাকমার ব্যতিক্রমী উদ্যোগের ওপর একটি মানবিক প্রতিবেদন। পৃথিবীর কয়েকটি গুরুত্বপূর্ণ সমুদ্র সৈকতের পরিবেশের ওপর রয়েছে একটি সচেতনতামূলক প্রতিবেদন। <br/>এবারের বিদেশি প্রতিবেদনে রয়েছে ভারতের তামিলনাড়ু রাজ্যের পাথর নগরী বলে খ্যাত মামালাপুরামের কিছু স্মৃতিস্তম্ভের ওপর সচিত্র প্রতিবেদন।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/08c6e2c22d5bf8fdd3546685768d7f29-5dda98fec07d4.JPG"/>
      </figure>
      <p>মূল গান রয়েছে দু’টি। ইত্যাদিতে সবসময় ভিন্ন আঙ্গিকে বিষয় ভিত্তিক গান প্রচার করার চেষ্টা করা হয়। সেই ধারাবাহিকতায় এবারের ইত্যাদিতে রয়েছে বাংলা ও মারমা গানের দু’জন প্রতিষ্ঠিত শিল্পীর কণ্ঠে একটি অনুরাগের গান। শিল্পী দু’জন হলেন- বাংলা গানের আঁখি আলমগীর এবং মারমা গানের মান মান সিং। গানটি লিখেছেন মোহাম্মদ রফিকউজ্জামান, সুর করেছেন হানিফ সংকেত, সংগীতায়োজন করেছেন মেহেদী।<br/>এছাড়াও বান্দরবানের সবুজ-শ্যামল রূপ বৈচিত্র্য নিয়ে মোহাম্মদ রফিকউজ্জামানের কথায়, হানিফ সংকেতের সুর ও মেহেদীর সংগীতায়োজনে আরেকটি গানের সঙ্গে নৃত্য পরিবেশন করেছেন বান্দরবানের ১১টি নৃগোষ্ঠী ও বাঙালি শিল্পীদের সমন্বয়ে শতাধিক নৃত্যশিল্পী। এই গানে কণ্ঠ দিয়েছেন চথুইফ্রু মারমা, কমল, হ্লামেচিং মারমা ও তানজিনা রুমা। মারমা ভাষায় গানটি অনুবাদ করেছেন চথুইফ্রু মারমা, নৃত্য পরিচালনা করেছেন প্রাণ গোপাল।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/9bdc91a8d822bc5e90fc0373e8a2cada-5dda98ff04da2.JPG"/>
      </figure>
      <p>দর্শক পর্বের নিয়ম অনুযায়ী ধারণস্থান বান্দরবানকে ঘিরে করা প্রশ্নোত্তরের মাধ্যমে উপস্থিত দর্শকের মাঝখান থেকে ৪ জন দর্শক নির্বাচন করা হয়। ২য় পর্বে নির্বাচিত দর্শকরা বান্দরবানের কিছু উল্লেখযোগ্য বিষয় নিয়ে রচিত একটি নাট্যাংশে অভিনয় করেন। যা ছিল বেশ উপভোগ্য।<br/>নিয়মিত পর্বসহ এবারও রয়েছে বিভিন্ন সমসাময়িক ঘটনা নিয়ে বেশ কিছু সরস অথচ তীক্ষ্ণ নাট্যাংশ। যার একটি নাটকের মাধ্যমে দীর্ঘদিন পর আবারও টিভি পর্দায় ফিরছেন খ্যাতিমান অভিনেতা এটিএম শামসুজ্জামান ও মাসুদ আলী খান। </p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/9c265fcb84ab9b083b45629da63ab0a6-5dda98fd792bb.JPG"/>
      </figure>
      <p>দেশের ঐতিহ্যবাহী একমাত্র  ম্যাগাজিন অনুষ্ঠান ‘ইত্যাদি’র এই বান্দরবানের পর্বটি একযোগে বিটিভি ও বিটিভি ওয়ার্ল্ডে প্রচার হবে ২৯ নভেম্বর, শুক্রবার-রাত ৮ টার বাংলা সংবাদের পর। <br/>যথারীতি অনুষ্ঠানটি রচনা, পরিচালনা ও উপস্থাপনা করেছেন হানিফ সংকেত। নির্মাণ করেছে ফাগুন অডিও ভিশন। স্পন্সর করেছে কেয়া কসমেটিকস লিমিটেড।</p>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/24cc56fcecf8e6c38ec76517f457d83a-5dda990544a62.JPG"/>
      </figure>
      <footer>/এমএম/</footer>
    </article>
  </body>
</html>