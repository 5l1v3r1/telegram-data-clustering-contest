<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824463-rosia-hoce-perevesti-uvagu-vid-vijni-z-ukrainou-na-podii-u-ssa-porosenko.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T18:29:00+00:00"/>
    <meta property="og:title" content="Росія хоче перевести увагу від війни з Україною на події у США — Порошенко"/>
    <meta property="og:description" content="Боротьба між демократами й республіканцями є справою Сполучених Штатів, і Україна не має нічого спільного з цим."/>
  </head>
  <body>
    <article>
      <h1>Росія хоче перевести увагу від війни з Україною на події у США — Порошенко</h1>
      <h2>Боротьба між демократами й республіканцями є справою Сполучених Штатів, і Україна не має нічого спільного з цим.</h2>
      <address>
        <time datetime="2019-11-24T18:29:00+00:00">24 Nov 2019, 18:29</time>
      </address>
      <p>Про це заявив колишній Президент України Петро Порошенко на Міжнародному безпековому форумі в канадському Галіфаксі, повідомляє власний кореспондент Укрінформу.</p>
      <p>«Боротьба між демократами і республіканцями у Сполучених Штатах – це питання до американців, і українці не мають нічого спільного з цим. Тому США є нашим найбільшим і найнадійнішим партнером», - сказав політик.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574615908-7431.jpeg"/>
          <figcaption>1/5: Петро Порошенко взяв участь у безпековому форумі в Канаді / Фото: Михайло Палінчак, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574615908-3562.jpeg"/>
          <figcaption>2/5: Петро Порошенко взяв участь у безпековому форумі в Канаді / Фото: Михайло Палінчак, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574615908-8803.jpeg"/>
          <figcaption>3/5: Петро Порошенко взяв участь у безпековому форумі в Канаді / Фото: Михайло Палінчак, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574615910-4940.jpeg"/>
          <figcaption>4/5: Петро Порошенко взяв участь у безпековому форумі в Канаді / Фото: Михайло Палінчак, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574616101-1932.jpeg"/>
          <figcaption>5/5: Петро Порошенко взяв участь у безпековому форумі в Канаді / Фото: Михайло Палінчак, Укрінформ</figcaption>
        </figure>
      </slideshow>
      <p>Водночас він підкреслив, що боротьба між Україною і Росією – глобальна, у яку втягнутий весь вільний світ. «Це боротьба за демократію, свободу, цінності, які об’єднують нас», - додав Порошенко.</p>
      <p>За його словами, лише Росія зацікавлена у тому, щоб переключити увагу світової спільноти від гібридної війни з Україною на те, що відбувається у США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824202-petro-porosenko-meta-nasoi-delegacii-trimati-svitovu-koaliciu-navkolo-ukraini.html">Порошенко: Мета нашої делегації - тримати світову коаліцію навколо України</a>
      </blockquote>
      <p>Експрезидент наголосив, що Україну в її боротьбі підтримують «демократи і республіканці, ліберали і консерватори».</p>
      <p>Відповідаючи на запитання про його зустрічі з адвокатом президента США Дональда Трампа Руді Джуліані, Порошенко сказав, що бачився з ним лише двічі: один раз, коли той ще був мером Нью-Йорка – «найкращого після Києва міста», і вдруге – у жовтні чи листопаді 2017 року.</p>
      <p>На останній зустрічі, за словами Порошенка, обговорювалися проблеми реформування України та співпраці у безпековому секторі. І жодного разу не йшлося про розслідування щодо колишнього віцепрезидента Джо Байдена чи компанії «Бурісма», у якій працював його син, заявив експрезидент.</p>
      <p>Він додав, що так само ця тема не порушувалася під час його зустрічі з Трампом.</p>
      <p>Як повідомляв Укрінформ, у Конгресі США триває розслідування щодо імпічменту президента Трампа.</p>
      <p>Скарга викривача щодо телефонної розмови президентів Трампа й Зеленського спричинила загострення внутрішньополітичної ситуації в США. Це також дало формальний привід розпочати процес імпічменту Трампа.</p>
      <p>Зі стенограми спілкування президентів, оприлюдненої Білим домом, стало відомо, що президент Трамп наполягав на початку розслідування в Україні проти сина його головного опонента на виборах Джо Байдена - Гантера, який обіймав одну з керівних посад у газовидобувній компанії «Бурісма».</p>
    </article>
  </body>
</html>