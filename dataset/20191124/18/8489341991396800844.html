<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807189/%D8%AF%D9%88%D9%84%D8%AA%E2%80%8C%D9%87%D8%A7%DB%8C-%D9%BE%D8%B3-%D8%A7%D8%B2-%D8%AC%D9%86%DA%AF-%D8%AF%D8%B1-%D8%A7%DB%8C%D8%B1%D8%A7%D9%86-%D9%85%D8%B3%D8%AA%D8%B6%D8%B9%D9%81%DB%8C%D9%86-%D8%B1%D8%A7-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T18:24:00+00:00"/>
    <meta property="og:title" content="راغفر: دولت‌های پس از جنگ در ایران، مستضعفین را فراموش کردند"/>
    <meta property="og:description" content="عضو هیئت علمی دانشگاه الزهرا(س) گفت: پس از جنگ سیاست‌هایی که متکی بر حمایت از محرومان و مستضعفان و متکی به نیرو‌های زحمتکش جامعه بود، جای خود را به سیاست‌های کارآفرین و صاحبان سرمایه داد."/>
  </head>
  <body>
    <article>
      <h1>راغفر: دولت‌های پس از جنگ در ایران، مستضعفین را فراموش کردند</h1>
      <h2>عضو هیئت علمی دانشگاه الزهرا(س) گفت: پس از جنگ سیاست‌هایی که متکی بر حمایت از محرومان و مستضعفان و متکی به نیرو‌های زحمتکش جامعه بود، جای خود را به سیاست‌های کارآفرین و صاحبان سرمایه داد.</h2>
      <address>
        <time datetime="2019-11-24T18:24:00+00:00">24 Nov 2019, 18:24</time>
      </address>
      <figure>
        <img src="https://snn.ir/files/fa/news/1398/9/3/848103_364.jpg"/>
      </figure>
      <p>وی با بیان اینکه پس از جنگ و تغییر سیاست‌های اقتصادی تصمیماتی اتخاذ شد که به نفع کسانی بود که در قدرت بودند، افزود: با این سیاست‌ها سیاست‌های دولتی به اقوام و دوستان صاحبان قدرت واگذار شد.</p>
      <p>راغفر از بانک‌های خصوصی به عنوان یکی از غده‌های سرطانی اقتصاد کشور نام برد و گفت: بانک‌های خصوصی رباخواری را گسترش دادند و فعالیت‌های نامولد و سوداگری را در حوزه خرید و فروش زمین و مسکن رواج داده اند و به جای تامین مالی تولید به حمایت از واردات کالای لوکس پرداختند. <br/><br/>استاد اقتصاد دانشگاه الزهرا (س) با اشاره به اینکه اقدامات بانک‌های خصوصی باعث شد تا منابع بزرگی از سرمایه‌های مردم در صندوق‌ها مفقود شود، اضافه کرد: افزایش قیمت ارز جبران کننده بی انضباطی مالی دولت‌هایی بوده که با کسری بودجه بزرگ روبرو بوده اند. <br/><br/>وی با اشاره به اینکه نظام بانکی با پول مردم علیه منافع مردم تصمیم می‌گیرد، تصریح کرد: دولت دوازدهم در سال ۹۶ تصمیم گرفت که برای تامین کسری بودجه و جایگزینی پول‌های مفقود شده در صندوق‌ها قیمت ارز را افزایش دهد و در همین راستا ذخایر بزرگی از معادن طلا را ذوب کردند و قیمت سکه یک میلیون و ۵۰۰ هزار تومانی را به ۵ میلیون تومان افزایش دادند و سود آن به جیب بانک‌ها رفت. <br/><br/>راغفر با اشاره به اینکه دولت کنونی با سیاست‌های اقتصادی که وضع می‌کند برای دولت بعدی نیز تصمیم گیری می‌کند که منابع کشور در کجا صرف شود، اظهار کرد: قطعا دولت بعدی هم دچار مشکلات فعلی می‌شود و، چون می‌خواهد در دور بعد در انتخابات ریاست جمهوری موفق شود پس در کوتاه مدت نمی‌تواند مشکلات را حل کند. <br/><br/>این استاد اقتصاد با بیان اینکه افزایش قیمت حامل‌های انرژی و افزایش قیمت ارز موجب افزایش هزینه‌های تولید می‌شود، تصریح کرد: در این سه دهه بخش عمده‌ای از طبقه متوسط جامعه هم فقیر شده اند به گونه‌ای که امروز کار به جایی رسیده که بسیاری از خانواده‌ها در آستانه فقر هستند و حتی شاهدیم که طبقات فقیر از فروش کلیه به فروش فرزندان خود روی آورده اند. <br/><br/>وی با تاکید بر اینکه ادامه سیاست‌های اقتصادی اجرا شده پس از جنگ می‌تواند به تعطیلی بیشتر بخش‌های مولد در جامعه منجر شود، اظهار کرد: تعطیلی بخش‌های مولد می‌تواند به گسترش بیکاری و فقر منجر شود و قطعا با ادامه این روند باید منتظر انفجاری بسیار گسترده‌تر و غیر قابل کنترل‌تر باشیم. <br/><br/>وی فساد را محصول نابسامانی‌ها دانست و افزود: مردم نیازمند یارانه نقدی نیستند مردم نیازمند شغل هستند و این تعهدی است که دولت طبق قانون اساسی به مردم داده است. <br/><br/>راغفر با اشاره به عدم تصویب طرح مالیات عایدی بر سرمایه در مجلس تصریح کرد:، چون نمایندگان خود درگیر خرید و فروش زمین و مسکن هستند این گونه طرح‌ها را تصویب نمی‌کنند.<br/><br/>این استاد دانشگاه با اشاره به اجرای طرح سهمیه بندی سوخت تصریح کرد: سهمیه بندی سوخت تصمیم نابخردانه‌ای بود که توسط سران قوا گرفته شد.<br/><br/>وی با طرح این سوال که چرا اعتراضات مردمی پس از افزایش قیمت بنزین در مناطق محروم شکل گرفت تصریح کرد: مردم مناطق محروم چیزی برای از دست دادن ندارند چرا که ما همه داشته‌های آن‌ها را در این سی سال مصطهلک کرده ایم در هر حال نیازمند بازنگری در سیاست‌های اقتصادی مخرب هستیم البته این سیاست‌ها به کشور‌های صنعتی دنیا نیز ضربه زده اند به گونه‌ای که امروز شاهد پدیده‌های کارتن خوابی در آلمان که صنعتی‌ترین کشور اتحادیه اروپا است، هستیم. <br/><br/>راغفر تصریح کرد: آنچه که در التهابات اخیر بسیار آسیب خورد حجب و حیای گروه‌های فقیر جامعه نسبت به حاکمیت بود و متاسفانه مسئولان ما از فهم این موضوع عاجز بودند و بنده معتقدم که کسانی که بر روی این موضوع صحه گذاشتند باید در صلاحیت سیاسی آن‌ها شک کرد.<br/><br/>وی با تاکید بر اینکه باید از سیاست‌های اصل ۴۴ بازنگری کنیم، چون این اصل اجازه داده تا منابع و معادن به جیب رفقا و دوستان برود، تصریح کرد: متاثر از سیاست‌های اصل ۴۴ بانک‌های دولتی به بخش خصوصی واگذار شدند و فقط یک حزب سیاسی نیمی از پتروشیمی‌های کشور را بلعیده است. <br/><br/>این استاد دانشگاه اظهار کرد: آقایان وعده می‌دهند که ما به شما قول می‌دهیم که تا شب عید افزایش قیمت نداشته باشیم خب این چه حرفی است که گفته می‌شود مگر ما باید همیشه توقع داشته باشیم که تورم یک مسئله دائمی در کشور ما باشد در هر حال این موضوع متاثر از این است که ما یک کشور تولیدکننده نیستیم.<br/><br/>راغفر با اشاره به اینکه سال گذشته فقط رانت ارزی پتروشیمی ها، فولادی‌ها و معدنی‌ها ۴۰۰ هزار میلیارد تومان بوده افزود: فقط ۲۰ شرکت خصولتی فولادی ها، معدنی‌ها و پتروشیمی‌ها ۷۱ هزار میلیارد تومان سود خالص عملیاتی داشته اند. <br/><br/>وی با اشاره به اینکه وقتی پول ملی تحریم می‌شود مردم مجبور می‌شوند که پول خود را به کالا و یا ارز تبدیل کنند، اظهار کرد: دولت محصول بیکاری کشور‌های عربی است چرا که بخشی از نیرو‌های داعش افراد تحصیلکرده در کشور‌های اروپایی بوده اند در هر حال امروز نیز کشور ما تحصیلکرده‌های خود را به آمریکا صادر می‌کند، چون اقتصاد ما به مهندسین تحصیلکرده نیاز ندارد بلکه نیازمند دلال است.</p>
    </article>
  </body>
</html>