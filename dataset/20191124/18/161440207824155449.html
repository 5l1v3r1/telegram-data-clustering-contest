<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/24/premiato-il-progetto-ciclovia-del-cammino-minerario-di-santa-barb-8-956605.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T18:44:40+00:00"/>
    <meta property="og:title" content="Premiato il progetto &quot;Ciclovia del Cammino minerario di Santa Barbara&quot;"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il riconoscimento</h6>
      <h1>Premiato il progetto "Ciclovia del Cammino minerario di Santa Barbara"</h1>
      <h2>Si tratta del percorso di quasi 500 km che si immerge nei sentieri del Sulcis</h2>
      <address><time datetime="2019-11-24T18:44:40+00:00">24 Nov 2019, 18:44</time> by <a rel="author" href="https://www.unionesarda.it/autore/cinzia_simbula/315" target="_blank">Cinzia Simbula</a></address>
      <p>Il progetto ciclovia del Cammino minerario di Santa Barbara piace e conquista riconoscimenti. Quello, giusto per iniziare, del Premio "Go slow Co.Mo.Do.", prestigioso evento italiano rivolto ai migliori progetti dedicati alla realizzazione di itinerari verdi: la prima menzione speciale è stata attribuita proprio al lavoro svolto dal Cirem (Centro interuniversitario ricerche economiche e mobilità, dell'Università di Cagliari) su proposta della Fondazione del Cammino, con il sostegno del centro regionale di Programmazione della Regione.</p>
      <p>Il riconoscimento è stato consegnato nella sede Enit (l'Agenzia italiana del turismo) a Italo Meloni e Giampiero Pinna, rispettivamente direttore del Cirem dell'Università di Cagliari e presidente della Fondazione del Cammino minerario di Santa Barbara. "Una bella notizia - commenta Pinna - che colloca la Sardegna tra le Regioni virtuose del nostro Paese".</p>
      <p>Il Cammino minerario di Santa Barbara è un percorso di quasi 500 chilometri che si immerge nei sentieri del Sulcis-Iglesiente-Guspinese, caratterizzati dalla storia mineraria e dai luoghi di culto dedicati a Santa Barbara, patrona dei minatori. Migliaia di pellegrini lo stanno percorrendo a piedi e il progetto Ciclovia punta a favorire altre forme di mobilità sostenibile in diverse parti del tracciato.</p>
    </article>
  </body>
</html>