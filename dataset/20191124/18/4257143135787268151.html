<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/24/autobalesetben-gyerekeivel-egyutt-sulyosan-megserult-az-elnok-gyermekjogi-megbizottja-ukrajnaban"/>
    <meta property="og:site_name" content="infostart"/>
    <meta property="article:published_time" content="2019-11-24T18:33:01+00:00"/>
    <meta property="og:title" content="Autóbalesetben gyerekeivel együtt súlyosan megsérült az elnök gyermekjogi megbízottja Ukrajnában"/>
    <meta property="og:description" content="Vasárnap Kijev környékén autóbalesetben súlyosan megsérült Mikola Kuleba, az ukrán elnök gyermekjogi megbízottja és vele utazó két fia - hozta nyilvánosságra a Facebookon Anton Herascsenko belügyminiszter-helyettes."/>
  </head>
  <body>
    <article>
      <h1>Autóbalesetben gyerekeivel együtt súlyosan megsérült az elnök gyermekjogi megbízottja Ukrajnában</h1>
      <address><time datetime="2019-11-24T18:33:01+00:00">24 Nov 2019, 18:33</time> by <a rel="author">Infostart / MTI</a></address>
      <h3>Vasárnap Kijev környékén autóbalesetben súlyosan megsérült Mikola Kuleba, az ukrán elnök gyermekjogi megbízottja és vele utazó két fia - hozta nyilvánosságra a Facebookon Anton Herascsenko belügyminiszter-helyettes.</h3>
      <p>A közlés szerint Kulebának és idősebb, nagykorú fiának sérülései olyan súlyosak, hogy jelenleg az intenzív osztályon ápolják őket.</p>
      <p>A baleset körülményeiről a belügyminiszter-helyettes azt írta, hogy az eset a Kijev megyei Csabani faluban történt kora délután. Kuleba Toyota típusú személyautója egy útkereszteződésben ütközött össze egy Volkswagen mikrobusszal, amelyet egy 21 éves fiatalember vezetett. Az ütközésben mindkét sofőr és a megbízott mindkét gyermeke megsérült, kisebbik, még kiskorú fia könnyebben.</p>
      <p>A 47 éves Mikola Kuleba 2014. december 18. óta tölti be az ukrán államfő gyermekjogi megbízottjának tisztét. 2019. május 19-én Petro Porosenko akkori elnök menesztette posztjáról, Volodimir Zelenszkij államfő hivatalba lépése után viszont június 1-jén újra kinevezte őt a tisztségre.</p>
    </article>
  </body>
</html>