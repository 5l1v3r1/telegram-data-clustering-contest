<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843041"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:34:00+00:00"/>
    <meta property="og:title" content="স্থলবন্দরে ‘কেমিক্যাল টেস্টিং ইউনিট’ কেন স্থাপিত হয়নি?"/>
    <meta property="og:description" content="বিদেশ থেকে আমদানি করা ফলে রাসায়নিকের মাত্রা পরীক্ষার জন্য বিভিন্ন স্থলবন্দরে ‘কেমিক্যাল টেস্টিং ইউনিট’ কেন স্থাপন করা হয়নি তার ব্যাখা দিতে জাতীয় রাজস্ব বোর্ডকে (এনবিআর) নির্দেশ দিয়েছেন হাইকোর্ট। আগামী ৫ ডিসেম্বরের মধ্যে এই ব্যাখ্যা দিতে নির্দেশ দেওয়া হয়েছে। বিচারপতি এফআরএম নাজমুল আহাসান ও বিচারপতি কে এম কামরুল কাদেরের হাইকোর্ট বেঞ্চ আজ রবিবার এ আদেশ দেন। রাষ্ট্রপক্ষে আইনজীবী ছিলেন ডেপুটি অ্যাটর্নি জেনারেল ব্যারিস্টার আবদুল্লাহ আল মাহমুদ বাশার। এইচআরপিবির পক্ষে ছিলেন অ্যাডভোকেট মনজিল মোরসেদ। বিএসটিআইয়ের পক্ষে ছিলেন ব্যারিস্টার সরকার এমআর হাসান। হাইকোর্ট গত ২৩ জুন এক আদেশে বিদেশ থেকে আমদানি করা ফলে রাসায়নিকের মাত্রা পরীক্ষার জন্য দেশের সকল বন্দরে যন্ত্র বসাতে প্রয়োজনীয় পদক্ষেপ নিতে এনবিআর চেয়ারম্যানকে এ নির্দেশ দেন। মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশের (এইচআরপিবি) করা এক রিট আবেদনের পরিপ্রেক্ষিতে এ আদেশ দেন। এই নির্দেশ বাস্তবায়ন না করার বিষয়টি রবিবার আদালতের নজরে আনা হলে আদালত এনবিআরের কাছে ব্যাখ্যা চেয়েছেন।   এর আগে গত ২৫ আগস্ট এনবিআরের পক্ষ থেকে হাইকোর্টে দেওয়া এক প্রতিবেদনে…"/>
  </head>
  <body>
    <article>
      <h6 class="kicker">ব্যাখ্যা দিতে এনবিআরকে হাইকোর্টের নির্দেশ</h6>
      <h1>স্থলবন্দরে ‘কেমিক্যাল টেস্টিং ইউনিট’ কেন স্থাপিত হয়নি?</h1>
      <address><time datetime="2019-11-24T18:34:00+00:00">24 Nov 2019, 18:34</time> by <a rel="author">নিজস্ব প্রতিবেদক</a></address>
      <p>বিদেশ থেকে আমদানি করা ফলে রাসায়নিকের মাত্রা পরীক্ষার জন্য বিভিন্ন স্থলবন্দরে ‘কেমিক্যাল টেস্টিং ইউনিট’ কেন স্থাপন করা হয়নি তার ব্যাখা দিতে জাতীয় রাজস্ব বোর্ডকে (এনবিআর) নির্দেশ দিয়েছেন হাইকোর্ট। আগামী ৫ ডিসেম্বরের মধ্যে এই ব্যাখ্যা দিতে নির্দেশ দেওয়া হয়েছে।</p>
      <p>বিচারপতি এফআরএম নাজমুল আহাসান ও বিচারপতি কে এম কামরুল কাদেরের হাইকোর্ট বেঞ্চ আজ রবিবার এ আদেশ দেন। রাষ্ট্রপক্ষে আইনজীবী ছিলেন ডেপুটি অ্যাটর্নি জেনারেল ব্যারিস্টার আবদুল্লাহ আল মাহমুদ বাশার। এইচআরপিবির পক্ষে ছিলেন অ্যাডভোকেট মনজিল মোরসেদ। বিএসটিআইয়ের পক্ষে ছিলেন ব্যারিস্টার সরকার এমআর হাসান।</p>
      <p>হাইকোর্ট গত ২৩ জুন এক আদেশে বিদেশ থেকে আমদানি করা ফলে রাসায়নিকের মাত্রা পরীক্ষার জন্য দেশের সকল বন্দরে যন্ত্র বসাতে প্রয়োজনীয় পদক্ষেপ নিতে এনবিআর চেয়ারম্যানকে এ নির্দেশ দেন। মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশের (এইচআরপিবি) করা এক রিট আবেদনের পরিপ্রেক্ষিতে এ আদেশ দেন। এই নির্দেশ বাস্তবায়ন না করার বিষয়টি রবিবার আদালতের নজরে আনা হলে আদালত এনবিআরের কাছে ব্যাখ্যা চেয়েছেন।  </p>
      <p>এর আগে গত ২৫ আগস্ট এনবিআরের পক্ষ থেকে হাইকোর্টে দেওয়া এক প্রতিবেদনে বলা হয়, এনবিআরের অধীনে ঢাকা, চট্টগ্রামসহ সারাদেশে ৬টি কাস্টম হাউজ এবং ১৪টি শুল্ক স্টেশনের মাধ্যমে ফল আমদানির সুযোগ রয়েছে। তবে ৬টি কাস্টম হাউজের মধ্যে চট্টগ্রাম ও ঢাকার মাধ্যমে ফল আমদানি করা হয়। এরমধ্যে চট্টগ্রামে একটি অত্যাধুনিক রাসায়নিক ল্যাব রয়েছে। ঢাকা কাস্টম হাউজে নিজস্ব কোনো রাসায়নিক পরীক্ষাগার না থাকায় কৃষি মন্ত্রণালয়ের উদ্ভিদ সংগনিরোধ অফিসে আমদানি করা ফল পরীক্ষা করা হয়। আর মোংলা ও বেনাপোল কাস্টম হাউজের মাধ্যমে ফল আমদানি না হলেও এই দুটো কাস্টম হাউজেই রাসায়নিক পরীক্ষাগার রয়েছে এবং ভবিষ্যতে ফল আমদানি হলে তা রাসায়নিক পরীক্ষা করার সুযোগ রয়েছে।</p>
      <p>এ ছাড়া দেশের বিভিন্ন অঞ্চলে যে ১৪টি শুল্ক স্টেশন সচল রয়েছে তারমধ্যে ভোমরা, বুড়িমারি, হিলি, বাংলাবন্ধা, সোনামসজিদ, শ্যাওলা, তামাবিল, বিবিরবাজার ও টেকনাফের মাধ্যমে ফল আমদানি হয়ে থাকে। এখানে স্থানীয় উপজেলা স্বাস্থ্য ও পরিবার পরিকল্পনা কর্মকর্তার কার্যালয়ের স্যানিটারি ইন্সপেক্টর ফরমালিন টেস্টার দ্রবণ দিয়ে আমদানি করা ফল পরীক্ষা করা হয়।</p>
    </article>
  </body>
</html>