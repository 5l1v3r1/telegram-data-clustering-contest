<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/0nzG8o/solskjaer-fryktet-det-verste-foer-united-comebacket-kunne-byttet-ut-a"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T18:26:42+00:00"/>
    <meta property="og:title" content="United-seieren glapp på overtid"/>
    <meta property="og:description" content="Ole Gunnar Solskjær øynet tre viktige poeng etter en mesterlig opphenting, men Manchester United-seieren glapp helt på tampen."/>
  </head>
  <body>
    <article>
      <h1>United-seieren glapp på overtid</h1>
      <h2>Ole Gunnar Solskjær øynet tre viktige poeng etter en mesterlig opphenting, men Manchester United-seieren glapp helt på tampen.</h2>
      <address><time datetime="2019-11-24T18:26:42+00:00">24 Nov 2019, 18:26</time> by <a rel="author">Bernt Harald Brennevann</a></address>
      <p>
        <b>Sheffield United – Manchester United 3–3</b>
      </p>
      <p>Det ble høydramatisk i flomlyset på Bramall Lane. Manchester United-spillerne trodde de var på vei mot en kjærkommen borteseier etter tre mål på syv minutter, men i siste ordinære minutt kom 3–3-målet som spolerte gleden.</p>
      <p>Oliver McBurnie var mannen som utlignet for Sheffield United. Videodommerne sjekket målet for hands, men valgte til slutt å godkjenne det.</p>
      <p>Med under 20 minutter igjen lå gjestene fra Manchester fortsatt under 0–2 uten å ha fått til noe som helst, men Brandon Williams’ pene redusering snudde kampen helt på hodet.</p>
      <p>19-åringen skjøt på volley og sendte en suser i lengste hjørne. Fem minutter senere var det nok en unggutt som sto frem. Spisstalentet Mason Greenwood hadde ikke vært lenge på banen før han skled inn 2–2 på en ball fra Marcus Rashford.</p>
      <p>– Solskjær får betalt for grepene sine, sa TV 2s ekspertkommentator Nils Johan Semb under kampen.</p>
      <p>Sheffield United hadde vunnet samtlige kamper i høst der de hadde gått opp i ledelsen, men søndag sprakk det skikkelig for Chris Wilders menn. I det 79. minutt la Rashford på til 3–2 på en pasning fra Daniel James.</p>
      <ul>
        <li>
          <b>SETT DENNE? </b>
          <a href="https://www.bt.no/sport/i/7015ow/mourinho-fikk-droemmestart-paa-tottenham-karrieren-det-viktigste-var">Mourinho fikk drømmestart på Tottenham-karrieren: – Det viktigste var ikke å vinne med tre-fire mål</a>
        </li>
      </ul>
      <figure>
        <img src="https://images.sacdn.no/v2/images/a682bf8c-d038-455f-bf0f-5bb3bdef33c4?fit=crop&amp;h=1264&amp;w=1900&amp;s=6b79ba4a068cc3459b8588ce043fe2bbda70ebfc"/>
        <figcaption>Marcus Rashford jubler for scoringen som Manchester United-fansen trodde ville gi en viktig borteseier.<cite>ANDREW YATES / REUTERS / NTB SCANPIX</cite></figcaption>
      </figure>
      <h3>Skral borteform</h3>
      <p>Tidligere i kampen hadde John Fleck og Lys Mousset gitt Sheffield United en fullt fortjent 2–0-ledelse. Etter kampen var ikke Solskjær redd for å si hva han mente om bortelagets prestasjon før comebacket.</p>
      <p>– Jeg kunne byttet ut alle sammen i pausen, bortsett fra keeperen (David de Gea). Så enkelt er det faktisk. Du må gjøre deg fortjent til å vinne en kamp, og vi hadde ingen rett til å vinne denne kampen på det tidspunktet, sa Solskjær til <a href="https://www.vg.no/sport/fotball/i/LAQ5rR/solskjaer-avsloerer-raseri-i-garderoben-jeg-kunne-byttet-ut-alle-sammen?utm_source=vgfront&amp;utm_content=row-1">VG</a>.</p>
      <p>Kristiansunderen la til han var både sint og frustrert under pausepraten. Kampen ga han vonde minner fra 0–4-tapet for Everton i april.</p>
      <p>– Jeg vet ikke hvordan jeg skal beskrive følelsene mine, men jeg måtte vekke dem opp og gjøre noe med det.</p>
      <p>Med poengdelingen fortsetter Solskjærs borteproblemer. På de elleve siste ligakampene utenfor Old Trafford har Manchester United kun vunnet én gang. De øvrige har endt med fire uavgjorte og seks tap.</p>
      <p>Etter 13 runder ligger storklubben på niendeplass med 17 poeng. Opprykkslaget Sheffield United har ett poeng mer og ligger tre plasser høyere på tabellen.</p>
      <figure>
        <img src="https://images.sacdn.no/v2/images/e9a778e7-035b-4429-915e-fa4dd375f4ec?fit=crop&amp;h=1229&amp;w=1900&amp;s=7b52c1a6a5271f95cfcc4b6ee3299ceb332092ce"/>
        <figcaption>Ole Gunnar Solskjær hadde mye å tenke på under Manchester Uniteds dramatiske 3–3-kamp søndag.<cite>ANDREW YATES / REUTERS / NTB SCANPIX</cite></figcaption>
      </figure>
      <h3>Energisk hjemmepublikum</h3>
      <p>Sheffield United tok ledelsen etter snaut 20 minutter. Det skjedde da John Fleck scoret på returen etter en beinparade fra gjestenes stjernekeeper David de Gea. I forkant ble Phil Jones fraløpt av Lys Mousset og gikk i bakken etter en duell. Han ropte forgjeves på frispark.</p>
      <p>2–0 kom da Andreas Pereira tidlig i annen omgang mistet ballen, og det utnyttet Sheffield United. Mousset fikk tid og rom til å skyte. David de Gea kastet seg ned, men nådde ikke frem.</p>
      <p>Hjemmelaget struttet av selvtillit, og på tribunene var det en energisk atmosfære. Manchester United så helt rådville ut.</p>
      <figure>
        <img src="https://images.sacdn.no/v2/images/5180549c-4894-4a39-99f2-a4ea8e94bd44?fit=crop&amp;h=1155&amp;w=1896&amp;s=5935cf0ee567d65507fa5848bd5793e6bd94f3d0"/>
        <figcaption>John Fleck jubler for scoring mot Manchester United.<cite>CARL RECINE / REUTERS / NTB SCANPIX</cite></figcaption>
      </figure>
      <h3>Tapte midtbanekrigen</h3>
      <p>Det ble tidlig klart at Solskjærs menn kom til å få en røff kveld. Sheffield United føk ut i høyt press og spilte en direkte fotball gjestene ikke var i nærheten av å ha et motsvar på.</p>
      <p>Hjemmelagets fysiske og aggressive kampplan ga Manchester United konstant problemer. I tillegg har Solskjærs utvalgte sjelden vært mer upresise enn det de var i første omgang.</p>
      <p>Det hjalp heller ikke at bortelaget kom til kampen med en skadeskutt midtbane. Scott McTominay har vært sentral i Uniteds oppsving etter en fæl seriestart, men skotten er for tiden ute med en vond ankel. I tillegg var Paul Pogbas kreativitet igjen dypt savnet.</p>
      <ul>
        <li>
          <b>LES MER: </b>
          <a href="https://www.bt.no/sport/i/mREB61/derfor-er-solskjaer-glad-for-at-mourinho-gikk-til-tottenham-bra-for">Derfor er Solskjær glad for at Mourinho gikk til Tottenham: – Bra for meg</a>
        </li>
      </ul>
      <h3>Under press</h3>
      <p>Allerede før 1–0-scoringen måtte de Gea gjøre en eminent dobbeltredning. Tonen var satt, og lydnivået på Bramall Lane eksploderte for første gang i kampen.</p>
      <p>Manchester Uniteds snuoperasjon var svært overraskende. Ingen kunne se den komme etter det som ble prestert på banen</p>
      <p>– Det var så tannløst og svakt så lenge, at det var ingenting som tilsa at de skulle komme tilbake, sa Brede Hangeland i TV 2-studioet.</p>
      <p>Litt typisk for sesongen ble det likevel ingen trepoenger for Ole Gunnar Solskjær.</p>
      <p>Nordmannen må fremover leve med et konstant press hver gang Manchester United ikke vinner. Særlig nå som Mauricio Pochettino er arbeidsledig etter sparkingen i Tottenham.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
        <a href="https://www.bt.no/nyheter/lokalt/i/3JKE5d/vurderer-aa-vrake-tunnelprosjekt-paa-grunn-av-hoeye-bompenger"/>
        <a href="https://www.bt.no/sport/i/3JKEp9/trenerens-stilling-kan-ikke-vaere-ferdigsnakket-ikke-naar-brann-rakner"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
        <a href="https://www.bt.no/utenriks/i/Ad5PLn/barn-mistet-livet-da-isskulptur-kollapset-paa-julemarked"/>
      </related>
      <ol>
        <li>
          <a href="https://www.bt.no/tag/Manchester_United">Manchester United</a>
        </li>
        <li>
          <a href="https://www.bt.no/tag/Sheffield_United_FC">Sheffield United FC</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
        <li>
          <a href="https://www.bt.no/tag/Ole_Gunnar_Solskj%C3%A6r">Ole Gunnar Solskjær</a>
        </li>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
      </ol>
    </article>
  </body>
</html>