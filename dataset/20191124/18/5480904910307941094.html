<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hokejiste-plzne-vyhrali-ve-vitkovicich-5-0-kracik-dal-hattrick/1824763?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T18:19:00+00:00"/>
    <meta property="og:title" content="Hokejisté Plzně vyhráli ve Vítkovicích 5:0, Kracík dal hattrick"/>
    <meta property="og:description" content="Ostrava - Hokejisté Plzně zvítězili ve 21. kole extraligy na ledě Vítkovic 5:0 a posunuli se v tabulce soutěže před Mladou Boleslav. Výhru hostí řídil útočník Jaroslav Kracík, který proti ostravskému celku skóroval hned třikrát. Čtvrté čisté konto v sezoně si připsal brankář Dominik Frodl."/>
  </head>
  <body>
    <article>
      <h1>Hokejisté Plzně vyhráli ve Vítkovicích 5:0, Kracík dal hattrick</h1>
      <address><time datetime="2019-11-24T18:19:00+00:00">24 Nov 2019, 18:19</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Hokejisté Plzně zvítězili ve 21. kole extraligy na ledě Vítkovic 5:0 a posunuli se v tabulce soutěže před Mladou Boleslav. Výhru hostí řídil útočník Jaroslav Kracík, který proti ostravskému celku skóroval hned třikrát. Čtvrté čisté konto v sezoně si připsal brankář Dominik Frodl.</p>
      <slideshow>
        <figure>
          <img src="https://i3.cn.cz/6/1574619342_P201911240633801.jpg"/>
        </figure>
        <figure>
          <img src="https://i3.cn.cz/6/1574616596_P201911240588601.jpg"/>
        </figure>
        <figure>
          <img src="https://i3.cn.cz/6/1574616615_P201911240589201.jpg"/>
        </figure>
        <figure>
          <img src="https://i3.cn.cz/6/1574615741_P201911240578101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Je zvláštní, že jsem dal tři góly zrovna já. Je to výjimečné, nejsem totiž moc velký střelec. Každopádně jsem rád, že to tam napadalo a vyhráli jsme," řekl Kracík, jenž měl před utkáním na svém kontě jen jeden gól.</p>
      <p>Západočeši začali lépe a hned v úvodu šli do vedení. Byť jejich přesilovka byla dlouho kostrbatá a domácí tým ji úspěšně narušoval výborným forčekingem, zvládla ji Plzeň využít. Budík dělovkou od modré čáry trefil Kvasničku, puk se odrazil k Čerešňákovi, jenž přihrávkou z otočky našel volného Kodýtka, a ten střelou bez přípravy propálil brankáře Svobodu.</p>
      <p>Vítkovice mohly záhy srovnat. Lotyšský útočník Razgals si přihrávkou zpoza branky všiml Deje, jeho ránu z první ovšem gólman Frodl reflexivně vyrazil mimo. Indiáni měli v průběhu první části mírně navrch a na závěr úvodní dvacetiminutovky si schovali druhý zásah. Přesně 45 sekund před první přestávkou Gulaš chytrou nahrávkou vysunul Kracíka, který kličkou do forhendu překonal Svobodu.</p>
      <p>Ve vyrovnané druhé třetině gól nepadl. Čekalo se, zda Vítkovice dokážou nepříznivý vývoj utkání otočit podobně jako proti Pardubicím či Kometě, ale to se nestalo. Lídr kanadského bodování extraligy Gulaš totiž hned zkraje třetí části přidal třetí gól, pak se dvakrát v rozmezí necelých čtyř minut trefil Kracík a završil svůj hattrick.</p>
      <p>"U prvního mi to Milan Gulaš hezky prohodil a jel jsem sám. Při druhém gólu to byla střela pod víko, trefil jsem to náhodně. A třetí? To byl námaz od gólmana," popsal Kracík své trefy.</p>
      <p>Zlomení Ostravané nedokázali skórovat a podruhé za sebou prohráli. Naopak Plzeň po dvou porážkách v nejvyšší soutěži po vítězství 5:0 opět naplno bodovala. Na ledě Vítkovic vyhrála po více než roce.</p>
      <p>"Pro nás je to ostudný výsledek a tím pádem i výkon. S příležitostmi, které jsme si vytvořili, jsme naložili strašně špatně. Dostali jsme lekci z přechodu středního pásma, kde byli plzeňští hráči smrtelní," řekl trenér domácích Pavel Trnka</p>
      <h3>Hlasy po utkání:</h3>
      <p><b>Pavel Trnka</b> (Vítkovice): <i>"Pro nás je to ostudný výsledek a tím pádem i výkon. S příležitostmi, které jsme si vytvořili, jsme naložili strašně špatně. Dostali jsme lekci z přechodu středního pásma, kde byli plzeňští hráči smrtelní. Navíc velmi dobře naložili se svými šancemi. Ostudný výsledek po ostudném výkonu."</i></p>
      <p><b>Jiří Hanzlík</b> (Plzeň): <i>"Pro vývoj utkání bylo důležité, kdo dá první gól a nám se povedlo vstřelit dva. Nakonec z toho je pro Vítkovice až příliš krutý výsledek. Se třetím gólem jsme získali převahu, ale šance byly na obou stranách. My jsme ty své ovšem využili."</i></p>
      <h3>HC Vítkovice Ridera - HC Škoda Plzeň 0:5 (0:2, 0:0, 0:3)</h3>
      <p>Branky a nahrávky: 4. Kodýtek (Čerešňák, Budík), 20. Kracík (Gulaš, Kantner), 46. Gulaš (Kantner, Mertl), 51. Kracík (V. Němec, Rob), 55. Kracík (V. Němec). Rozhodčí: Jeřábek, Kika - Gebauer, Lederer. Vyloučení: Využití: Diváci: 5153.</p>
      <p>Sestavy:</p>
      <p>Vítkovice: M. Svoboda - Kvasnička, Šidlík, Bodák, Trška, D. Krenželok, Výtisk, Gregorc - Schleiss, Roman, Bukarts - P. Zdráhal, Š. Stránský, Lakatoš - Razgals, Mallet, Dej - Guman, Werbik, Baláž. Trenéři: Petr a Trnka.</p>
      <p>Plzeň: D. Frodl - Čerešňák, Budík, Vráblík, Jank, Kaňák, Moravčík - Gulaš, Mertl, Kantner - Rob, Kracík, V. Němec - Eberle, Kodýtek, P. Straka - R. Vlach, Kolda. Trenéři: Čihák, Jiří Hanzlík a J. Špaček.</p>
    </article>
  </body>
</html>