<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/society/bivsh-ekoministyr-vodnata-kriza-v-pernik-e-zaradi-losho-upravlenie-news_1409301.html"/>
    <meta property="og:site_name" content="Actualno.com"/>
    <meta property="article:published_time" content="2019-11-24T18:30:00+00:00"/>
    <meta property="og:title" content="Бивш екоминистър: Водната криза в Перник е заради лошо управление"/>
    <meta property="og:description" content="Водната криза в Перник е в резултат на много лошо управление на всички нива."/>
  </head>
  <body>
    <article>
      <h1>Бивш екоминистър: Водната криза в Перник е заради лошо управление</h1>
      <address><time datetime="2019-11-24T18:30:00+00:00">24 Nov 2019, 18:30</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p>Водната криза в Перник е в резултат на много лошо управление на всички нива. Това заяви в предаването „120 минути” по bTV Евдокия Манева, бивш министър на околната среда и водите в периода 1997-2001 г. и зам.-министър в три правителство. По думите ѝ институциите са проявили безхаберие – от ресорните министерства до кмета. <br/><br/><br/>„Това означава липса на контрол, ниска квалификация на работещите, партийна намеса в кадровата политика и ниска култура на нашето население по отношение на ползване на този ресурс”, коментира Манева. Бившият екоминистър посочи, че всички отговорни са мълчали за проблема с водата. Тя каза още, че сушата не е виновник за ситуацията. Манева заяви, че всеки българин годишно разполага средно с 9 хил. куб. м. вода, което е добър показател, критично е когато тази цифра е под 5 хил.</p>
      <related>
        <a href="https://www.actualno.com/society/kmetyt-na-pernik-bez-dyjdove-naprolet-pak-sme-bez-voda-news_1408685.html"/>
      </related>
      <p>„В Перник много добре са знаели за какво става дума. Кметът си е мълчал, мълчали са хората от Общинския съвет” – не само управляващите, но и опозицията, мълчал е областният управител – тя е тази, която всяка година трябва да подготвя доклад за състоянието на язовира, но прекият виновник са ВиК”, заяви експертът. Според Манева виновник за кризата с водата няма да се намери заради колективната безотговорност. Експертът коментира, че сега ситуацията няма да повтори водния режим в града през 1993 г., когато перничани са ползвали ресурса по график цели две години. „Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват”, допълни тя. По думите ѝ във всяко ВиК-дружество в страната има назначен партиен послушник, който изпълнява решенията на местните партийни величия. Манова заяви, че настоящият областен управител на Перник Ирена Соколова трябва да подаде оставка, отговорност трябва да поемат контролните органи и министерствата. <br/>„И двамата министри през септември месец на въпроси в Народното събрание оптимимистично отговарят, че там няма проблем. Значи някой ги е излъгал. Трябва се открие кой е този партиен шеф, който е наредил тази информация да не стигне до хората. Това е глупаво решение, защото никой не забравя такива нелепи неща”, каза Манова.</p>
    </article>
  </body>
</html>