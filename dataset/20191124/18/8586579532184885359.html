<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/penceten-erbilde-yeni-kurt-hamlesi-257765h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T18:15:00+00:00"/>
    <meta property="og:title" content="Pence'ten Erbil'de yeni Kürt hamlesi"/>
    <meta property="og:description" content="ABD Başkan Yardımcısı Mike Pence yaklaşık iki aydır hükümet karşıtı protesto eylemlerine sahne olan Irak'a sürpriz bir ziyaret gerçekleştirdi."/>
  </head>
  <body>
    <article>
      <h1>Pence'ten Erbil'de yeni Kürt hamlesi</h1>
      <address><time datetime="2019-11-24T18:15:00+00:00">24 Nov 2019, 18:15</time> by <a rel="author">Yeni Çağ Gazetesi</a></address>
      <p>
        <b>ABD Başkan Yardımcısı Mike Pence yaklaşık iki aydır hükümet karşıtı protesto eylemlerine sahne olan Irak'a sürpriz bir ziyaret gerçekleştirdi.</b>
      </p>
      <p>Ziyareti sırasında Irak Başbakanı Adil Abdulmehdi ile telefonda görüşmeyi tercih eden Pence, Erbil'e giderek peşmergebaşı Neçirvan Barzani ile bir araya geldi.</p>
      <p>Pence, Barzani ile yaptığı görüşmenin başında, "Başkan Donald Trump adına ABD ve bölgedeki Kürt hakları arasındaki güçlü bağları pekiştirme fırsatı bulmaktan duyduğu memnuniyeti" dile getirdi.</p>
      <p>Washington'un Pence ile yaptığı bu hamlenin, Irak'ın kuzeyindeki peşmerge yönetimi ile Suriye'deki YPG/PKK'nın birleştirilmesi planını pekiştirme amacı taşıdığı ifade ediliyor. Konuya yakın çevreler tarafından Pence'in bu ziyareti "konuyla ilgili ısınma turları" diye değerlendirildi.</p>
      <p>Irak Cumhurbaşkanlığı ofisinden yapılan açıklamada ise Pence'in Irak ziyareti hakkında bilgi sahibi olunmadığı, bu nedenle bir görüşmenin planlanmadığı aktarıldı. Iraklı bir hükümet yetkilisi, "(Başbakan ile) telefonda görüştüğü için toplantı yapılmayacak" dedi. Pence, Irak ziyareti kapsamında ülkenin batısındaki Enbar vilayetindeki Aynu'l Esad Askeri Üssü'nde görev yapan ABD askerlerini ziyaret etti. Pence, ABD'li askerleri ziyaret ettikten sonra gazetecilere açıklamalarda bulundu. Irak Başbakanı Abdulmehdi ile yaptığı telefon görüşmesinin içeriği hakkında bilgi paylaşımında bulunan Pence, "Başbakan Abdulmehdi ile Irak'ta son birkaç haftadır devam eden protestoları konuştuk. Bana şiddetten uzak durulması için çalıştıklarını söyledi. İran'daki gösterileri de ele aldık" ifadelerini kullandı. Abdulmehdi'nin, kendisine Irak'ta demokratik sürecin bir parçası olarak barışçıl gösteriler düzenleyen göstericilere saygı duyulup korunacağı sözünü verdiğini belirten Pence, "Ben de kendisini, göstericilerin reform taleplerine kulak vermesi konusunda teşvik ettim" dedi. Pence şunları kaydetti: "İran'ın Irak'taki kötü etkisini göz önünde bulunduruyoruz. Başbakan Abdulmehdi ile bunu konuştuk."</p>
      <related>
        <a href="https://www.yenicaggazetesi.com.tr/mike-penceten-iraka-surpriz-ziyaret-257608h.htm"/>
        <a href="https://www.yenicaggazetesi.com.tr/abd-heyeti-gorusme-boyunca-pkk-ile-irtibat-halindeydi-252941h.htm"/>
        <a href="https://www.yenicaggazetesi.com.tr/sinir-otesi-operasyonun-bilindik-finali-amerikalilar-gelir-ve-operasyon-biter-252859h.htm"/>
        <a href="https://www.yenicaggazetesi.com.tr/cavusoglundan-ilginc-pence-tasviri-252824h.htm"/>
      </related>
    </article>
  </body>
</html>