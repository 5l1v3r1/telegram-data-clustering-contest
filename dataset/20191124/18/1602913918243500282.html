<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/catalin-radulescu-deputat-psd-acuza-fraudarea-votului-in-diaspora-nu-era-nimeni-in-sectiile-de-vot-din-marea-britanie-18612079"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T18:40:59+00:00"/>
    <meta property="og:title" content="Cătălin Rădulescu, deputat PSD, acuză fraudarea votului în Diaspora: Nu era nimeni în secţiile de vot din Marea Britanie"/>
    <meta property="og:description" content="Cătălin Rădulescu a declarat că votul în Diaspora a fost fraudat. Deputatul PSD a precizat că are verişori în Marea Britanie, Franţa şi Germania care i-au spus că atunci când au fost să voteze nu era nimeni în secţiile de votare de acolo."/>
  </head>
  <body>
    <article>
      <h1>Cătălin Rădulescu, deputat PSD, acuză fraudarea votului în Diaspora: Nu era nimeni în secţiile de vot din Marea Britanie</h1>
      <address><time datetime="2019-11-24T18:40:59+00:00">24 Nov 2019, 18:40</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Cătălin Rădulescu a declarat că votul în Diaspora a fost fraudat. Deputatul PSD a precizat că are verişori în Marea Britanie, Franţa şi Germania care i-au spus că atunci când au fost să voteze nu era nimeni în secţiile de votare de acolo.</p>
      <p>„În Diaspora noi am primit o mulţime de mesaje, filme, al înţeles. Eu de exemplu am trei, patru verişori care stau unul în Marea Britanie, unul în Germania, unul în Franţa. A fost fiecare în secţia de votare să voteze, nu era nimeni. După care aflăm că sunt 100.000 de voturi în ultima oră. 100.000 de voturi împărţit la 800 de secţii de votare înseamnă că au votat două persoane pe minut. Faceţi şi dvs un calcul. Eu am văzut ce s-a întâmplat în ultima oră. Nu, n-avem din păcate reprezentanţi în secţiile de votare. Noi avem în 60 de secţii de votare din 800 reprezentanţi. Eu aşa cred că acolo a fost fraudă”, a afirmat Cătălin Rădulescu, duminică seara la sediul PSD.</p>
      <p>Social-democratul e de părere că PSD trebuie să lupte până în ultimul moment.</p>
      <p>„Noi spunem să luptăm până în ultimul moment. Noi ştim că trebuie să tragem fiecare om pentru fiecare vot. Urnele se închid la ora 21.00. Depinde cât s-a tras în ultimele două ore. Dacă trage fiecare acum. Fiecare trebuia să se mobilizeze şi să mobilizeze electoratul”, a conchis Rădulescu.</p>
      <p>Un număr de 900.300 de români au votat în străinătate până duminică la ora 20.00, în cel de-al doilea tur al alegerilor prezidenţiale, potrivit datelor Biroului Electoral Central (BEC). Cei mai mulţi votanţi, până în prezent, sunt la o secţie din Londra, şi anume 7.773 de votanţi. Multe persoane au votat şi la Bruxelles - 5.963 şi respectiv în Chişinău - 4.512.</p>
      <p>Până la ora 20.00, cei mai mulţi românii au votat în Italia - 185.171, Marea Britanie – 156.066, în Germania – 150.161 şi în Spania – 124.402, conform BEC.</p>
    </article>
  </body>
</html>