<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/8mLQdQ/Ble-overrasket-av-FIS-forbudet-Frykter-juksemakere"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T18:46:23+00:00"/>
    <meta property="og:title" content="Ble overrasket av FIS-forbudet: Frykter juksemakere"/>
    <meta property="og:description" content="Det internasjonale skiskytterforbundet ble tatt på sengen av FIS-forbudet mot fluorsmurning."/>
  </head>
  <body>
    <article>
      <h1>Ble overrasket av FIS-forbudet: Frykter juksemakere</h1>
      <h2>Det internasjonale skiskytterforbundet ble tatt på sengen av FIS-forbudet mot fluorsmurning.</h2>
      <address><time datetime="2019-11-24T18:46:23+00:00">24 Nov 2019, 18:46</time> by <a rel="author">Kurt B. M. Haugli</a></address>
      <p>Nå skal også Det internasjonale skiskytterforbundet vurdere forbud mot fluorsmøring. Det skjer allerede kommende uke. Men hvordan juksemakere skal avsløres bekymrer både IBU-topp og Therese Johaug.</p>
      <p>Lørdag bestemte Det internasjonale skiforbundet (FIS) seg for totalforbud mot fluorsmøring. Den omstridte skismøringen som gir suveren gli på enkelte fører, er giftig og miljøfarlig.</p>
      <p>Dette kunne ikke FIS leve med, og vedtok på et møte lørdag totalforbud mot alle typer fluor fra og med neste sesong.</p>
      <p>– Det er overraskende at det kom så raskt, sier Tore Bøygard til Aftenposten. Den tidligere norske skiskytterpresidenten sitter i styret til Det internasjonale skiskytterforbundet (IBU).</p>
      <p>
        <a href="https://www.bt.no/sport/i/P9Lyl0/fis-vedtok-totalt-fluorforbud-fra-neste-aar">Les også<br/>FIS vedtok totalt fluorforbud fra neste år</a>
      </p>
      <figure>
        <img src="https://images.sacdn.no/v2/images/c9a77d6b-6f37-4d20-8fa8-42377c56cd91?fit=crop&amp;h=1259&amp;w=1900&amp;s=2556e55540c48ecfb26e00bcaedcffbb28b3f356"/>
        <figcaption>Tore Bøygard sitter i styret til Det internasjonale skiskytterforbundet (IBU).<cite>Kurt BM Haugli</cite></figcaption>
      </figure>
      <details>
        <summary>Fakta<br/>Fluorforbud</summary>
        <p>FIS vedtok lørdag et totalforbud mot fluor i skismørning i sine konkurranser. Det inkluderer langrenn, alpint, hopp, kombinert, snowboard.</p>
        <p>Vedtaket er mer radikalt enn det forbudet som EU innfører 1. juni 2020. Dette er et direktiv som forbyr produksjon og omsetning av produkter som inneholder en miljøskadelig fluorforbindelse som også brukes i skismøring.</p>
        <p>Forskning har vist at noen fluorforbindelse er helseskadelig og kan føre til fosterskader og kreft. Det er mistanke om at slike stoffer kan påvirke immunforsvaret og gi stoffskiftesykdommer.</p>
        <p>Produsentene av skismørning har de siste årene jobbet hardt for å finne frem til alternative produkter. Men fortsatt er det flurobasert smørning som gir best gli under en del føreforhold.</p>
      </details>
      <h3>Ingen vedtak i IBU</h3>
      <p>I dag har ikke IBU noe vedtak om forbud. Men skiskyting må uansett forholde seg til nye EU/EØS-regler for produksjon av fluor som inneholder såkalte PFAS. Dette er stoffer som brukes i skismøring, kokekar og vanntette tekstiler.</p>
      <p>Beslutningen som FIS nå har gjort innebærer forbud mot bruk av alle typer fluor i skismøring i alle grener (alpint, langrenn, hopp, kombinert snowboard etc.).</p>
      <p>Nå er det store muligheter for at IBU kommer til å følge FIS.</p>
      <p>– Dette blir tema på IBU-styremøtet IBU mandag og tirsdag kommende uke, sier Tore Bøygard.</p>
      <p>
        <a href="https://www.bt.no/sport/i/e8RmXa/fluorfunn-hos-dyr-i-granaasen-vekker-oppsikt-det-er-skremmende">Les også<br/>Fluorfunn hos dyr i Granåsen vekker oppsikt: – Det er skremmende</a>
      </p>
      <h3>Ønsker forbud velkommen</h3>
      <p>Beslutningen om et forbud i FIS har brakt tema om bruk av fluor langt opp på agendaen på det kommende styremøte.</p>
      <p>– Personlig ønsker jeg dette forbudet velkommen. Samtidig må det bli større klarhet i hvordan vi skal teste, og det må bli laget konsekvensregler. Altså man må finne ut hvordan man skal reagere overfør utøvere som bryter et eventuelt forbud, sier Bøygard.</p>
      <p>Han er likevel klar på at det vil komme løsninger både på det ene og det andre. Det finnes vilje til forbud. Utøverne frykter at forbudet kan gi muligheter til de som vil og kan jukse.</p>
      <p>– Det er greit for meg med fluorforbud, men det krever ekstra innsats med tanke på testing. Du må passe på at ingen jukser. Hvis folk skal begynne å mikse, trikse og jukse, da blir det ikke fair. Så lenge det er fair, er det greit med tanke på det helsemessige perspektivet, sa Johaug til NTB. Hun var suveren i begge distanseløpene åpningshelgen på Beitostølen.</p>
      <p>
        <a href="https://www.bt.no/sport/i/Vbr1E1/naa-kan-det-bli-vill-vest-i-skisporten">Les også<br/>KOMMENTAR: «Nå kan det bli vill vest i skisporten»</a>
      </p>
      <figure>
        <img src="https://images.sacdn.no/v2/images/dd95f291-ed80-4d08-a0c3-49b5326c02fc?fit=crop&amp;h=1267&amp;w=1900&amp;s=e29541f6b463a8a458a7c009d23df267b369d54f"/>
        <figcaption>– Det er greit for meg med fluorforbud, men det krever ekstra innsats med tanke på testing. Du må passe på at ingen jukser, sier Johaug.<cite>Terje Pedersen, NTB Scanpix</cite></figcaption>
      </figure>
      <h3>Helse, miljø og kostnader</h3>
      <p>– Det er tre grunner til at vi har vedtatt dette. Det ene er helserisikoen ved bruk av produktene, det andre er at det reduserer kostnadene til skismørning og det tredje er miljøeffekten, sier den norske skipresidenten Erik Røste til NRK.</p>
      <p>Han sitter i det FIS-styret som vedtok forbudet sist lørdag. Norge har vært en pådriver for å få til et forbud.</p>
      <p>FIS har utpekt Atle Skårdal fra alpint og Pierre Mignery fra langrenn til å samarbeide med produsentene for å skape sikre kontrollrutiner og utarbeide et regelverk.</p>
      <p>Den norske langrennslegenden Vegard Ulvang er leder av langrennskomiteen i FIS. Han er svært glad over vedtaket.</p>
      <p>– En stor dag for skisporten, slo han fast etter at forbudet ble vedtatt.</p>
      <p>
        <a href="https://www.bt.no/sport/i/K3XRM4/urovekkende-funn-skismoerere-paa-amatoernivaa-har-helsefarlige-fluorverdi">Les også<br/>Urovekkende funn: Skismørere på amatørnivå har helsefarlige fluorverdier</a>
      </p>
      <h3>Forbud for unge løpere allerede</h3>
      <p>Norges Skiforbund innførte et forbud mot bruk av fluor i årsklassene under 16 år forrige sesong.</p>
      <p>Det ble utført forsøk på testing på fluorbruk under Hovedlandsrennet og Ungdomsbirken forrige sesong. Resultatene den gang var nedslående. Ingen ble straffet etter testingen.</p>
      <p>Det er fortsatt slik at fluorbasert smurning gir betraktelig bedre glid enn andre produkter. Det er spesielt når snøen er fuktig og det er høy luftfuktighet.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/innenriks/i/MRvoJJ/professor-norsk-barnevern-er-i-front-med-barns-rettigheter-det-kan"/>
        <a href="https://www.bt.no/nyheter/lokalt/i/3JKE5d/vurderer-aa-vrake-tunnelprosjekt-paa-grunn-av-hoeye-bompenger"/>
        <a href="https://www.bt.no/sport/i/3JKEp9/trenerens-stilling-kan-ikke-vaere-ferdigsnakket-ikke-naar-brann-rakner"/>
        <a href="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
        <a href="https://www.bt.no/kultur/i/Jowx96/uforstaaelig-at-saa-mange-gaar-i-pausen-paa-peer-gynt-dub"/>
      </related>
      <ol>
        <li>
          <a href="https://www.bt.no/tag/Langrenn">Langrenn</a>
        </li>
        <li>
          <a href="https://www.bt.no/tag/FIS">FIS</a>
        </li>
        <li>
          <a href="https://www.bt.no/tag/Skism%C3%B8ring">Skismøring</a>
        </li>
        <li>
          <a href="https://www.bt.no/tag/Vegard_Ulvang">Vegard Ulvang</a>
        </li>
        <li>
          <a href="https://www.bt.no/tag/Skiskyting">Skiskyting</a>
        </li>
      </ol>
    </article>
  </body>
</html>