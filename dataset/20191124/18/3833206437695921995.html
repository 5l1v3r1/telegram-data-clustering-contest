<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Bezzakonie-v-Stolipinovo--916312"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-24T18:10:00+00:00"/>
    <meta property="og:title" content="Беззаконие в &quot;Столипиново&quot;!"/>
    <meta property="og:description" content="Областният управител Дани Каназирева ще настоява за създаване на комисия с участие на областната упр..."/>
  </head>
  <body>
    <article>
      <h1>Беззаконие в "Столипиново"!</h1>
      <address>
        <time datetime="2019-11-24T18:10:00+00:00">24 Nov 2019, 18:10</time>
      </address>
      <p>Областният управител <a href="https://www.plovdiv24.bg/novini/persons/2599.html">Дани Каназирева</a> ще настоява за създаване на комисия с участие на областната управа, ВиК  ЕООД и община Пловдив за предприемане на конкретни действия за спешно решаване на проблема с изтичането на  питейната  вода в "Столипиново“.</p>
      <p>Въпросът  беше поставен в предаването "Темата на Нова“ по повод на водната криза в Перник.  <a href="https://www.plovdiv24.bg/novini/persons/2599.html">Дани Каназирева</a> бе поканена да участва като председател на Асоциация по ВиК, която  осъществява контрол върху държавното дружество.</p>
      <p>"Първо трябва да се изготви експертно заключение дали жилищните блокове в "Столипиново“ са годни за обитаване, тъй като от години основите им плуват във вода. Да направи ревизия на съществуваща ВиК мрежа и да изготви програма с ясни действия и разписани срокове“, посочи Каназирева.</p>
      <p>Според областния управител темата с огромните загуби на водата е изключително важна. "Проблемът се дължи на години бездействие и е прехвърлян от един мандат на следващия. Няма смисъл да крием, че ценните ресурси се пилеят и е крайно време за решение, още повече, като виждаме какво се случва в други градове, които вече са на режим на водата“, категорична е  <a href="https://www.plovdiv24.bg/novini/persons/2599.html">Дани Каназирева</a>.</p>
      <p>Областният управител цитира годишния отчет на ВиК ЕООД Пловдив за 2018 г., според който загубите на вода в Пловдивска област са 60,37%. Обезпокояващо е, че те имат пряко отношение към цената и качеството  на ВиК услугите и обслужването на населението и бизнеса. За "Столипиново“ дружеството не разполага с конкретни данни, но е сигурно, че загубите там са над средния процент за областта.</p>
      <p>Причините за изтичането на питейната вода в Пловдив и областта са вследствие  предимно на амортизираната ВиК мрежа, неточност на измерване, незаконно потребление и нефактурирани количества.</p>
      <p>За изтичането на водата в "Столипиново" има още една сериозна причина - много водопроводни отклонения са изградени незаконно от ромското население. Голяма част от тръбите минават директно през къщите им, което е напълно незаконосъобразно, тъй като по закон канализация и водопровод се изграждат в публична общинска собственост и ясни отстояния от сградите.  Много от постройките са изградени направо на улицата и няма достъп за автомобили със специален режим, нито за контрол.</p>
      <p>По закон водоснабдителната мрежа на населените места е публична общинска собственост. При теч или авария на водопроводното и канализационното отклонение на блока или във водомерния възел, задължението за ремонт е на  ВиК оператора.</p>
      <p>В случай на аварии в общите сградни ВиК инсталации ремонтът се поема от етажната собственост.</p>
      <p>"Голяма част от жилищата в блоковете с постоянни течове на вода са общински и е логично община Пловдив да бъде инициатор на програма за решаване на проблема. Новата градска управа трябва да намери правилното основание и предприеме конкретни  действи, тъй като проблемът има социален, екологичен и здравен характер“, подчерта Каназирева.</p>
      <p>Според областния управител нито една институция не може сама да се справи, затова е необходимо да се обединят усилията на  всички компетентни институции.</p>
      <p>"Най-после трябва да спре изтичането на питейна вода. ВиК има достатъчно средства и следва целево да инвестира в района, а също така да спре безотчетното прахосване на водата в "Столипоново“. Пример за това е ЕВН. Когато тази компания стана частна, инвестира в района, извади навън електромерите и в голяма степен спря кражбите на ток. Същото трябва да направи и ВиК с помощта и на Общината като собственик на активите и единствена, която може да започне да прилага градоустройствените норми“, коментира <a href="https://www.plovdiv24.bg/novini/persons/2599.html">Дани Каназирева</a>.</p>
    </article>
  </body>
</html>