<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301894/%D8%A8%D8%A7%D8%B2%DA%AF%D8%B4%D8%AA-%D8%B4%D9%87%D8%B1%D8%A7%D9%85-%D9%87%D8%B1%D9%88%DB%8C-%D8%A8%D9%87-%D8%AA%DB%8C%D9%85-%D9%85%D9%84%DB%8C-%DA%A9%D8%A7%D8%B1%D8%A7%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T18:27:36+00:00"/>
    <meta property="og:title" content="بازگشت شهرام هروی به تیم ملی کاراته"/>
    <meta property="og:description" content="رئیس فدراسیون کاراته گفت: تمام اعضای خانواده کاراته باید تلاش کنند تا ‌آرامش این رشته ورزشی حفظ شود زیرا هدف همه ما کسب بیشترین سهمیه در المپیک ۲۰۲۰ توکیو است."/>
  </head>
  <body>
    <article>
      <h1>بازگشت شهرام هروی به تیم ملی کاراته</h1>
      <address>
        <time datetime="2019-11-24T18:27:36+00:00">24 Nov 2019, 18:27</time>
      </address>
      <p>رئیس فدراسیون کاراته گفت: تمام اعضای خانواده کاراته باید تلاش کنند تا ‌آرامش این رشته ورزشی حفظ شود زیرا هدف همه ما کسب بیشترین سهمیه در المپیک ۲۰۲۰ توکیو است.</p>
      <p>به گزارش ایسنا، سیدحسن طباطبایی پس از دیدار با شهرام هروی - سرمربی تیم ملی کاراته - اظهار کرد: تغییرات و رفت و آمدهای مدیریتی در هر سازمان یا فدراسیون ورزشی امری طبیعی است و گاهی برای بهبود شرایط نیاز است تغییراتی انجام شود اما تا بدین لحظه نه فردی به مجموعه کاراته اضافه شده و نه سید شهرام هروی از سمت سرمربیگری تیم ملی استعفا داده است. هروی تا پایان المپیک ۲۰۲۰ توکیو سرمربی تیم ملی کاراته است و در تمرینات تیم ملی نیز شرکت می‌کند.</p>
      <p>وی افزود: هیچ چیز برای فدراسیون کاراته مهمتر از آرامش تیم ملی نیست. در سایه همین آرامش بوده که تیم ملی توانسته نتایج خوبی را بدست آورد. در این بین زحمات کادرفنی و ملی پوشان بر هیچ کس پوشیده نیست. آنها تا به امروز در مسیر کسب سهمیه المپیک ۲۰۲۰ عملکرد خوبی داشته‌اند و باید از این پس نیز تمام توجهشان به مسائل فنی و پرهیز از حواشی باشد.</p>
      <p>طباطبایی خاطرنشان کرد: تمرینات تیم ملی با حضور سید شهرام هروی تا روز سه‌شنبه ادامه خواهد داشت و سپس ملی پوشان برای حضور در هفتمین دوره رقابت‌های لیگ جهانی، راهی مادرید اسپانیا می‌شوند.</p>
      <p>به گزارش ایسنا، رییس فدراسیون کاراته همچنین دقایقی پیش در محل اردوی تیم‌های ملی بانوان و مردان حاضر شد و شهرام هروی نیز در اردو حضور داشت.</p>
      <p>انتهای پیام</p>
    </article>
  </body>
</html>