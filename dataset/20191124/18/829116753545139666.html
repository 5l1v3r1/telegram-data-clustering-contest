<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-finnorszag-levi-alpesi-si-vk-mikulas.html"/>
    <meta property="og:site_name" content="Origo"/>
    <meta property="article:published_time" content="2019-11-24T18:23:00+00:00"/>
    <meta property="og:title" content="A szarvas és a Mikulás is kivonult sívilágkupát nézni"/>
    <meta property="og:description" content="A finnországi Leviben látványos külsőségek közepette kezdődött meg a szezon."/>
  </head>
  <body>
    <article>
      <h1>A szarvas és a Mikulás is kivonult sívilágkupát nézni</h1>
      <address><time datetime="2019-11-24T18:23:00+00:00">24 Nov 2019, 18:23</time> by <a rel="author">Origo</a></address>
      <p>
        <b>Hagyományosan az északi sarkkör felett található Leviben (Finnország) kezdődött el az alpesi síelők 2019-20-as Világkupa sorozata. A versenyzők mellett két főszereplője volt a szombat-vasárnapi viadalnak: Joulupukki (a Mikulás) és a szarvas.</b>
      </p>
      <p>Leviben amúgy nagyon nehéz körülmények várták a versenyzőket. A hóval nem volt gond, az elmúlt hetekben sok esett Lappföldön, de a pályát beterítő köd és az erős havazás alaposan megnehezítette a síelők dolgát. Nem volt nagyon hideg, a mínusz 2 fokos hőmérséklet ideálisnak mondható.</p>
      <p>Az alpesi síelőknél amúgy hagyomány, hogy a finn Lappföldön kezdik meg az idényt, mert itt novemberben is megbízható körülmények várják őket. Persze, volt már olyan, hogy a verseny elmaradt, 2012-ben például egy centi hó sem esett november végén.</p>
      <p>Nem is ez a lényeg, hanem, hogy a szervezők a külsőségekben is igyekeznek felejthetetlenné tenni az eseményt. A mostani idénnyitóra a "szomszédos" (200 km) Rovaniemiből megérkezett a Mikulás, valamint egy közeli szarvasfarmról egy derék jávorszarvas is tiszteletét tette az eredményhirdetéskor.</p>
      <figure>
        <img src="https://cdn.nwmgroups.hu/s/img/i/1911/20191124ski-horizontal1.jpg"/>
        <figcaption>A norvég Henrik Kristoffersen és a Mikulás Leviben<cite>Forrás: AFP/Lehtikuva/Martti Kainulainen</cite></figcaption>
      </figure>
      <p>Vasárnap a norvég Henrik Kristoffersen nyerte a férfi műlesiklást. A 25 éves Kristoffersen pályafutása 19. vk-versenyén diadalmaskodott, ebből 16-odszor szlalomban. Az első futam után még vezető francia Clement Noel mindössze kilenc századmásodperccel szorult a második helyre.</p>
      <figure>
        <img src="https://cdn.nwmgroups.hu/s/img/i/1911/20191124ski-horizontal2.jpg"/>
        <figcaption>Henrik Kristoffersennek a szarvas is gratulált<cite>Forrás: AFP/Lehtikuva/Martti Kainulainen</cite></figcaption>
      </figure>
      <p>Szombaton az első számú esélyes Mikaela Shiffrin nyerte a női műlesiklást  A kétszeres olimpiai és ötszörös világbajnok, az összetett vk-ban címvédő amerikai versenyző rekordot állított fel azzal, hogy 41. szakági világkupa-elsőségét szerezte meg. </p>
      <figure>
        <img src="https://cdn.nwmgroups.hu/s/img/i/1911/20191124ski-horizontal.jpg"/>
        <figcaption>Mikaela Shiffrin, a női műlesiklás győztese egy rénszarvassal Leviben<cite>Forrás: AFP/Lehtikuva/Martti Kainulainen</cite></figcaption>
      </figure>
      <p>A képeket elnézve ez az eredményhirdetés tényleg feledhetetlenül sikerült.</p>
    </article>
  </body>
</html>