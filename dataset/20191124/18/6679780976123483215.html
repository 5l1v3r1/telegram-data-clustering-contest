<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/az-elozetes-becslesek-szerint-az-osztrak-neppart-gyozott-stajerorszagi-tartomanyi-valasztasokon"/>
    <meta property="og:site_name" content="Paraméter"/>
    <meta property="article:published_time" content="2019-11-24T18:17:00+00:00"/>
    <meta property="og:title" content="Az előzetes becslések szerint az Osztrák Néppárt győzött a stájerországi tartományi választásokon"/>
    <meta property="og:description" content="Az Osztrák Néppárt (ÖVP) nyerte meg a vasárnapi stájerországi tartományi választásokat az előzetes becslések szerint, az eddig kormányzó Szociáldemokrata Párt (SPÖ) a második helyen végzett, míg az Osztrák Szabadságpárt (FPÖ) lett a harmadik - közölte az ARGE Wahlen osztrák választáselemző intézet."/>
  </head>
  <body>
    <article>
      <h1>Az előzetes becslések szerint az Osztrák Néppárt győzött a stájerországi tartományi választásokon</h1>
      <h2>Az Osztrák Néppárt (ÖVP) nyerte meg a vasárnapi stájerországi tartományi választásokat az előzetes becslések szerint, az eddig kormányzó Szociáldemokrata Párt (SPÖ) a második helyen végzett, míg az Osztrák Szabadságpárt (FPÖ) lett a harmadik - közölte az ARGE Wahlen osztrák választáselemző intézet.</h2>
      <address>
        <time datetime="2019-11-24T18:17:00+00:00">24 Nov 2019, 18:17</time>
      </address>
      <p>A szeptember 29-i ausztriai parlamenti választásokon is győztes Osztrák Néppárt 36,6 százalékot szerzett, 8,1 százalékponttal többet, mint a legutóbbi, 2015-ös tartományi választásokon. A kormányzó szociáldemokraták viszont csupán 24,4 százalékot értek el (2015: 29,3 százalék), míg a szabadságpárt érzékeny veszteséget volt kénytelen elkönyvelni,  mindössze 16,8 százalékot kapott a 2015-ös 26,8 százalékkal szemben.</p>
      <p>Jól szerepeltek a Zöldek, akik 11,5 százalékot értek el, és ezzel 4,8 százalékkal tudták növelni 2015-ös eredményüket.</p>
      <p>Bejutott még a tartományi parlamentbe a liberális NEOS (Új Ausztria és Liberális Fórum) 5,5 százalékkal és az Osztrák Kommunista Párt (KPÖ) 5,4 százalékkal. Ez a két párt az előző ciklusban nem volt tagja a tartományi törvényhozásnak.</p>
      <p>A becslés tartalmazza a levélszavazatokat is. A 103 ezer kiküldött szavazólapból 90 ezer érvényesen kitöltött szavazólap érkezett vissza. A levélszavazatokat hétfőn fogják megszámolni.</p>
      <p>A SORA közvélemény-kutató becslései szerint az ÖVP 36,8, az SPÖ 23,9, az FPÖ 17,4, a Zöldek 11,5, a NEOS 5,3 és a KPÖ 5,1 százalékot ért el.</p>
      <p>MTI</p>
    </article>
  </body>
</html>