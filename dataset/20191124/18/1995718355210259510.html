<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152866-volynianka-u-70-rokiv-bula-volonterkoyu-na-majdani"/>
    <meta property="og:site_name" content="ВолиньPost"/>
    <meta property="article:published_time" content="2019-11-24T18:43:00+00:00"/>
    <meta property="og:title" content="Волинянка у 70 років була волонтеркою на Майдані"/>
    <meta property="og:description" content="Жителька села Велимче Ратнівського району Євдокія Каць була учасницею двох українських революцій разом з дорослими сином та доньками."/>
  </head>
  <body>
    <article>
      <h1>Волинянка у 70 років була волонтеркою на Майдані</h1>
      <address>
        <time datetime="2019-11-24T18:43:00+00:00">24 Nov 2019, 18:43</time>
      </address>
      <p>Жителька села Велимче Ратнівського району Євдокія Каць була учасницею двох українських революцій разом з дорослими сином та доньками.<br/><br/>У 2004 році, під час Помаранчевої революції жінка разом з донькою Ларисою подалася на перший український майдан,адже вбачала у Вікторові Ющенку людину, здатну утвердити демократичні цінності. А коли у 2013–2014 роках розпочалася Революція Гідності, жінка в поважному віці вдруге вирушила відстоювати вибір українців, - пише Вісник і Ко.<br/><br/>На автобусній зупинці один з односельчан відмовляв її їхати у Київ: «Куди ти зібралася? Нехай вже молоді, а ти…»<br/><br/>«А як було не їхати, якщо моя країна опинилася у небезпеці? Як залишатися осторонь політики, коли мої діти були готові на самопожертву?» – каже Євдокія Микитівна.<br/><br/>Тому жінка, яка була перед Помаранчевою революцією членом ДВК в Донецьку та спостерігачем в Криму, не вагалася.<br/><br/>«Ми з донькою Ларисою та сином Василем, який на той час закінчив медичний університет імені Богомольця, стали волонтерами, – розповідає Євдокія Микитівна. – У вихідні до нас приєднувалася й друга донька Олена, котра живе у Бресті і працює провідником на залізниці. Варили борщ, розносили каву, молоко, нарізали бутер¬броди. Найстрашніше очікувало 18 лютого 2014 року. Вранці хто в чому з піснею «Горіла сосна, палала…» на сучасний лад вулицею Інститутською повернули у Маріїнський парк. Навпроти постали молодесенькі хлопчики у військовій формі. Ми чіпляли їм синьо-жовті стрічки і просили перейти на бік народу. За солдатами стояв «Беркут». Було чути, як біля Будинку офіцерів виступала Ірина Фаріон. Раптом мирна демонстрація переросла у сутичку з провладними силами. Озброєний на повну «Беркут» погнав натовп до метро Арсенальна».<br/><br/>У Маріїнському парку поруч з жінкою розірвалася газова граната і оглушила її. Навіть після того, як її доправили в медпункт , волинянка не залишила Майдан.<br/><br/>Євдокія Каць каже, що всі, хто пройшов Майдан, втратили здоров’я. Дим, сморід, холод, намети, буржуйки – не минули безслідно. З часом вона відчула все на собі, бо з часом стала задихатися, втратила слух, та статусу потерпілої на Майдані не має. <br/><br/>«Я горджуся тим, що не була осторонь долі країни, а мої діти небайдужі до того, що в ній відбувається», - каже жінка.</p>
    </article>
  </body>
</html>