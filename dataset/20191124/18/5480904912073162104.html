<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/parkurovy-super-cup-v-praze-ovladli-shanghai-swans/1824770?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T18:34:00+00:00"/>
    <meta property="og:title" content="Parkurový Super Cup v Praze ovládli Shanghai Swans"/>
    <meta property="og:description" content="Praha - Parkurový Super Cup družstev v Praze vyhráli Shanghai Swans, kterým k triumfu pomohl i loňský člen Prague Lions Peder Fredricson. Druzí při vyvrcholení seriálu Global Champions League v O2 areně skončili Monaco Aces. Třetí místo po pokaženém prvním kole vybojovali obhájci titulu Madrid in Motion. Finále už bylo bez českého týmu Prague Lions, který do něj ze sedmého místa v semifinále těsně nepostoupil."/>
  </head>
  <body>
    <article>
      <h1>Parkurový Super Cup v Praze ovládli Shanghai Swans</h1>
      <address><time datetime="2019-11-24T18:34:00+00:00">24 Nov 2019, 18:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Parkurový Super Cup družstev v Praze vyhráli Shanghai Swans, kterým k triumfu pomohl i loňský člen Prague Lions Peder Fredricson. Druzí při vyvrcholení seriálu Global Champions League v O2 areně skončili Monaco Aces. Třetí místo po pokaženém prvním kole vybojovali obhájci titulu Madrid in Motion. Finále už bylo bez českého týmu Prague Lions, který do něj ze sedmého místa v semifinále těsně nepostoupil.</p>
      <p>"Labutě" ze Šanghaje byly dnes nejvyrovnanějším týmem. V prvním kole dostali jejich jezdci dohromady čtyři trestné body a byli průběžně na třetím místě. I když ve druhé polovině soutěže nasbírali dalších osm trestných bodů, usadili se v čele a žádný ze zbývajících dvou týmů je nepředstihl.</p>
      <p>Vítězové semifinále Paris Panthers, kteří do 2. kola vstupovali rovněž se čtyřmi trestnými body, i nejlepší tým prvního kola Cannes Stars, kteří měli jen jeden trestný bod, se propadli až pod stupně vítězů.</p>
      <p>Fredricson v Praze napravil loňské nezdary, kdy kvůli jeho chybě před skokem v barvách české vlajky vypadli Prague Lions ve čtvrtfinále a kdy se mu nedařilo ani v individuální soutěži. "Moje pocity jsou mnohem lepší než loni. To jsem se necítil moc dobře, teď je to hezké," řekl České televizi sedmačtyřicetiletý Seveřan, stříbrný olympijský medailista z roku 2016.</p>
      <p>Shanghai Swans nakonec vyhráli o devět trestných bodů před Monaco Aces a získali prémii téměř 2,75 milionu eur (přes 70 milionů korun). Velké vzepětí ve druhém kole předvedli loňští vítězové Madrid in Motion, kteří byli po prvním kole šestičlenného finále se 16 trestnými body poslední. Ve druhém k nim ale přidali jen osm trestných bodů, což jim po výraznějších zaváháních soupeřů nakonec stačilo na bronz.</p>
      <p>Prague Playoffs se na závěr seriálu Global Champions uskuteční v pražské O2 areně i za rok.</p>
      <p>
        <b>Výsledky finále Super Cupu družstev parkurové soutěže Global Champions League v Praze:</b>
      </p>
      <p>1. Shanghai Swans 12 trestných bodů (čas 2. kola 200,16), 2. Monaco Aces 21 (199,85), 3. Madrid in Motion 24 (199,90), ...7. <b>Prague Lions</b> - vypadli v semifinále.</p>
    </article>
  </body>
</html>