<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996573_boris_djonsun_obeshta_brekzit_do_koleda/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T18:59:00+00:00"/>
    <meta property="og:title" content="Борис Джонсън обеща Брекзит до Коледа"/>
    <meta property="og:description" content="Лидерът на консерваторите обещава на британците да превърне Обединеното кралство в &quot;най-доброто място на света"/>
  </head>
  <body>
    <article>
      <h1>Борис Джонсън обеща Брекзит до Коледа</h1>
      <address><time datetime="2019-11-24T18:59:00+00:00">24 Nov 2019, 18:59</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Британският премиер Борис Джонсън обеща днес, че ще има Брекзит, без повече отсрочки и заяви в предизборния манифест на Консервативната си партия, че ще внесе споразумението за излизане на Обединеното кралство от ЕС в парламента преди Коледа.</p>
      <p>По-малко от три седмици преди британците да бъдат призовани да гласуват на парламентарните избори, насрочени за 12 декември, управляващите консерватори и опозиционната Лейбъристка партия се опитват да спечелят гласоподавателите с различни виждания за бъдещето на страната, но и едните, и другите обещават да увеличат разходите, отбелязва Ройтерс.</p>
      <p>Манифестът на Джонсън цели да открои разликата с програмата на лейбъристите, които искат да вдигнат данъците за богатите и бизнеса. Сегашният премиер обеща да не увеличава налозите, ако консерваторите спечелят вота, съобщи БТА.</p>
      <p>Ще съгласуваме ново търговско споразумение през идната година и то ще бъде такова, че да засили позициите на страната ни, и няма да удължаваме преходния период след декември 2020 година, каза Джонсън днес в Телфорд, графство Шропшър.</p>
      <p>При пристигането си в Телфорд Джонсън бе приветстван от привърженици, които скандираха: "Борис", но малко по-встрани протестиращи викаха: "Лъжец, лъжец".</p>
      <p>Единствената възможност да има Брекзит е Консервативната партия да бъде в парламента, се посочва още в предизборната програма, представена от Джонсън. В нея се допълва, че при победа на консерваторите на изборите през декември споразумението за "развод" с Европейския съюз ще бъде внесено в парламента до края на годината, а до 31 януари 2020 година страната ще напусне Евросъюза.</p>
      <p>Лидерът на консерваторите обещава на британците да превърне Обединеното кралство в "най-доброто място на света" - с по-сигурни улици и по-чист въздух, ако те му осигурят мнозинство и отстранят съперника му Джеръми Корбин, лидера на Лейбъристката партия, съобщи АФП.</p>
      <p>"След Брекзит ние ще станем свидетели на приливна вълна от инвестиции в страната", заяви Джонсън. "След Брекзит ще можем да насочим сърцата и умовете си към приоритетите на британския народ", добави премиерът.</p>
      <p>Според проучване на общественото мнение, публикувано от в. "Индипендът" на страницата му в Туитър, подкрепата за Консервативната партия е 41 на сто, а за лейбъристите - 30 на сто, съобщи Ройтерс.</p>
    </article>
  </body>
</html>