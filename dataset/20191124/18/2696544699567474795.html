<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_facebook_aktivitasok_sajat_adatok_egyszeru_letoltese"/>
    <meta property="og:site_name" content="HVG.hu"/>
    <meta property="article:published_time" content="2019-11-24T18:43:00+00:00"/>
    <meta property="og:title" content="Ezt próbálja ki: így tölthet le mindent, amit a Facebookon művelt"/>
    <meta property="og:description" content="A Facebook lehetővé teszi, hogy másolatot készítsünk a legnagyobb közösségi oldallal összefüggő dolgainkról, például megkaphatjuk ismerőseink teljes listáját, üzeneteinket satöbbi. Az alábbiakban megmutatjuk, hogyan lehet ezt elérni."/>
  </head>
  <body>
    <article>
      <h1>Ezt próbálja ki: így tölthet le mindent, amit a Facebookon művelt</h1>
      <address><time datetime="2019-11-24T18:43:00+00:00">24 Nov 2019, 18:43</time> by <a rel="author">hvg.hu</a></address>
      <p>
        <b>A Facebook lehetővé teszi, hogy másolatot készítsünk a legnagyobb közösségi oldallal összefüggő dolgainkról, például megkaphatjuk ismerőseink teljes listáját, üzeneteinket satöbbi. Az alábbiakban megmutatjuk, hogyan lehet ezt elérni.</b>
      </p>
      <p>Kevéssé ismert, hogy a Facebook bárki számára elérhetővé teszi a saját Facebook-fiókjával kapcsolatos adatokat, így hozzáférhetünk például feltöltött fotóinkhoz, üzenetváltásainkhoz, sőt facebookos ismerőseink listájához is.</p>
      <p>Az adatok eléréséhez lépjünk be Facebook-fiókunkba, majd kattintsunk jobbra fent a lefelé mutató nyílra. Itt keressük meg a <i>Beállításokat</i>, majd balra az <i>Általános</i> mező alatt a <i>Facebook-adataid</i> lehetőséget. Ezután a <i>Saját információ letöltése</i> opciót kell választanunk, a Facebook ugyanis lehetővé teszi, hogy bármikor letöltsünk másolatot az adatainkról. Lehetőség van a mindenre kiterjedő, teljes másolat letöltésére, de akár ki is választhatunk egy vagy több adattípust, sőt egy bizonyos időszakot is megadhatunk.</p>
      <figure>
        <img src="https://img1.hvg.hu/image.aspx?id=539deacd-8e77-4344-badd-09ad0f5897a8&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© hvg.hu</cite>
        </figcaption>
      </figure>
      <p>Az adatokat ezután elérhetjük a könnyen kezelhető HTML formátumban, de választhatjuk a JSON formátumban történő letöltést is, ezt a formátumot jobban tudják importálni a különféle szolgáltatások. A <i>Fájl létrehozása</i> gombra kattintva kezdeményezhetjük a letöltést, ami egy kis ideig el fog tartani. De nyugodtan otthagyhatjuk a gépet, a Facebook ugyanis az értesítések között jelezni fogja, ha elkészült a másolat, ami összecsomagolt (zip) állományban letölthető.</p>
      <p>A letöltéshez meg kell adnunk Facebook-jelszavunkat, majd kiválaszthatjuk, hova mentjük el a fájlt. A zip fájl kicsomagolása után számos almappát kapunk, ezek a facebookos aktivitásainkkal vannak összefüggésben. Amennyiben ismerőseinkre vagyunk kíváncsiak, keressük meg a <i>Friends </i>elnevezésű mappát, ugyanis ebben lesz a vonatkozó html mappa (amennyiben korábban ezt a fájlformátumot választottuk. Láthatóvá válik valamennyi ismerősünk neve, és az, hogy mikor keveredtünk barátságba velük (a Facebookon). Ugyancsak ebben az almappában találhatók ismerősnek jelölési kérelmeink, illetve az elutasítottak is.</p>
      <p>Hasonlóképpen kaphatunk meg még számos adatot Facebook-életünkről, például a lájkolt oldalakat, bejegyzéseket, kommenteket, a leállított követésű oldalakat, üzenetváltásainkat, a feltöltött képeket stb.</p>
      <p>
        <i>Ha máskor is tudni szeretne hasonló lehetőségekről, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>