<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/prezenta-de-peste-150-la-una-dintre-sectiile-la-care-voteaza-studentii-din-iasi-18612024"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T18:19:59+00:00"/>
    <meta property="og:title" content="Prezenţă de peste 150% la una dintre secţiile la care votează studenţii din Iaşi"/>
    <meta property="og:description" content="O prezenţă de peste 150% s-a înregistrat la secţia unde votează studenţii din campusul Tudor Vladmirescu din Iaşi. Numărul celor care au votat pe listele suplimentare depăşeşte 1.700. La secţia 158 s-a stat la rând toată ziua, chiar dacă numărul operatorilor a fost suplimentat."/>
  </head>
  <body>
    <article>
      <h1>Prezenţă de peste 150% la una dintre secţiile la care votează studenţii din Iaşi</h1>
      <address><time datetime="2019-11-24T18:19:59+00:00">24 Nov 2019, 18:19</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>O prezenţă de peste 150% s-a înregistrat la secţia unde votează studenţii din campusul Tudor Vladmirescu din Iaşi. Numărul celor care au votat pe listele suplimentare depăşeşte 1.700. La secţia 158 s-a stat la rând toată ziua, chiar dacă numărul operatorilor a fost suplimentat.</p>
      <p>Secţia 158 de la Facultatea de Chimie a Universităţii Tehnice din Iaşi a fost una dintre cele mai căutate în turul 2 al alegerilor. Încă de la orele prânzului, cei care au venit să voteze aici au stat la rând. La ora 19.00, câteva zeci de studenţi încă aşteptau să îşi exprime opţiunea electorală.</p>
      <p>Asta, în condiţiile în care, Biroul Electoral Judeţean a mai trimis un operator la această secţie.</p>
      <p>Întrebaţi de ce au venit la urne, studenţii spun că îşi doresc să rămână în ţară după terminarea facultăţii.</p>
      <p>„Să nu trebuiască să plecăm în afară să ne găsim job-uri mai bune poate, pentru că şi în ţară putem face acest lucru", a spus o tânără.</p>
      <p>„Să am un loc de muncă aici, în ţară, după ce termin facultatea, să nu fiu nevoită să plec în afară, pentru că afară sunt salarii mult mai mari şi alte condiţii de muncă", a explicat o altă studentă.</p>
      <p>Pentru una dintre tinerele care votat la secţia 158, faptul că a stat 5 minute la rând pentru vot a fost o bucurie. „Atât, schimbare. Pentru că avem nevoie de o schimbare majoră. Schimbarea e un trai mai bun, cu ţara altfel, cu accent spre Occident. Cel mai mult mă deranjează birocraţia, corupţia, modul de gândire al oamenilor, concepţia lor asupra votului inclusiv. Acum este un caz super special că am stat la coadă la vot, eu provin din mediul rural şi acolo nu este prezenţă absolul deloc aproape. Acum am stat 5 minute, dar m-am bucurat şi pentru cinci minute", a spus tânăra.</p>
    </article>
  </body>
</html>