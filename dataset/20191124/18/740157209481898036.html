<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/wladze-poznania-beda-pieniadze-na-pelne-doplaty-do-miejsc-w-niepublicznych-zlobkach,135496.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T18:53:00+00:00"/>
    <meta property="og:title" content="Władze Poznania: będą pieniądze na pełne dopłaty do miejsc w niepublicznych żłobkach"/>
    <meta property="og:description" content="Dołożymy pieniądze do pełnego dofinansowana miejsc w żłobkach niepublicznych - zadeklarował zastępca prezydenta Poznania. W projekcie budżetu miasta na 2020 r. zabrakło na ten cel 5 mln zł. Przez to ceny w prywatnych żłobkach mogą wzrosnąć o 600 zł."/>
  </head>
  <body>
    <article>
      <h1>Władze Poznania: będą pieniądze na pełne dopłaty do miejsc w niepublicznych żłobkach</h1>
      <address><time datetime="2019-11-24T18:53:00+00:00">24 Nov 2019, 18:53</time> by <a rel="author">PAP/AKC  </a></address>
      <h4>Dołożymy pieniądze do pełnego dofinansowana miejsc w żłobkach niepublicznych - zadeklarował zastępca prezydenta Poznania. W projekcie budżetu miasta na 2020 r. zabrakło na ten cel 5 mln zł. Przez to ceny w prywatnych żłobkach mogą wzrosnąć o 600 zł.</h4>
      <hr/>
      <ul>
        <li>
          <b>Zastępca prezydenta Poznania Jędrzej Solarski zapewnił, że pieniądze na dofinansowanie miejsc w niepublicznych żłobkach "znalazły się", choć nie zostaną jeszcze wpisane do projektu budżetu miasta na 2020 r.</b>
        </li>
        <li>
          <b>Zmieniamy budżet w ciągu roku czterokrotnie. Najważniejsze jest to, że pieniądze się znalazły. One zostaną dołożone albo w marcu, albo w czerwcu - zadeklarował Solarski.</b>
        </li>
        <li>
          <b>W projekcie przyszłorocznego budżetu Poznania zabrakło 5 mln zł na dofinansowanie do ok. 2 tys. miejsc w 61 niepublicznych żłobkach.</b>
        </li>
      </ul>
      <p>Miejska dopłata dla każdego dziecka z tych placówek wynosi 600 zł miesięcznie. Prywatne żłobki otrzymujące dofinansowanie są wybierane w konkursie. W projekcie budżetu zabezpieczono pieniądze pozwalające na dopłatę do miejsc w prywatnych placówkach do końca sierpnia 2020 r. W publicznych żłobkach w Poznaniu jest miejsce dla ponad 1,3 tys. dzieci.</p>
      <p>Obcięcie pieniędzy na dofinansowanie niepublicznych żłobków Solarski tłumaczył "zaskoczeniem" zmianami w podatku PIT wprowadzonymi w ciągu roku.</p>
      <p>- Nasze bieżące dochody spadły o 175 mln zł, które oczywiście zostały w kieszeniach mieszkańców, ale wypadły z naszego budżetu. W związku z tym musieliśmy stworzyć budżet, który będzie budżetem realnym. Natomiast budżet miasta jest w ciągu roku przynajmniej czterokrotnie zmieniany. Nie widzę zagrożenia (dla dofinansowania niepublicznych żłobków) - powiedział Solarski.</p>
      <p>Niezrzeszona radna miejska Halina Owsianna wskazała, że po raz pierwszy od 2012 r. nie zabezpieczono na ten cel pieniędzy w projekcie wydatków miasta.</p>
      <p>- One powinny być już zarezerwowane w budżecie dla bezpieczeństwa. Ja nie wiem, co będzie w marcu. Na szybko w marcu będziemy robić jakąś korektę? A jak się okaże, że nam w marcu coś nie wypali? - pytała radna.</p>
      <p>
        <a href="https://www.portalsamorzadowy.pl/edukacja/bezplatna-opieka-w-warszawskich-zlobkach-dla-13-tysiecy-dzieci,131507.html">Czytaj też: Bezpłatna opieka w warszawskich żłobkach dla 13 tysięcy dzieci</a>
      </p>
      <p>Dodała, że to nie jedyne kontrowersje związane ze wsparciem niepublicznych żłobków. - Obcięto też dotacje na dożywianie w wysokości 150 zł - powiedziała.</p>
      <p>Według radnej przy braku dofinansowania i dotacji na dożywianie dzieci w prywatnych żłobkach średnia miesięczna cena pobytu dziecka w takiej placówce może wzrosnąć do 1750 zł. - Przy dwójce dzieci w ogóle się nie opłaca iść do pracy, tylko trzeba zostać w domu - oznajmiła.</p>
      <p>-Możemy zrezygnować z jakiejś inwestycji. Nie musimy nagle budować wszędzie basenów czy naprawiać chodników. Jeżeli chcemy przyciągać mieszkańców i chcemy, żeby u nas zostali, płacili podatki, to nie róbmy im pod górkę. Kobiety muszą pracować, a nie siedzieć w domu i być kurami domowymi - powiedziała Owsianna.</p>
      <p>Renata Wiśniewska ze Stowarzyszenia Żłobków Niepublicznych ProRodzina zaznaczyła, że plany ograniczenia dofinansowania nie były konsultowane z właścicielami żłobków i rodzicami.</p>
      <p>
        <a href="https://www.portalsamorzadowy.pl/edukacja/suwalki-300-zl-miesiecznie-na-zlobek-bon-dla-pracujacych-rodzicow,126656.html">Czytaj też: Suwałki: 300 zł miesięcznie na żłobek. Bon dla pracujących rodziców</a>
      </p>
      <p> </p>
      <p>- Myślę, że ta decyzja zapadła w ostatniej chwili - powiedziała. Dodała, że władze miasta zaczęły wycofywać się z cięć po nagłośnieniu problemu. - Dopiero jak zaczęliśmy robić szum wokół tego  wcześniej była wersja, że nie dostaniemy nic - przyznała.</p>
      <p>Wiśniewska dodała, że brak dofinansowania po sierpniu 2019 r. oznaczałby koniec niepublicznych żłobków w Poznaniu.</p>
      <p>- Będziemy musieli zamknąć placówki, nasi pracownicy stracą pracę, a polityka miasta jest taka, że na jedno miejsce w żłobku publicznym daje trzy razy tyle, co na miejsce w żłobku niepublicznym - zaznaczyła Wiśniewska. Zwróciła też uwagę, że od lat władzom Poznania bardziej opłaca się stosować system dopłat, niż budować nowe placówki publiczne.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>