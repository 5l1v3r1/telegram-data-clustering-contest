<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/pocet-obeti-zaplav-na-zapade-kene-st/431992-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T18:57:00+00:00"/>
    <meta property="og:title" content="Počet obetí záplav na západe Kene narástol na 60"/>
    <meta property="og:description" content="Podľa úradov 53 ľudí zahynulo väčšinou pri zosuvoch pôdy. Päť ľudí zmietla voda, keď cestovali v aute. Dvaja sa utopili, keď sa rieka vyliala z brehov."/>
  </head>
  <body>
    <article>
      <h1>Počet obetí záplav na západe Kene narástol na 60</h1>
      <h2>Podľa úradov 53 ľudí zahynulo väčšinou pri zosuvoch pôdy. Päť ľudí zmietla voda, keď cestovali v aute. Dvaja sa utopili, keď sa rieka vyliala z brehov.</h2>
      <address><time datetime="2019-11-24T18:57:00+00:00">24 Nov 2019, 18:57</time> by <a rel="author">TASR</a></address>
      <p>Nairobi 24. novembra (TASR) - Záplavy v dôsledku silných lejakov, ktoré postihli západné oblasti Kene, pripravili o život už 60 ľudí. Ďalších sedem je nezvestných, informovala v nedeľu agentúra AP s odvolaním sa na miestne úrady. Tie ešte v sobotu uvádzali 34 mŕtvych.</p>
      <p>Podľa úradov 53 ľudí zahynulo väčšinou pri zosuvoch pôdy. Päť ľudí zmietla voda, keď cestovali v aute. Dvaja sa utopili, keď sa rieka vyliala z brehov.</p>
      <figure>
        <img src="https://www1.teraz.sk/usercontent/photos/1/b/c/3-1bcc55eeccdba4b6be4a289913250dd317c80c5b.jpg"/>
        <figcaption>Cestujúci z uviaznutých vozidiel stoja pri troskách z povodňových vôd, na ceste z Kapenguria, v okrese Západný Pokot, v západnej Keni. Sobota 23. novembra 2019.<cite>Foto: TASR/AP</cite></figcaption>
      </figure>
      <p>Silné lejaky zasiahli podľa agentúry Reuters v piatok oblasť West Pokot pri hraniciach s Ugandou. Situácia sa v noci zhoršovala. Následné náhle záplavy a zosuvy pôdy strhli štyri mosty. Voda odrezala od okolitého sveta dedinu Muino.</p>
      <p>Vedci varovali, že otepľovanie oceánov spôsobuje vo východnej Afrike nepredvídateľné poveternostné situácie.</p>
      <p>Kenský meteorologický úrad začiatkom novembra uviedol, že krajina zažíva silnejšie obdobie dažďov než obvykle.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/silne-lejaky-a-zosuvy-pody-pripravili/431870-clanok.html"/>
      </related>
    </article>
  </body>
</html>