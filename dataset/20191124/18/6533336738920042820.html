<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/rsquo-erba-non-voglio-ndash-gran-business-dell-rsquo-erba-legale-219929.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-24T18:12:00+00:00"/>
    <meta property="og:title" content="Erba legale in america, il business si e' rivelato essere una bolla: in fumo 35 miliardi"/>
    <meta property="og:description" content="L’ERBA (NON) VOGLIO – IL GRAN BUSINESS DELL’ERBA LEGALE IN AMERICA E CANADA SI È RIVELATO ESSERE SOLTANTO UNA BOLLA! – CENTINAIA DI IMPRESE AVEVANO INVESTITO MOLTI CAPITALI E NE HANNO PERSI DUE TERZI. RISULTATO? 35 MILIARDI SONO ANDATI IN FUMO. LETTERALMENTE! – L’ACCETTAZIONE SOCIALE DELLA MARIJUANA CRESCE E LE BARRIERE LEGALI SI RIDUCONO, MA TRA TASSE TROPPO ALTE E CONTRABBANDO FLORIDO È UN FLOP…"/>
  </head>
  <body>
    <article>
      <h1>Erba legale in america, il business si e' rivelato essere una bolla: in fumo 35 miliardi</h1>
      <address>
        <time datetime="2019-11-24T18:12:00+00:00">24 Nov 2019, 18:12</time>
      </address>
      <p>
        <b>L’ERBA (NON) VOGLIO – IL GRAN BUSINESS DELL’ERBA LEGALE IN AMERICA E CANADA SI È RIVELATO ESSERE SOLTANTO UNA BOLLA! – CENTINAIA DI IMPRESE AVEVANO INVESTITO MOLTI CAPITALI E NE HANNO PERSI DUE TERZI. RISULTATO? 35 MILIARDI SONO ANDATI IN FUMO. LETTERALMENTE! – L’ACCETTAZIONE SOCIALE DELLA MARIJUANA CRESCE E LE BARRIERE LEGALI SI RIDUCONO, MA TRA TASSE TROPPO ALTE E CONTRABBANDO FLORIDO È UN FLOP…</b>
      </p>
      <hr/>
      <p>
        <b>Massimo Gaggi per il <a href="http://www.corriere.it/">“Corriere della Sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256354/1205410.htm">
          <img src="https://cdn-static.dagospia.com/img/foto/08-2019/cannabis-in-canada-8-1205410.jpg"/>
        </a>
        <figcaption>cannabis in canada 8</figcaption>
      </figure>
      <p>Depositi zeppi di foglie di cannabis raccolte dai campi e invendute. Un mercato legale che non cresce come previsto mentre quello clandestino continua a prosperare. L' allarme marijuana parte dal Canada, il primo Paese che, un anno fa, ha legalizzato coltivazione, trasformazione e consumo di questa sostanza tanto a livello federale quanto nei singoli Stati. Ma le cose non vanno meglio negli Stati Uniti dove il consumo di marijuana è ormai legale in 11 Stati, dalla California alla capitale, Washington, mentre la sua assunzione come terapia medica è autorizzato in gran parte del Paese (33 Stati): il business del futuro nel quale centinaia di imprese avevano investito ingenti capitali si sta rivelando un flop. Nell' ultimo anno i maggiori gruppi che avevano investito in questo settore hanno perso i due terzi del loro valore. La battuta è facile: 35 miliardi di dollari andati in fumo.</p>
      <figure>
        <a href="https://www.dagospia.com/mediagallery/Dago_fotogallery-256354/1097388.htm">
          <img src="https://cdn-static.dagospia.com/img/foto/12-2018/tilray-il-gigante-della-cannabis-1097388.jpg"/>
        </a>
        <figcaption>tilray, il gigante della cannabis</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1146391.htm">
          <img src="https://cdn-static.dagospia.com/img/foto/04-2019/dolci-alla-cannabis-6-1146391.jpg"/>
        </a>
        <figcaption>dolci alla cannabis 6</figcaption>
      </figure>
      <p>Eppure l' accettazione sociale della marijuana cresce, mentre le barriere legali si riducono: in Canada sono cadute del tutto mentre negli Usa commercio e consumo restano un reato a livello federale. Ma in Congresso la Camera ha appena votato (in commissione e presto andrà in aula) la legalizzazione. Al Senato, dove c' è una maggioranza repubblicana e il leader, Mitch McConnell, si oppone, alcuni parlamentari conservatori sembrano disposti a votare, su questo, coi democratici.</p>
      <figure>
        <a href="https://www.dagospia.com/mediagallery/Dago_fotogallery-256354/1059352.htm">
          <img src="https://cdn-static.dagospia.com/img/foto/09-2018/coca-cola-cannabis-1059352.png"/>
        </a>
        <figcaption>coca cola cannabis</figcaption>
      </figure>
      <p>Del resto i sondaggi (da Gallup al Pew) sono concordi nell' indicare che oltre i due terzi degli americani sono favorevoli alla liberalizzazione.E, tra questi, anche una maggioranza (55 per cento) di elettori repubblicani.</p>
      <figure>
        <a href="https://www.dagospia.com/mediagallery/Dago_fotogallery-256354/1059351.htm">
          <img src="https://cdn-static.dagospia.com/img/foto/09-2018/coca-cola-cannabis-1059351.png"/>
        </a>
        <figcaption>coca cola cannabis</figcaption>
      </figure>
      <p>Perché, allora, questo quadro fallimentare del mercato? Gli ottimisti sostengono che ci vuole tempo per trovare il giusto equilibrio: in America gli entusiasmi iniziali hanno prodotto una bolla di investimenti eccessivi che ora sta scoppiando. In Canada, che ha immensi territori agricoli e una popolazione molto limitata, la coltivazione di cannabis è cresciuta esponenzialmente mentre le strutture di trasformazione e distribuzione sono rimaste asfittiche: metà dei 560 negozi autorizzati sono in una provincia poco popolata, l' Alberta, mentre Quebec e Ontario, dove vivono due terzi dei canadesi, hanno appena 45 negozi.</p>
      <figure>
        <a href="https://www.dagospia.com/mediagallery/Dago_fotogallery-256354/1205407.htm">
          <img src="https://cdn-static.dagospia.com/img/foto/08-2019/cannabis-in-canada-5-1205407_tn.jpeg"/>
        </a>
        <figcaption>cannabis in canada 5</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1015915.htm">
          <img src="https://cdn-static.dagospia.com/img/foto/05-2018/easyjoint1-1015915.jpg"/>
        </a>
        <figcaption>easyjoint1</figcaption>
      </figure>
      <p>Ma non è solo un problema di speculazioni finanziarie o di ritardi amministrativi nelle concessioni. Tanto in Canada quanto negli Stati Uniti il principale fallimento riguarda quella che era stata la principale motivazione alla base della campagna per la legalizzazione: eliminare il mercato nero. Spazzare via un intero settore dell' economia criminale creando al tempo stesso un nuovo settore economico legale che produce lavoro ed entrate fiscali.</p>
      <figure>
        <a href="https://www.dagospia.com/mediagallery/Dago_fotogallery-256354/922354.htm">
          <img src="https://cdn-static.dagospia.com/img/foto/07-2017/sesso-cannabis-922354.jpg"/>
        </a>
        <figcaption>SESSO CANNABIS</figcaption>
      </figure>
      <p>Non è andata così: tanto in Canada quanto negli Usa la marijuana illegale continua a prevalere su quella che transita per i canali regolari. In sostanza il racket della droga si è dimostrato abile e reattivo nell' abbassare i costi del suo prodotto importato illegalmente, mentre la decriminalizzazione ha ridotto i rischi (una cosa è essere accusati di contrabbando ben altra essere incriminati per spaccio di sostanze potenzialmente mortali). Oggi molti gruppi criminali creano centrali direttamente negli Usa e in Canada anziché appoggiarsi su strutture intermedie in Messico.</p>
      <figure>
        <a href="https://www.dagospia.com/mediagallery/Dago_fotogallery-256354/1230433.htm">
          <img src="https://cdn-static.dagospia.com/img/foto/10-2019/cannabis-1230433.jpg"/>
        </a>
        <figcaption>cannabis</figcaption>
      </figure>
      <p>Gli Stati che hanno legalizzato la cannabis, poi, hanno deciso di applicare un' elevata tassazione come per altre attività «viziose», dal fumo al gioco d' azzardo. Risultato: negozi costretti a pagare molto per la loro licenza e che vendono un prodotto legale altamente tassato devono imporre prezzi che a volte sono addirittura un multiplo di quelli del mercato nero. Spiegano gli stessi cittadini intervistati dai sondaggisti: «Abbiamo detto sì alla legalizzazione della marijuana, ma non abbiamo detto da chi vogliamo comprarla e qual è un prezzo accettabile».</p>
      <figure>
        <a href="https://www.dagospia.com/mediagallery/Dago_fotogallery-256354/1205408.htm">
          <img src="https://cdn-static.dagospia.com/img/foto/08-2019/cannabis-in-canada-6-1205408.jpg"/>
        </a>
        <figcaption>cannabis in canada 6</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/789374.htm">
          <img src="https://cdn-static.dagospia.com/img/foto/04-2016/weed-day-a-ottawa-789374.jpg"/>
        </a>
        <figcaption>weed day a ottawa</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205411.htm">
          <img src="https://cdn-static.dagospia.com/img/foto/08-2019/cannabis-in-canada-9-1205411.jpg"/>
        </a>
        <figcaption>cannabis in canada 9</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/878917.htm">
          <img src="https://cdn-static.dagospia.com/img/foto/03-2017/cannabis-israele-878917.png"/>
        </a>
        <figcaption>CANNABIS ISRAELE</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/822980.htm">
          <img src="https://cdn-static.dagospia.com/img/foto/07-2016/cannabis-822980.jpg"/>
        </a>
        <figcaption>CANNABIS</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/853558.htm">
          <img src="https://cdn-static.dagospia.com/img/foto/11-2016/cannabis-853558.jpg"/>
        </a>
        <figcaption>CANNABIS</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/789372.htm">
          <img src="https://cdn-static.dagospia.com/img/foto/04-2016/rihanna-per-la-giornata-della-marijuana-789372.png"/>
        </a>
        <figcaption>rihanna per la giornata della marijuana</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/789363.htm">
          <img src="https://cdn-static.dagospia.com/img/foto/04-2016/festa-del-bong-in-california-789363.jpg"/>
        </a>
        <figcaption>festa del bong in california</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205399.htm">
          <img src="https://cdn-static.dagospia.com/img/foto/08-2019/cannabis-in-canada-15-1205399_tn.jpeg"/>
        </a>
        <figcaption>cannabis in canada 15</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/890149.htm">
          <img src="https://cdn-static.dagospia.com/img/foto/04-2017/cannabis-sintetica-890149.jpg"/>
        </a>
        <figcaption>cannabis sintetica</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205400.htm">
          <img src="https://cdn-static.dagospia.com/img/foto/08-2019/cannabis-in-canada-16-1205400_tn.jpeg"/>
        </a>
        <figcaption>cannabis in canada 16</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205403.htm">
          <img src="https://cdn-static.dagospia.com/img/foto/08-2019/cannabis-in-canada-19-1205403.jpg"/>
        </a>
        <figcaption>cannabis in canada 19</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205401.htm">
          <img src="https://cdn-static.dagospia.com/img/foto/08-2019/cannabis-in-canada-17-1205401.jpg"/>
        </a>
        <figcaption>cannabis in canada 17</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205405.htm">
          <img src="https://cdn-static.dagospia.com/img/foto/08-2019/cannabis-in-canada-3-1205405_tn.jpeg"/>
        </a>
        <figcaption>cannabis in canada 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205406.htm">
          <img src="https://cdn-static.dagospia.com/img/foto/08-2019/cannabis-in-canada-4-1205406_tn.jpeg"/>
        </a>
        <figcaption>cannabis in canada 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-256354/1205409.htm">
          <img src="https://cdn-static.dagospia.com/img/foto/08-2019/cannabis-in-canada-7-1205409.jpg"/>
        </a>
        <figcaption>cannabis in canada 7</figcaption>
      </figure>
    </article>
  </body>
</html>