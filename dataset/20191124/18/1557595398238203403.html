<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/kairos/agria-i-epelasi-toy-giryoni-mechri-kai-ta-9-mpofor-oi-anemoi-sto-ionio-choros-astrapon-tin-kyriaki/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T18:54:20+00:00"/>
    <meta property="og:title" content="«Άγρια» η επέλαση του «Γηρυόνη»- Μέχρι και τα 9 μποφόρ οι άνεμοι στο Ιόνιο- «Χορός» αστραπών την Κυριακή"/>
    <meta property="og:description" content="Ο «Γηρυόνης» βρίσκεται πάνω από το Ιόνιο και αναμένεται μέσα στις επόμενες ώρες να κάνει αισθητή την εμφάνισή του σε πολλές περιοχές της Ελλάδας"/>
  </head>
  <body>
    <article>
      <h1>«Άγρια» η επέλαση του «Γηρυόνη»- Μέχρι και τα 9 μποφόρ οι άνεμοι στο Ιόνιο- «Χορός» αστραπών την Κυριακή</h1>
      <address>
        <time datetime="2019-11-24T18:54:20+00:00">24 Nov 2019, 18:54</time>
      </address>
      <p>Στην <b>Κεφαλονιά</b> δεμένα παραμένουν τα πλοία στα λιμάνια, με συνέπεια να μην εκτελούνται τα Πόρος - Κυλλήνη και Σάμη - Πάτρα, λόγω των θυελλωδών ανέμων που πνέουν στο Ιόνιο.</p>
      <p>Οι ριπές των ανέμων φθάνουν έως και τα 9 μποφόρ, γεγονός που απαγορεύει τον απόπλου των πλοίων.</p>
      <p>Στη <b>Ζάκυνθο</b> πραγματοποιήθηκε το δρομολόγιο των 17:00 από Κυλλήνη, αλλά στη συνέχεια αναμένεται να κλείσει η γραμμή έως και τις πρωινές ώρες της Δευτέρας.</p>
      <h4>Πάνω από 14.700 αστραπές την Κυριακή</h4>
      <p>Συνολικά 14.700 κεραυνοί έπεσαν έως και τις 19:30 το απόγευμα σήμερα, Κυριακή, σύμφωνα με τα στοιχεία που δημοσιεύει το meteo του Εθνικού Αστεροσκοπείου Αθηνών.</p>
      <p>Την ίδια ώρα, το μέτωπο των πολύ ισχυρών καταιγίδων που περιμένουμε να μας επηρεάσει από τις νυκτερινές ώρες, βρίσκεται αυτή την ώρα στα ανοικτά του Ιονίου, όπως φαίνεται στη δορυφορική εικόνα.</p>
      <p>Ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας.</p>
      <p>Η έντονη κακοκαιρία αναμένεται να επηρεάσει όλη τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη.</p>
      <figure>
        <video src="https://cdn.fbsbx.com/v/t59.2708-21/75294981_660456714359395_420475919593897984_n.gif?_nc_cat=100&amp;_nc_ohc=dHKusHXQ7ZsAQkIuUIUWZM5cmwS66WejPx9wGEIeDWJ_tDTZqFXpd6wpg&amp;_nc_ht=cdn.fbsbx.com&amp;oh=bcac83e2b7f62caacb4c7123bafdcf64&amp;oe=5DDDAF65" autoplay="" loop=""/>
      </figure>
      <h4>Πότε και πού αναμένεται η έντονη κακοκαιρία</h4>
      <p>Η μεγάλη ένταση των αναμενόμενων φαινομένων και οι σημαντικές ποσότητες βροχής που θα πέσουν στο σύνολο της κακοκαιρίας «Γηρυόνης», την καθιστούν δυνητικά επικίνδυνη και ικανή να δημιουργήσει προβλήματα, όπως προειδοποιεί η μετεωρολογική υπηρεσία meteo του Εθνικού Αστεροσκοπείου Αθηνών.</p>
      <p>Σύμφωνα με τα νεότερα προγνωστικά στοιχεία, ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας.</p>
      <p>Η έντονη κακοκαιρία αναμένεται να επηρεάσει τη χώρα μας με ισχυρές βροχές και καταιγίδες και πολύ θυελλώδεις νοτιάδες έως την Τρίτη. Οι δορυφορικές εικόνες δείχνουν ένα εκτεταμένο βαρομετρικό χαμηλό που σχετίζεται με την κακοκαιρία, το οποίο τις πρωινές ώρες της Κυριακής είχε κέντρο στην Κορσική.</p>
      <p>Σήμερα βροχές και σποραδικές καταιγίδες θα εκδηλωθούν στα ηπειρωτικά (εξαιρούνται η Ανατολική Μακεδονία και η Θράκη), φαινόμενα που από τις απογευματινές ώρες τοπικά θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>Από τις νυκτερινές ώρες της Κυριακής και κατά τη διάρκεια της Δευτέρας ένα μέτωπο πολύ ισχυρών βροχών και καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <h4>Δεν θα λειτουργήσουν αύριο σχολεία και παιδικοί σταθμοί στο δήμο Αριστοτέλη</h4>
      <p>Δεν θα λειτουργήσουν αύριο σχολεία, παιδικοί σταθμοί και ΚΔΑΠ στο δήμο Αριστοτέλη, λόγω της κατάστασης έκτακτης ανάγκης που βρίσκεται η περιοχή από τα ξημερώματα της Παρασκευής και της αυριανής επικείμενης σφοδρής επιδείνωσης των καιρικών συνθηκών, Αυτό ανακοίνωσε ο δήμαρχος του δήμου Αριστοτέλη, Στέλιος Βαλιάνος. Η απόφαση λήφθηκε για λόγους ασφαλείας των μαθητών. Θα ακολουθήσει και επίσημη ανακοίνωση από την ιστοσελίδα του δήμου.</p>
      <h4>Προειδοποίηση από την Περιφέρεια Κεντρικής Μακεδονίας για έκτακτα επικίνδυνα καιρικά φαινόμενα</h4>
      <p>Για το έκτακτο δελτίο επιδείνωσης του καιρού της ΕΜΥ/ΕΜΚ, που ισχύει από σήμερα Κυριακή, μέχρι και την Τρίτη 26 Νοεμβρίου 2019 ενημερώνει η Περιφέρεια Κεντρικής Μακεδονίας.</p>
      <p>Η ΠΚΜ προειδοποιεί να είναι σε ετοιμότητα - επιφυλακή όλοι οι εμπλεκόμενοι φορείς, ειδικά στις περιοχές όπου εκδηλώθηκαν έντονα καιρικά φαινόμενα το τελευταίο διάστημα (όπως στη Χαλκιδική), αλλά και όπου υπάρχουν ρέματα και χείμαρροι. Επίσης, με εντολή του περιφερειάρχη Απόστολου Τζιτζικώστα, όλος ο μηχανισμός της ΠΜΚ θα είναι σε ετοιμότητα για την αντιμετώπιση των καιρικών φαινομένων, που αναμένονται.</p>
      <p>Παράλληλα, η Αυτοτελής Διεύθυνση Πολιτικής Προστασίας της Περιφέρειας Κεντρικής Μακεδονίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους, που προέρχονται από την εκδήλωση των έντονων καιρικών φαινομένων.</p>
      <p>Ειδικότερα, συνιστά στους πολίτες να ακολουθούν πιστά τις οδηγίες των κατά τόπους αρμοδίων φορέων, της τροχαίας, κ.α. και να ενημερώνονται από την ιστοσελίδα της Περιφέρειας Κεντρικής Μακεδονίας. Να αποφεύγουν εργασίες υπαίθρου, ή εργασίες στη θάλασσα κατά τη διάρκεια των έντονων φαινομένων, να αποφεύγουν τη διέλευση με όχημα, ή πεζοί, χειμάρρων, ρεμάτων, να φροντίζουν για τον εφοδιασμό σε καύσιμα και για την λειτουργικότητα των οχημάτων τους, να ασφαλίσουν αντικείμενα που μπορεί να παρασυρθούν από νερό, ή ανέμους, κ.α.</p>
    </article>
  </body>
</html>