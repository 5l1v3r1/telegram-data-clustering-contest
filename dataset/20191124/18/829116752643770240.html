<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/csapat/20191124-ferfi-kezilabda-bl-celje-szeged-20191124-osszefoglalo.html"/>
    <meta property="og:site_name" content="Origo"/>
    <meta property="article:published_time" content="2019-11-24T18:50:00+00:00"/>
    <meta property="og:title" content="Idegenben is legyőzte a Szeged a szlovén bajnokot a BL-ben"/>
    <meta property="og:description" content="Tartja a lépést a Barcelonával és a PSG-vel a magyar csapat."/>
  </head>
  <body>
    <article>
      <h1>Idegenben is legyőzte a Szeged a szlovén bajnokot a BL-ben</h1>
      <address><time datetime="2019-11-24T18:50:00+00:00">24 Nov 2019, 18:50</time> by <a rel="author">Origo</a></address>
      <p>
        <b>Idegenben sem adott esélyt a Celjének a MOL-Pick Szeged a férfi kézilabda Bajnokok Ligája 9. fordulójában. A Tisza-parti csapat 34-23-as, kiütéses győzelmet aratott fiatalokkal teli ellenfelével szemben.</b>
      </p>
      <p>A Szeged első sora negyed óra alatt eldöntötte a két pont sorsát vasárnap délután. Bánhidi Bence, Bogdan Radivojevic és Jorge Maqueda góljaival, valamint az első félidőben 50 százalékos hatékonysággal védő Mikler Roland vezérletével a 15. percben már 11-4-re vezetett a magyar csapat. A Celje fiataljainak nem ment a játék, így már a félidőre hatalmas különbség alakult ki a két csapat között (11-19).</p>
      <figure>
        <img src="https://cdn.nwmgroups.hu/s/img/i/1911/2019112440.jpg"/>
        <figcaption>Bogdan Radivojevic már 51 gólos a BL-ben az ősszel<cite>Forrás: EHF CL, Facebook</cite></figcaption>
      </figure>
      <p>A második félidőben a magyar csapatban Bajusz Brúnó, Nik Henigman, valamint Rosta Miklós is lehetőséget kapott Juan Carlos Pastortól. Mind a három fiatal élt a lehetőséggel, a 2001. május 25-én született Bajusz megszerezte élete első BL-gólját, sőt Henigman is a kapuba tudott találni. A túloldalon is volt egy fiatal, aki kitűnt a többiek közül, a 21 éves horvát Josip Sarac hat gólt lőtt, amivel csapata legeredményesebbje lett.</p>
      <p>A Szeged végül 34-23-ra nyert, amivel tovább tapad a játéknapot szintén győzelemmel záró Barcelonára és PSG-re. Ez volt a Szeged zsinórban hatodik győzelme a BL-ben, és mivel a következő fordulóban az A-csoport 7. helyén álló Zágrábot fogadja, tovább folytatódhat a Tisza-partiak remek szériája.</p>
      <p><b>Férfi kézilabda Bajnokok Ligája, 9. forduló</b><br/>Celje PL – MOL-Pick Szeged 23-34 (11-19)</p>
    </article>
  </body>
</html>