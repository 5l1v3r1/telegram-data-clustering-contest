<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/jedna-czwarta-polskich-miast-ocenia-siebie-jako-smart-city,135494.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T18:05:00+00:00"/>
    <meta property="og:title" content="Jedna czwarta polskich miast ocenia siebie jako smart city"/>
    <meta property="og:description" content="Jedna czwarta miast ocenia siebie jako miasto inteligentne, a ponad połowa uważa, że będzie takim miastem w 2035 r. - wynika z badania Polskiego Instytutu Ekonomicznego. Za smart city uważa się zdecydowanie więcej miast średnich niż małych."/>
  </head>
  <body>
    <article>
      <h1>Jedna czwarta polskich miast ocenia siebie jako smart city</h1>
      <address><time datetime="2019-11-24T18:05:00+00:00">24 Nov 2019, 18:05</time> by <a rel="author">PAP/AKC  </a></address>
      <h4>Jedna czwarta miast ocenia siebie jako miasto inteligentne, a ponad połowa uważa, że będzie takim miastem w 2035 r. - wynika z badania Polskiego Instytutu Ekonomicznego. Za smart city uważa się zdecydowanie więcej miast średnich niż małych.</h4>
      <hr/>
      <p>PIE w ramach projektu Foresight małych i średnich miast uzyskał dane prezentujące, jak dalece polskie miasta postrzegają się jako smart city oraz jak widzą tę kwestię w perspektywie 2035 r.</p>
      <p>"Za smart city uważa się zdecydowanie więcej miast średnich (39 proc.) niż małych (19 proc.). Ale aż połowa małych miast jest przekonana, że smart city stanie się w przyszłości. Jeszcze bardziej optymistyczne wizje snują miasta średnie - aż trzy czwarte uważa, że będzie smart city w 2035 r." - czytamy w ostatnim wydaniu "Tygodnika Gospodarczego PIE". Jedna czwarta przebadanych miast, jak dodają, ocenia siebie jako miasto inteligentne. Z kolei ponad połowa uważa, że będzie takim miastem w przyszłości.</p>
      <p>
        <a href="https://www.portalsamorzadowy.pl/komunikacja-spoleczna/smart-city-sa-przyklady-zablokowania-wdrozenia-przez-mieszkancow,132831.html">Czytaj też: Smart city. Są przykłady zablokowania wdrożenia przez mieszkańców</a>
      </p>
      <p>Odpowiedzi te, jak zaznaczyli analitycy PIE, świadczą nie tylko o otwartości miast na innowacje w ogóle. "Ukazują także poziom nadziei, że wraz z zastosowaniem technologii cyfrowych można będzie dynamicznie i na bieżąco reagować na zmieniające się uwarunkowania gospodarcze oraz tworzyć efektywne strategie rozwoju, podnoszące poziom życia mieszkańców i konkurencyjność miasta oraz zapewniające czyste środowisko przyrodnicze" - ocenili.</p>
      <p>Eksperci instytutu zwracają uwagę, że idea miasta inteligentnego coraz bardziej wkracza do świata praktyki. "Daje nie tylko szansę na efektywne wykorzystywanie technologii w zarządzaniu miastem, ale poprawia jakość usług i upraszcza załatwianie wielu spraw" - podkreślają.</p>
      <p>
        <a href="https://www.portalsamorzadowy.pl/spoleczenstwo-informacyjne/smart-city-nie-zapomniec-o-potrzebach-mieszkancow,132729.html">Czytaj też: Smart city: Nie zapomnieć o potrzebach mieszkańców</a>
      </p>
      <p>Coraz więcej miast, jak wskazują, rozważa "porzucenie tradycyjnego, tzw. silosowego modelu zarządzania" na rzecz rozwiązań smart city, w tym zintegrowanego modelu zarządzania. "Smart city, bazując na elastycznych i zintegrowanych systemach teleinformatycznych, w tym dotyczących informacji przestrzennej (GIS), sprzyja koordynacji i współpracy na poziomie instytucjonalnym oraz ułatwia obywatelom i przedsiębiorcom partycypowanie w podejmowaniu strategicznych decyzji dotyczących rozwoju miasta" - wyjaśniają.</p>
      <p> </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>