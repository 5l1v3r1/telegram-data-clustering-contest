<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/esteri/hong-kong-elezioni-1.4904129"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-24T18:01:46+00:00"/>
    <meta property="og:title" content="Hong Kong elezioni, record storico di affluenza. Verso il trionfo delle forze democratiche"/>
    <meta property="og:description" content="Circa 2,94 milioni di persone si sono recate alle urne. Alla chiusura dei seggi molti elettori si trovavano ancora in fila, nell'attesa di poter esprimere la propria preferenza"/>
  </head>
  <body>
    <article>
      <h1>Hong Kong elezioni, record storico di affluenza. Verso il trionfo delle forze democratiche</h1>
      <h2>Circa 2,94 milioni di persone si sono recate alle urne. Alla chiusura dei seggi molti elettori si trovavano ancora in fila, nell'attesa di poter esprimere la propria preferenza</h2>
      <address><time datetime="2019-11-24T18:01:46+00:00">24 Nov 2019, 18:01</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904159.1574618506!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Elezioni record oggi a Hong Kong</figcaption>
      </figure>
      <p>Hong Kong 24 novembre 2019 - Le <b>elezioni distrettuali di Hong Kong</b> hanno segnato <b>2,94 milioni di votanti</b>, per un'<b>affluenza del 71,2%</b>: sono i dati illustrati da Barnabas Fung, presidente della Commissione per gli affari elettorali, in una conferenza stampa in streaming. L<b>'affluenza</b> è stata la <b>più alta mai avuta</b> dal passaggio del 1997 della città da Londra e Pechino, superando non solo quella del 2015 (47%, il massimo fino a oggi per il voto distrettuale), ma anche il 58% raggiunto nel 2016 per le più importanti elezioni del parlamentino locale.</p>
      <p>Nonostante le<b> lunghe code e i reclami </b>(3.638 alle 15 di oggi, molti dei quali proprio sulle lunghe attese ai seggi prima di potere votare, secondo quanto dichiarato dalla Commissione Elettorale) la giornata si è svolta senza disordini. La stessa Commissione Elettorale ha pronunciato appelli agli elettori per evitare di andare a votare all'ultimo minuto, pur ricordando che chiunque si trovasse già in fila ai seggi alle 22.30, orario di chiusura delle operazioni, avrebbe avuto la possibilità di esprimere il proprio voto. Oltre all'affluenza record, le elezioni di oggi hanno segnato anche la prima volta in cui tutti i seggi dei consigli distrettuali (452) erano soggetti a elezione.</p>
      <p>I <b>primi risultati dello spoglio </b>delle elezioni distrettuali indicano la possibilità di un <b>trionfo delle forze democratiche</b>, secondo i media locali: Li Shee-lin, del Partito Democratico, strappa ai pro-establishment il seggio di Wah Fu South; il consiglio di Wan Chai, centro delle proteste, indicherebbe una maggioranza pan-democratica. Kelvin Lam, sostenuto da Joshua Wong, vince col 57% dei voti. Il controverso parlamentare pro Pechino, Junius Ho, cede, per oltre 1.000 voti, il passo al democratico Lo Chun-yu.</p>
      <p>"La libertà non è qualcosa che si possa dare per scontato". E' questo l'ammonimento che indirizza all'Italia l'attivista <b>Joshua Wong</b>, 23 anni, il più noto fra i leader delle proteste pro-democratiche in corso negli ultimi mesi a Hong Kong. Wong parla nel giorno delle consultazioni elettorali per il rinnovo dei Consigli distrettuali nell'ex colonia britannica, che rappresentano un test per misurare il consenso alle proteste la cui crescente violenza stravolge la quotidianità di Hong Kong da cinque mesi. Wong esprime una richiesta di <b>intervento più deciso alla Ue, al Papa e all'Italia </b>(dove sarebbe dovuto arrivare per un invito della Fondazione Feltrinelli questo mese, ma gli è stato negato il passaporto). A celebrare i<b> risultati delle elezioni</b>, definendole uno <b>"tsunami"</b>, è un altro attivista pro democrazia: il giovane Tommy Cheung Sau-yin.</p>
      <p>Nelle ultime settimane, il governo ha minacciato di <b>posticipare il voto</b> se fosse continuata la violenza nelle strade, e i manifestanti hanno risposto <b>congelando le proteste</b> per non inficiare il voto. Una pausa relativa ha coinvolto anche la sede dell'università (PolyU), dove sono barricati da giorni i manifestanti più radicali.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>