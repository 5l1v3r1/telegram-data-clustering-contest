<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/firea-n-as-vrea-sa-vorbim-despre-un-esec-n-am-venit-aici-sa-cantam-prohodul-18612018"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-24T18:13:11+00:00"/>
    <meta property="og:title" content="Firea: N-aş vrea să vorbim despre un eşec. N-am venit aici să cântăm prohodul"/>
    <meta property="og:description" content="Gabriela Firea a declarat, duminică la sediul PSD, că nu vrea să vorbească despre un eşec al partidului la alegeri. Primarul general al Capitalei a adăugat că social-democraţii nu au venit „să cânte prohodul” în această seară."/>
  </head>
  <body>
    <article>
      <h1>Firea: N-aş vrea să vorbim despre un eşec. N-am venit aici să cântăm prohodul</h1>
      <address><time datetime="2019-11-24T18:13:11+00:00">24 Nov 2019, 18:13</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Gabriela Firea a declarat, duminică la sediul PSD, că nu vrea să vorbească despre un eşec al partidului la alegeri. Primarul general al Capitalei a adăugat că social-democraţii nu au venit „să cânte prohodul” în această seară.</p>
      <p>„Insist că nu va fi un eşec. Îmi pare rău să vă dezamăgesc. Nu am venit aici nici să cântăm prohodul şi nici să facem calcule ce se întâmplă de mâine. Ar fi corect să avem declaraţii de presă la finalul numărării tuturor voturilor. N-aş vrea să vorbim despre un eşec. Cu siguranţă că am speranţe foarte mari că vom câştiga sau, Doamne fereşte, dacă vom pierde, scorul va fi foarte bun pentru PSD şi candidatul nostru”, a declarat Gabriela Firea, duminică seara, la sediul PSD din Kiseleff.</p>
      <p>Întreabtă ce procent trebuie să obţină Viorica Dăncilă la alegeri ca să nu fie un eşec pentru PSD, primarul general al Capitalei a răspuns: „Cred că va obţine un scor bun. Mai mare decât a fost la europarlamentare şi în turul întâi. Eu vă înţeleg dorinţa de a afla mai multe informaţii, dar eu vă spun sincer că este normal să aşteptăm rezultatul oficial de la BEC.</p>
      <p>Chestionată dacă trei milioane de voturi sunt un câştig pentru PSD, Gabriela Firea a spus că: „Orice vot este important şi mulţumim tuturor care au fost astăzi la vot şi tuturor celor care au votat şi nu îi vom dezamăgi”.</p>
    </article>
  </body>
</html>