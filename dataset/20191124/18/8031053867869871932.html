<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%cf%8c%ce%bb%ce%b5%ce%bc%ce%bf%cf%82-%ce%b7%cf%80%ce%b1-%cf%81%cf%89%cf%83%ce%af%ce%b1%cf%82-%ce%b3%ce%b9%ce%b1-%cf%84%ce%bf%cf%85%cf%82-%ce%b1%ce%b3%cf%89%ce%b3%ce%bf%cf%8d%cf%82-%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T18:29:59+00:00"/>
    <meta property="og:title" content="«Πόλεμος» ΗΠΑ-Ρωσίας για τους αγωγούς: Νέες κυρώσεις για τον «Nord Stream 2» ετοιμάζει η αμερικανική Γερουσία – Κλιμακώνει η Ουάσινγκτον"/>
    <meta property="og:description" content="Νέα προσπάθεια να βάλουν «μπλόκο» στην ολοκλήρωση του αγωγού φυσικού αερίου «Nord Stream 2» καταβάλλει η αμερικανική Γερουσία, παρόλο που το μεγαλύτερο μέρος του έργου έχει ολοκληρωθεί. Ο «πόλεμος» των αγωγών συνεχίζεται με αμείωτη ένταση και κλιμακώνεται συνεχώς καθώς τα δολάρια και τα συμφέροντα σε γεωπολιτικό/γεωστρατηγικό επίπεδο είναι πάρα πολλά."/>
  </head>
  <body>
    <article>
      <h1>«Πόλεμος» ΗΠΑ-Ρωσίας για τους αγωγούς: Νέες κυρώσεις για τον «Nord Stream 2» ετοιμάζει η αμερικανική Γερουσία – Κλιμακώνει η Ουάσινγκτον</h1>
      <address>
        <time datetime="2019-11-24T18:29:59+00:00">24 Nov 2019, 18:29</time>
      </address>
      <p>
        <b>Νέα προσπάθεια να βάλουν «μπλόκο» στην ολοκλήρωση του αγωγού φυσικού αερίου «Nord Stream 2» καταβάλλει η αμερικανική Γερουσία, παρόλο που <a href="https://www.pentapostagma.gr/2019/11/%ce%b5%ce%bd%ce%b5%cf%81%ce%b3%ce%b5%ce%b9%ce%b1%ce%ba%ce%ae-%ce%b2%cf%8c%ce%bc%ce%b2%ce%b1-%ce%b1%cf%80%cf%8c-%cf%84%ce%b7-%ce%bc%cf%8c%cf%83%cf%87%ce%b1-%ce%bf%ce%b9-%cf%80%ce%b1%cf%81%ce%b1.html">το μεγαλύτερο μέρος του έργου έχει ολοκληρωθεί.</a> Ο «πόλεμος» των αγωγών συνεχίζεται με αμείωτη ένταση και κλιμακώνεται συνεχώς καθώς τα δολάρια και τα συμφέροντα σε γεωπολιτικό/γεωστρατηγικό επίπεδο είναι πάρα πολλά.</b>
      </p>
      <p>Ο Τζιμ Ρις, επικεφαλής της Επιτροπής Εξωτερικών Σχέσεων της Γερουσίας, ανακοίνωσε την πρόβλεψη περαιτέρω κυρώσεων εις βάρος όσων εταιρειών εμπλέκονται στο project.</p>
      <p>Τα νέα μέτρα θα προστεθούν, όπως διευκρίνισε, στο προσχέδιο του νομοσχεδίου για την «Εθνική Άμυνα 2020».</p>
      <p>
        <b>«Μεγάλο μέρος του Nord Stream έχει ήδη γίνει. Θα τους κοστίσει ακριβά. Θεωρώ ότι αν περάσουν αυτές οι κυρώσεις, οι εταιρείες θα κλείσουν και οι Ρώσοι θα πρέπει να βρουν άλλο τρόπο για να κάνουν το έργο» τόνισε, χαρακτηριστικά, μιλώντας σε αμερικανικό μέσο ενημέρωσης.</b>
      </p>
      <p>Πρόσθεσε δε, ότι το προωθούμενο νομοσχέδιο αποτελεί προϊόν συμφωνίας ανάμεσα στην αμερικανική κυβέρνηση, τη Βουλή των Αντιπροσώπων, τη Γερουσία και τις τραπεζικές επιτροπές.</p>
      <p>Στα τέλη Οκτωβρίου, ο Γερουσιαστής Τεντ Κρουζ κάλεσε τη Γερουσία να εγκρίνει το επίμαχο νομοσχέδιο, ισχυριζόμενος ότι έχουμε λίγους μόλις μήνες για να σταματήσουμε την κατασκευή του αγωγού, η οποία θα απειλήσει την ενεργειακή ασφάλεια των ΗΠΑ.</p>
      <p>
        <b>Ο «Nord Stream 2» αποτελεί κοινό project μεταξύ της ρωσικής Gazprom και πέντε ευρωπαϊκών εταιρειών – Engia (Γαλλία), OMV (Αυστρία), Royal Dutch Shell (Βρετανία, Ολλανδία), Uniper (Γερμανία) και Wintershall (Γερμανία).</b>
      </p>
      <p>Είναι μήκους 745 μιλίων και θα μεταφέρει έως 1.942 τρισ. κυβικά πόδια φυσικού αερίου από τη Ρωσία προς την Ευρώπη, σε ετήσιο επίπεδο.</p>
      <p>Μάλιστα, ο υπουργός Ενέργειας της Ρωσίας, Αλεξάντερ Νόβακ, έχει υποστηρίξει ότι οι παραδόσεις φυσικού αερίου θα μπορούσαν να ξεκινήσουν ακόμη και πριν την Πρωτοχρονιά.</p>
      <p>
        <b>Οι ΗΠΑ, πάντως, όπως και οι χώρες – σύμμαχοι τους (σ.σ. Πολωνία), έχουν επανειλημμένως εκφράσει ανησυχίες, καλώντας την Ευρώπη να ακυρώσει τη συμφωνία με τη Μόσχα. Επιμένουν μάλιστα, ότι το project θα καταστήσει την Ευρώπη απόλυτα εξαρτημένη από το ρωσικό αέριο.</b>
      </p>
    </article>
  </body>
</html>