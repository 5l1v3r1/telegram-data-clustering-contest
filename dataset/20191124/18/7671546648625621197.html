<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914942"/>
    <meta property="og:site_name" content="Dnevnik"/>
    <meta property="article:published_time" content="2019-11-24T18:55:00+00:00"/>
    <meta property="og:title" content="Anže Lanišek je skočil do uspeha kariere"/>
    <meta property="og:description" content="Slovenska reprezentanca v smučarskih skokih je uspešno začela 41. sezono svetovnega pokala. Slovenski junak v Visli na Poljskem je bil Anže Lanišek z drugim mestom za Norvežanom Danielom Andrejem Tandejem. Potem ko je bila Slovenija na ekipni tekmi četrta, je včeraj točke osvojilo vseh šest tekmovalcev."/>
  </head>
  <body>
    <article>
      <h1>Anže Lanišek je skočil do uspeha kariere</h1>
      <address><time datetime="2019-11-24T18:55:00+00:00">24 Nov 2019, 18:55</time> by <a rel="author">Jože Okorn</a></address>
      <p>
        <b>Slovenska reprezentanca v smučarskih skokih je uspešno začela 41. sezono svetovnega pokala. Slovenski junak v Visli na Poljskem je bil Anže Lanišek z drugim mestom za Norvežanom Danielom Andrejem Tandejem. Potem ko je bila Slovenija na ekipni tekmi četrta, je včeraj točke osvojilo vseh šest tekmovalcev.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1223780.jpg"/>
          <figcaption>Slovenec Anže Lanišek (levo) je prvič v karieri stal na odru za zmagovalce v družbi zmagovalca Norvežana Daniela Andreja Tandeja (v sredini) in tretjeuvrščenega Poljaka Kamila Stocha.<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223765.jpg"/>
          <figcaption>Karl Geiger<cite>Foto: AP</cite></figcaption>
        </figure>
      </slideshow>
      <p>Slovenska reprezentanca v smučarskih skokih je uresničila napovedi selektorja Gorazda Bertonclja, da je dobro pripravljena na 41. sezono svetovnega pokala. Potem ko se je na sobotni ekipni tekmi borila za stopničke in končala na četrtem mestu, ker večina ni delala doskoka v telemark, je danes dosegla lep moštveni uspeh. Točke je osvojilo vseh šest tekmovalcev, ki so imeli pravico nastopa. Na tekmi, ki je bila prava vetrovna loterija, je bil slovenski junak 23-letni Anže Lanišek, ki je osvojil drugo mesto in sploh prvič v karieri stal na odru za zmagovalce na tekmi svetovnega pokala, potem ko je bil do zdaj dvakrat četrti. Lanišek je vse dni v Visli kazal odlično formo in njegov uspeh kariere ni naključje. Že v soboto je bil na ekipni tekmi najboljši član slovenske četverice, danes pa je stopnjeval svojo predstavo, saj je z devetega mesta po prvi seriji napredoval na drugo.</p>
      <p>»Štiri leta leta sem čakal, da končno stopim na oder za zmagovalce. Nisem pričakoval, da mi bo uspelo že v Visli, čeprav skoki še niso bili popolni. V nadaljevanju sezone si želim dobrih in stabilnih skokov brez velikih nihanj,« so bile prve besede <b>Anžeta Laniška</b> v izteku skakalnice Adama Malysza. Naredil je dva enakovredna skoka, oba dolga 126 metrov. Res je, da nista bila ekstremno dolga, vendar sta bila zelo elegantna. Bil je med redkimi tekmovalci, ki so si na mehkem doskočišču upali narediti tudi doskok v telemark. Lanišek je v finalu odločno napadel in izkoristil dobre razmere v zraku. Po svojem nastopu je dolgo stal na mestu vodilnega in na koncu ga je prehitel le Norvežan Daniel Andre Tande, ki je bil po prvem skoku drugi.</p>
      <p>»Vedel sem, da sem naredil dober skok, saj sem v drugem delu začutil, da me bo neslo v dno skakalnice. Med čakanjem na razplet nisem bil posebej nervozen. Nisem pričakoval, da bo to dovolj za stopničke, ki so bile moja skrita želja. Na koncu se je izšlo meni v prid,« je dodal Lanišek, ki je zadržal dobro formo iz poletne sezone, ko je v začetku oktobra v Klingenthalu zmagal na finalu poletne velike nagrade. Lanišek je v primerjavi s preteklimi sezonami pokazal zrelost, saj je bil miren in ni izsiljeval rezultata, temveč je bil popolnoma osredotočen na izvedbo svojega nastopa.</p>
      <h3>Zajcu največja pomoč vzgonskega vetra</h3>
      <p>Uspeh Laniška je s šestim mestom dopolnil Timi Zajc, ki je v finalu s 134,5 metra dosegel drugo daljavo dneva, prvo je Forfang s 136 metri. Potem ko je v soboto po ekipni tekmi selektorju Bertonclju odvrnil, da ni naredil telemarka, ker pred Vislo ekipa ni imela niti enega treninga na skakalnici, prekriti s snegom, je bil danes zelo eleganten pri doskoku. Med vsemi tekmovalci je prejel največ točk (56) za slog v zraku in doskok v telemark. Znal je tudi izkoristiti razmere v zraku, saj je imel med vsemi največjo pomoč vzgonskega vetra (skoraj 2 m/s), zato so mu odbili kar 21,2 točke. »Imel sem tudi srečo z razmerami, da sem na koncu med deseterico. Vesel sem dobrega nastopa. Ocena mojega konca tedna je zelo dobro,« je povedal <b>Timi Zajc</b>, ki je v finalu pridobil kar 12 mest.</p>
      <p>Potem ko je Peter Prevc v soboto po ekipni tekmi sam razglasil, da je zaradi slabega prvega skoka glavni krivec, da je Slovenija ostala brez odra za zmagovalce, je danes izpolnil osebna pričakovanja s 15. mestom. »Moji skoki so bili dobro povprečje. Nisem najbolj zadovoljen, vendar tudi razočaran nisem. Vse skupaj se je izšlo skoraj po pričakovanjih. Natrenirati moram še telemark, kar pomeni, da me čaka še veliko dela,« je menil kapetan slovenske vrste <b>Peter Prevc.</b></p>
      <p>Slovenski moštveni uspeh so zaokrožili še trije dobitniki točk. Domen Prevc je bil 23., potem ko v prvi seriji ni izkoristil vzgonskega vetra (odbitek 15 točk). »Dobili smo realno sliko, kam spadamo. Zadovoljen sem, ker je start minil brez večjih težav in gremo naprej z dobrimi mislimi,« je v svojem slogu povedal <b>Domen Prevc.</b> Rok Justin je s 27. mestom tretjič v karieri osvojil točke svetovnega pokala. Tilen Bartol je bil zadovoljen z dvema točkama za 29. mesto.</p>
      <h3>Bertoncelj najpogosteje izrekel besedo odlično</h3>
      <p>»Odlično,« je bila beseda, ki jo je danes popoldne največkrat izrekel vidno zadovoljen slovenski selektor <b>Gorazd Bertoncelj.</b> Njegove napovedi so se povsem uresničile. »Lanišek je uprizoril odlično predstavo. Zajc je odlično opravil finalni skok. Čestitke tudi drugim fantom, saj so opravili naloge, ki so jih imeli. Veseli me, da nimamo le enega posameznika, temveč ekipo z več dobrimi posamezniki. To pomeni, da lahko vsi fantje vlečejo ta voz. Zdaj moramo iti naprej mirno in brez evforije,« je dodal Bertoncelj.</p>
      <p>Petindvajsetletni Norvežan Daniel Andre Tande je prišel do šeste zmage v karieri (prednost skoraj 16 točk), potem ko je imel v zadnjem letu veliko težav z boleznimi in poškodbo kolena, zaradi katere je moral mirovati dva meseca. »Presrečen sem zaradi zmage. Tekma je bila zelo zahtevna in težka, zlasti za vodstvo tekmovanja, ki je naredilo vse, da bi imeli vsi tekmovalci enakovredne pogoje,« je povedal <b>Daniel Andre Tande.</b></p>
      <p>Potem ko je kazalo, da bo Poljska pred domačimi gledalci ostala brez stopničk, jo je s skokom z 12. na tretje mesto rešil prvi zvezdnik Kamil Stoch. Eden izmed favoritov Piotr Žyla je v prvi seriji grdo padel. Branilec velikega kristalnega globusa Japonec Rjoju Kobajaši je bil četrti z zaostankom le dveh desetink točke za Stochom. Japonska reprezentanca je močna, saj je bil Daiki Ito peti, Junširo Kobajaši pa deseti. Nemška reprezentanca z novim selektorjem Stefanom Horngacherjem je bila med osmoljenci vetrovne loterije. Potem ko je Karl Geiger vodil po prvi seriji, je tekmo končal na sedmem mestu, točke sta osvojila le še Richard Freitag (24.) in Pius Paschke (26.), svetovni prvak Markus Eisenbichler je bil zadnji, 50. Naslednji tekmi bosta v Kuusamu na Finskem, kjer je prava zima s temperaturo minus 17 stopinj Celzija.</p>
      <blockquote><b>Visla v številkah<br/></b>Svetovni pokal v smučarskih skokih za moške, posamezno: 1. Tande (Nor) 241,4 (127, 129 m), 2. Lanišek (Slo) 225,6 (126, 126), 3. Stoch (Pol) 224,2 (118, 126,5), 4. R. Kobajaši 224 (124,5, 120,5), 5. Ito (oba Jap) 223,2 (130,5, 123,5), 6. Zajc (Slo) 222,3 (119,0, 134,5), 7. Kubacki (Pol) 221,4 (125, 127,5) in Geiger (Nem) 221,4 (127, 118), 9. Pedersen (Nor) 219,8 (136, 118,), 10. J. Kobajaši (Jap) 217,4 (117, 129,5), 15. P. Prevc 211,1 (125, 123), 23. D. Prevc 193 (122,5, 116), 27. Justin 174 (113, 109,5), 29. Bartol 169,3 (118,5, 103,5), Semenič (vsi Slo) izpadel v kvalifikacijah zaradi diskvalifikacije.<br/>Ekipno: 1. Avstrija 1018,2 (Aschenwald 121, 133, Huber 125, 134, Hörl 130, 114, Kraft 127,5, 125 m), 2. Norveška 995,7 (Tande 123, 128,5, Markeng 120, 118,5, Lindvik 121, 128, Johansson 129, 130,5), 3. Poljska 990,0 (Žyla 131, 117, Wolny 123,5, 119, Stoch 125,5, 118, Kubacki 126,5, 120,5), 4. Slovenija 979,3 (Lanišek 127,5, 123, Semenič 119,5, 124, Zajc 131,5, 120,5, P. Prevc 115,5, 128), 5. Nemčija 972,6, 6. Japonska 947, 7. Švica 830,1, 8. Finska 700,4.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914876/sport/skoki/geigerju-kvalifikacije-wisle-peter-prevc-najboljsi-slovenec"/>
        <a href="https://www.dnevnik.si/1042914166/sport/ostali-sporti/drugi-sporti/cakas-zimo-cakas-prevca"/>
      </related>
    </article>
  </body>
</html>