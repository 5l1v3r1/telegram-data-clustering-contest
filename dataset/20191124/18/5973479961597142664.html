<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.samsunhaber.com/samsun-haber/tramvay-yer-altindan-mi-gececek-h51869.html"/>
    <meta property="og:site_name" content="Samsun Haber | Samsun Son Dakika Haberleri | Samsunspor"/>
    <meta property="article:published_time" content="2019-11-24T18:02:20+00:00"/>
    <meta property="og:title" content="Tramvay yer altından mı geçecek?"/>
    <meta property="og:description" content="Samsun Büyükşehir Belediye Başkanı Mustafa Demir, raylı sistemin özellikle Atakum ilçesini ikiye böldüğünü belirterek, tünel ya da farklı yöntemlerle bu sorunu çözeceklerini açıkladı."/>
  </head>
  <body>
    <article>
      <h1>Tramvay yer altından mı geçecek?</h1>
      <h2>Samsun Büyükşehir Belediye Başkanı Mustafa Demir, raylı sistemin özellikle Atakum ilçesini ikiye böldüğünü belirterek, tünel ya da farklı yöntemlerle bu sorunu çözeceklerini açıkladı.</h2>
      <address><time datetime="2019-11-24T18:02:20+00:00">24 Nov 2019, 18:02</time> by <a rel="author" href="https://www.samsunhaber.com/profil/87/dilek-alabulut" target="_blank">Dilek Alabulut</a></address>
      <p>Toplu taşımaya büyük bir kolaylık getiren <b>raylı sistem</b>in özellikle Atakum’u ikiye böldüğüne dikkat çeken Başkanı <b>Mustafa Demir</b>, ilerleyen günlerde <b>Samsun</b>’da gelecek Ulaştırma ve Altyapı Bakanı Mehmet Cahit Turhan ile birlikte alanda çalışmalar yaparak, çözüm yolları arayacaklarını belirtti.</p>
      <figure>
        <img src="https://www.samsunhaber.com/images/upload/rayli-sistem-1.jpg"/>
      </figure>
      <h3>"Hesaplamalarını yaptırmıştık"</h3>
      <p>Raylı sistem konusunda seçilen yöntemin şehri ikiye böldüğünü belirten Demir; "Özellikle Atakum, bizim yeni gelişen kent dokumuz. Orada ciddi trafik problemlerine yol açtı. Toplu taşımaya katkı sağladı ama başka alanlarda çok daha büyük problemler oluşturdu. Bu sistemin yer altına bir tünelle alınabileceğini görmüştük. Hesaplamalarını yaptırmıştık. Ulaştırma ve Altyapı Bakanlığı ile görüşüyoruz. Önümüzdeki günlerde Ulaştırma ve Altyapı Bakanı Mehmet Cahit Turhan Samsun’a gelecek. Orada bakanımızla birlikte teknik bir çalışma yapacağız. Tünel daha iyi bir sistem mi olur ya da bu sistemden başka bir sisteme geçişi daha doğru mu olur ona bakacağız. Trafik sıkışıklığını, kavşaklardaki yığılmaları giderecek çözümler üretebilir miyiz bunu araştıracağız” dedi.</p>
      <figure>
        <img src="https://www.samsunhaber.com/images/upload/rayli-sistem-2.jpg"/>
      </figure>
      <h3>Tramvay yolu uzatılacak</h3>
      <p>Raylı sistemin doğu-batı yönünde uzayacağını açıklayan Demir, “Raylı sitem hattını batıda Taflan’a, doğuda da havalimanına kadar uzatacağımızı ifade etmiştik. O çalışmayı da bakanımızla yapıp, uzatma kısmı konusunda bakanlığımızla sözlü mutabakata vardık. Çalışmalar neticesinde kesin kararı o zaman vereceğiz. Muhtemelen de bunu bakanlığımıza yaptıracağız” diye konuştu.</p>
    </article>
  </body>
</html>