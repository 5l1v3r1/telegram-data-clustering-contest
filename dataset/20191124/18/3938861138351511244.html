<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_poroshenko-svit-maye-zmicnyuvati-solidarnist-z-ukrayinoyu-proti-putina/939665"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T18:59:00+00:00"/>
    <meta property="og:title" content="Порошенко: світ має зміцнювати солідарність з Україною проти Путіна"/>
    <meta property="og:description" content="Міжнародне співтовариство має зміцнювати солідарність з Україною, яка протистоїть російській військовій агресії, адже плани Путіна не обмежуються тільки Донбасом чи Кримом, його мета - дестабілізувати ситуацію у світі і нав'язати власний порядок денний у міжнародній політиці. Про це п'ятий ..."/>
  </head>
  <body>
    <article>
      <h1>Порошенко: світ має зміцнювати солідарність з Україною проти Путіна</h1>
      <address><time datetime="2019-11-24T18:59:00+00:00">24 Nov 2019, 18:59</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939665_w_300.jpg?v=0"/>
        <figcaption>Фото: eurosolidarity.org</figcaption>
      </figure>
      <p>Міжнародне співтовариство має зміцнювати солідарність з Україною, яка протистоїть російській військовій агресії, адже плани Путіна не обмежуються тільки Донбасом чи Кримом, його мета - дестабілізувати ситуацію у світі і нав'язати власний порядок денний у міжнародній політиці. Про це п'ятий президент України, лідер партії "Європейська солідарність" Петро Порошенко заявив під час Міжнародної безпекової конференції у Галіфаксі (Канада), повідомляє <a href="https://www.rbc.ua/ukr/news"><b>РБК-Україна</b></a> з посиланням на прес-службу <a href="https://eurosolidarity.org/%D0%BF%D0%B5%D1%82%D1%80%D0%BE-%D0%BF%D0%BE%D1%80%D0%BE%D1%88%D0%B5%D0%BD%D0%BA%D0%BE-%D1%83-%D0%B3%D0%B0%D0%BB%D1%96%D1%84%D0%B0%D0%BA%D1%81%D1%96-%D1%81%D0%B2%D1%96%D1%82-%D0%BC%D0%B0%D1%94-%D1%82/">політсили</a>.</p>
      <p>Порошенко згадав лютий 2013 року, коли почалася анексія Криму і ніхто не міг повірити, що держава-член Ради безпеки ООН вчинить такий безпрецедентний злочин.</p>
      <p>"Анексія Криму у 2014 році стала шоком для нас. Це розпочалося 20 лютого. Я був в Сімферополі 27 числа як член українського парламенту. Я намагався зупинити це. Ми не могли уявити, що може бути якийсь військовий конфлікт. Тому ми намагалися працювати з людьми в Криму, щоб захистити їх та захистити суверенітет України від російської юридичної анексії. Але це було чітке завдання Путіна - забрати Крим. І світ не розумів, що відбувалось там, тому що ніхто не міг цього навіть уявити", - нагадав Порошенко.</p>
      <p>Він також розповів про те, як на Донбасі улітку 14-го року з'явилися регулярні російські війська. "Там були сотні російських солдатів, яких ми ловили на українській території. І це був просто жах. Путін казав, що там немає російських солдатів. Але ми показували, просто тикали в обличчя документи, які доводили, що це регулярний солдат російської армії. "Але вони там просто у відпустці" - казали росіяни. Ні, вони там не відпочивають. Є відео, де вони розказують що в них є наказ атакувати Україну. Вони зовсім там не відпочивають. І вони не просто десь заблудились. Вони спеціально були відправлені на територію України.<br/>І такий стиль підтримується Росією", - наголосив Порошенко.</p>
      <p>П'ятий президент України подякував міжнародним партнерам - зокрема США, Канаді та країнам Європейського Союзу за те, що вони запровадили санкції проти країни-агресора. Він підкреслив, що, на жаль, Будапештський меморандум, за яким в обмін на другий ядерний потенціал Україна отримала гарантії безпеки та територіальної цілісності, не втримав Росію від агресії. А це означає, що Путіну не можна довіряти.</p>
      <p>"Два тижні тому я був на лінії фронту, розмовляв із військовими, із людьми. І вони кажуть: пане президент, це дуже важливо - не дозвольте Путіну залишити Україну наодинці проти Росії", - зазначив Порошенко.</p>
      <p>Найбільше, чого потребує сьогодні Україна, це не гроші і не підтримка реформ - хоча це теж дуже важливо. Але найголовніше - це міжнародна підтримка України, яка протистоїть одній з наймогутніших у військовому плані країні-агресору.</p>
      <p>"Нам потрібна єдність всього світу та солідарність з Україною<br/>Це найважливіше", - закликав Петро Порошенко.</p>
      <p>Він звернув увагу на те, що Путін активно застосовує у міжнародній політиці гібридні методи і намагається перекласти на Україну вину за втручання у внутрішні справи США.</p>
      <p>"Хіба Україна в цьому зацікавлена? Ні. США - точно ні. Тільки одна людина в цьому зацікавлена. Яка сидить в Росії , яка сидить в Кремлі і яка зараз насолоджується тим, що він так успішно переключив всю увагу від російської агресії", - переконаний Петро Порошенко.</p>
      <p>"Ми не тільки зупинили Росію - величезну країну, другу найсильнішу армію у світі. Ми зупинили проект "Новоросія", "Малоросія" від того щоб розділити Україну на частини. Адже Путін думав, що його будуть з хлібом сіллю зустрічати. Але цього не відбувається. І зараз він використовує інструменти гібридної війни, переключає всесвітню увагу від цього", - застеріг Порошенко.</p>
      <p>"Але боротьба між Україною та Росією, українцями та Путіним - це всесвітня боротьба. Адже це боротьба за свободу, за демократію, за майбутнє. За все те, що нас об`єднує", - наголосив Порошенко.</p>
    </article>
  </body>
</html>