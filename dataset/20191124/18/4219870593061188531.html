<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:832120-Strahe-nudi-povratak-na-celo-stranke-Bivseg-lidera-slobodaraca-demonstranti-docekali-aplauzom"/>
    <meta property="og:site_name" content="Вечерње новости"/>
    <meta property="article:published_time" content="2019-11-24T18:20:00+00:00"/>
    <meta property="og:title" content="Štrahe nudi povratak na čelo stranke: Bivšeg lidera slobodaraca demonstranti dočekali aplauzom"/>
    <meta property="og:description" content="U FPO mnogi iz vrha stranke nisu radosni zbog Štraheovih razmišljanja o povratku"/>
  </head>
  <body>
    <article>
      <h1>Štrahe nudi povratak na čelo stranke: Bivšeg lidera slobodaraca demonstranti dočekali aplauzom</h1>
      <address><time datetime="2019-11-24T18:20:00+00:00">24 Nov 2019, 18:20</time> by <a rel="author">Tanjug</a></address>
      <p>
        <b>U FPO mnogi iz vrha stranke nisu radosni zbog Štraheovih razmišljanja o povratku</b>
      </p>
      <p>Hajnc Kristijan Štrahe, koji je do sredine maja bio lider Slobodarske partije Austrije (FPO), a koji je bio prinuđen da podnese ostavku na sve političke funkcije zbog korupcionaške afere "Ibica“, ponudio je stranci da se vrati na njeno čelo.</p>
      <p>Nakon što se za vikend neočekivano pojavio u javnosti, na demonstracijama protiv zabrane pušenja, gde je održao i govor, Štrahe je preko društvenih mreža svojoj stranci poručio: "Nudim FPO da povuče moju suspenziju, što je bila unapred izrečena presuda, što je suprotno slobodarcima, kao i povratak na mesto lidera. Baza stranke (članovi) treba da odluče. Hajmo da održimo glasanje članova", rekao je bivši vicekancelar.</p>
      <p>Štrahe je očigledno bio ohrabren prijemom kod učesnika protesta, koji su ga pozdravili aplauzom.</p>
      <p>On je već jednom, pre nedelju dana, stavio u izgled povratak na političku scenu.</p>
      <p>Na pitanje jednog pratioca na Fejsbuku kada bi mogli da se upoznaju, Štrahe je odgovorio: "U novoj godini ću te pozvati na jednu veliku manifestaciju“.</p>
      <p>U FPO mnogi iz vrha stranke nisu radosni zbog Štraheovih razmišljanja o povratku.</p>
      <p>Tako šef poslaničkog kluba FPO Herbert Kikl preti Štraheu da bečki odbor može u svakom trenutku da donese odluku o njegovom izbacivanju iz stranke.</p>
      <related>
        <a href="http://www.novosti.rs/vesti/naslovna/politika/aktuelno.289.html:821712-Strahe-se-povlaci-iz-politike-do-rasvetljenja-afere-Ibica"/>
      </related>
      <p>Kikl, koji je drugi čovek u FPO, kaže da nema nikakav kontakt sa Štraheom i da je za njega "poglavlje Štrahe“ zaključeno.</p>
      <p>Inače, FPO od afere "Ibica” neprestano pada u istraživanjima, i sada je iza Zelenih na četvroj poziciji austrijske političke scene.</p>
      <figure>
        <iframe src="https://www.youtube.com/embed/MfVqblKvkL8" width="620" height="420" data-service="Youtube" scrolling="no"/>
      </figure>
      <p>Naime, FPO bi u ovom trenutku mogla da računa na samo 14 odsto glasova, a ispred nje su Zeleni koji bi mogli dobiti 16 odsto glasova.</p>
      <p>Na drugoj poziciji je Socijaldemokratska partija (SPO) sa 20 odsto glasova, i na prvom mestu jasno Narodna partija (OVP) Sebastijana Kurca sa 38 odsto glasova.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:807139-I-POSLE-AFERE-Strahe-ponovo-na-Ibici"/>
        <a href="http://www.novosti.rs/vesti/planeta.299.html:804117-Strahe-namerava-da-pise-knjigu-o-aferi-Ibica"/>
        <a href="http://www.novosti.rs/vesti/planeta.299.html:798532-Strahe-podneo-krivicnu-prijavu-protiv-nemackih-medija"/>
        <a href="http://www.novosti.rs/vesti/planeta.299.html:797149-Bosanka-srusila-austrijsku-vladu"/>
        <a href="http://www.novosti.rs/vesti/planeta.299.html:796499-AFERA-IBICA-NA-PRAVNOM-TERENU-Strahe-podneo-krivicnu-prijavu-protiv-tri-osobe"/>
      </related>
    </article>
  </body>
</html>