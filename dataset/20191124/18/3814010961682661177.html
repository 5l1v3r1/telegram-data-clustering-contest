<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/ot-2020-g-v-latinska-amerika-shche-se-izlchva-blgarska-televiziya"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T18:32:00+00:00"/>
    <meta property="og:title" content="От 2020 г. в Латинска Америка ще се излъчва българска телевизия"/>
    <meta property="og:description" content="Първата българска телевизия в Латинска Америка започва излъчване от Аржентина в началото на 2020 г. с изцяло частно финансиране. 'Това съобщи нейният..."/>
  </head>
  <body>
    <article>
      <h1>От 2020 г. в Латинска Америка ще се излъчва българска телевизия</h1>
      <address><time datetime="2019-11-24T18:32:00+00:00">24 Nov 2019, 18:32</time> by <a rel="author">Татяна Йорданова</a></address>
      <p>
        <b>Първата българска телевизия в Латинска Америка започва излъчване от Аржентина в началото на 2020 г. с изцяло частно финансиране. 'Това съобщи нейният създател Иван Цанков по време на 15-ата Световна среща на българските медии в Тирана, организирана от БТА. Дискусията продължи днес с акцент върху пътищата и туризма.</b>
      </p>
      <figure>
        <video src="https://nws2.bnt.bg/p/p/s/psn241119-20-tirana-sreshta-bg-medii-x264-726393.mp4"/>
      </figure>
      <p>Събрани на едно място, български медии от цял свят заговориха за пътищата, които ни свързват, именно защото те са един от националните приоритети. В тази посока беше представен проектът на автомагистрала "Дунав-Егея".</p>
      <blockquote>Румен Марков, управител на Large Infrastructure Projects: До март месец 2020 г. да се подпише меморандум за разбирателство между българското и гръцкото правителство за създаване на тази магистрала.</blockquote>
      <p>Ако проектът бъде одобрен, цената за тази магистрала ще е близо милиард и половина, като идеята е да се търси концесионер.</p>
      <p>Оптимистичният разговор за пътищата премина в не особено оптимистична дискусия за туризма.</p>
      <blockquote>Мартин Захариев, зам.-председател на Националния борд по туризъм: Ние сме на второ място в Европа по минерални извори след Исландия. За съжаление не повече от 5% от капацитета на тези минерални води е усвоен в България.</blockquote>
      <p>На представителите на българските медии от цял свят беше напомнено, че могат да помогнат, за стане България по-популярна туристическа дестинация.</p>
      <related>
        <a href="http://news.bnt.bg/bg/a/sreshcha-na-blgarskite-medii-ot-tsyal-svyat-se-provede-v-tirana"/>
      </related>
    </article>
  </body>
</html>