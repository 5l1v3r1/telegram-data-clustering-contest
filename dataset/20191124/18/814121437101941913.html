<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/10274293/uczestniczka-projektu-lady-przyznala-ze-jest-prostytutka-to-bilet-w-jedna-strone.html"/>
    <meta property="og:site_name" content="Wprost"/>
    <meta property="article:published_time" content="2019-11-24T18:38:00+00:00"/>
    <meta property="og:title" content="Uczestniczka „Projektu Lady” przyznała, że jest prostytutką. „To bilet w jedną stronę”"/>
    <meta property="og:description" content="Karolina Plachimowicz stała się rozpoznawalna dzięki programowi „Projekt Lady”. Jak informuje „Fakt”, niedawno oddała swoją córkę pod opiekę byłemu partnerowi. W szczerym wywiadzie przyznała, w jaki sposób zarabia na życie."/>
  </head>
  <body>
    <article>
      <h1>Uczestniczka „Projektu Lady” przyznała, że jest prostytutką. „To bilet w jedną stronę”</h1>
      <address>
        <time datetime="2019-11-24T18:38:00+00:00">24 Nov 2019, 18:38</time>
      </address>
      <p>
        <b>Karolina Plachimowicz stała się rozpoznawalna dzięki programowi „Projekt Lady”. Jak informuje „Fakt”, niedawno oddała swoją córkę pod opiekę byłemu partnerowi. W szczerym wywiadzie przyznała, w jaki sposób zarabia na życie.</b>
      </p>
      <p>– Nikogo w życiu nie skrzywdziłam, nie oszukałam, nie czerpałam z nikogo korzyści, a mogłam. Nawet moi klienci mi mówią: „Ty nie pasujesz do tego świata. Jesteś taka dobra, taka uczynna”. I choć pracuję jako prostytutka już 10 lat, to mówią mi, że nie mam takiego „kur*****ego charakteru”, który, niestety, dziewczyny często mają w tej branży – powiedziała Karolina Plachimowicz <a href="https://www.fakt.pl/kobieta/plotki/karolina-plachimowicz-przyznala-sie-do-prostytucji/x8ryhfm">w wywiadzie dla „Faktu”.</a></p>
      <p>Dziennikarka przeprowadzająca wywiad oceniła, że trzeba mieć dużo odwagi, by powiedzieć: „Jestem prostytutką”. Uczestniczka programu „Projekt Lady” w odpowiedzi na te słowa przyznała, że „nie miała innego wyjścia”. – W Holandii poznałam Polaka, który się we mnie zauroczył i chciał ze mną być. Powiedziałam mu, że się z nim nie zwiążę, więc zaczął mnie szantażować. Groził, że wszystkim powie, gdzie pracuję i upubliczni moje nagie zdjęcia. Więc wreszcie postanowiłam powiedzieć dość. Jeżeli ludzie mają się dowiedzieć o mnie prawdy, to ode mnie, nie od niego – podkreśliła.</p>
      <p>W szczerym wywiadzie, którego udzieliła „Faktowi", Karolina Plachimowicz opowiedziała także o początkach pracy w branży. – To się zaczęło, kiedy miałam 19 lat. Na początku pracowałam w Niemczech. Poznałam tam koleżankę i ona mnie do tego namówiła. Opowiadała, że szybko zarobię pieniądze, a wtedy bardzo ich potrzebowałam, żeby się utrzymać. Myślałam, że chwilę popracuję i wrócę do normalnego życia. Nikt mi wtedy nie powiedział, że wejście do świata prostytucji, jest jak bilet w jedną stronę – powiedziała. Kobieta przekonywała, że wielokrotnie próbowała porzucić tę ścieżkę.</p>
      <related>
        <h4>Czytaj także:</h4>
        <a href="https://www.wprost.pl/kultura/10274278/menadzer-ujawnia-szczegoly-z-zycia-kurta-cobaina-wszystko-zrobil-z-premedytacja.html"/>
      </related>
      <footer>Źródło: <a href="http://www.fakt.pl/">Fakt</a></footer>
    </article>
  </body>
</html>