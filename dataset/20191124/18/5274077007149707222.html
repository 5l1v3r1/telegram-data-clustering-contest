<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419098"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T18:26:00+00:00"/>
    <meta property="og:title" content="בלאק פריידי - הגרסה החרדית"/>
    <meta property="og:description" content="עיריית ביתר עילית יזמה שבוע הנחות משותף לעסקים בעיר. ''כל המוריד מחירים – הרי זה משובח''."/>
  </head>
  <body>
    <article>
      <h1>בלאק פריידי - הגרסה החרדית</h1>
      <address><time datetime="2019-11-24T18:26:00+00:00">24 Nov 2019, 18:26</time> by <a rel="author">בן שאול</a></address>
      <p>עיריית ביתר עילית מציגה גרסה חרדית לימי הקניות "בלאק פריידי", הכוללת שבוע מבצעים והנחות בחנויות ברחבי העיר תחת הכותרת "ביתר דייס".</p>
      <p>מטרת היוזמה היא לחזק את העסקים המקומיים בעיר, באמצעות שכנוע של התושבים לבצע את רכישותיהם בביתר עילית.</p>
      <p>מאות בעלי עסק מציעים הנחות בשלל תחומים ובמבחר מוצרים גדול, כאשר ימי המבצע לא מוגבלים ליום שישי בלבד, אלא נפרסים על פני שבוע שלם.</p>
      <p>למען אווירת ההפנינג בעיר, הדפיסה העירייה עשרות אלפי בלונים, דגלים, מודעות ומדבקות עם לוגו המבצע. אלו מקשטים את רחובות העיר, את מרכזי הקניות וגם מחולקים חינם לבעלי העסקים המשתתפים במבצעים. גם חוברת מהודרת הופקה והופצה בעשרות אלפי עותקים.</p>
      <p>ב'פורום העסקים' מדגישים כי אין כוונה למכור במחירי הפסד. "הכוונה היא למכור במצב שגם בעלי העסקים ירוויחו. אולם, אם בכל השנה נמנעים בעלי העסקים מהורדת מחירים דרמטית כדי שלא 'לשבור את השוק' – בימי המכירות הללו אין חשש משבירת השוק, וכל המוריד מחירים – הרי זה משובח ומצליח", הסבירו.</p>
      <p>ראש העיר מאיר רובינשטיין אמר כי "היכולת של עיר לעמוד על רגליה הכלכליות בזכות עצמה, ועל תושביה להתפרנס – ולא מן הצדקה - מושתתת בראש ובראשונה על מחויבות תושבי העיר לאחיהם תושבי העיר. אם תושבי העיר יערכו את קניותיהם מחוץ לעיר, תהפוך העיר לפנימייה בלבד".</p>
      <p>לדבריו, "השבוע הזה מתקיים בשילוב כוחות ייחודי בין העירייה לבין "פורום העסקים" העירוני, בשיתוף פעולה עם חברי הנהלת העיר – ה"ה משה כהנא מחזיק תיק תעסוקה וה"ה שלומי כהן מחזיק תיק רישוי עסקים, שעסוקים יום יום בעזרה לעסקים ולתעסוקה, ובחיפוש אחר רעיונות ויוזמות לחיזוק ושגשוג העסקים בביתר".</p>
    </article>
  </body>
</html>