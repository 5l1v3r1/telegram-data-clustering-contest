<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301899/%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%AF%D8%B1-%D8%AE%D8%B7-%D9%85%D9%82%D8%AF%D9%85-%D8%A8%D8%B1%D9%82%D8%B1%D8%A7%D8%B1%DB%8C-%D9%86%D8%B8%D9%85-%D9%88-%D8%A7%D9%85%D9%86%DB%8C%D8%AA-%D9%82%D8%B1%D8%A7%D8%B1-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T18:45:45+00:00"/>
    <meta property="og:title" content="نیروی انتظامی در خط مقدم برقراری نظم و امنیت قرار دارد "/>
    <meta property="og:description" content="ایسنا/مازندران  استاندار مازندران در راهپیمایی حمایت از اقتدار و امنیت در ساری گفت: نیروی انتظامی در خط مقدم برقراری نظم و امنیت قرار دارد. "/>
  </head>
  <body>
    <article>
      <h1>نیروی انتظامی در خط مقدم برقراری نظم و امنیت قرار دارد </h1>
      <address><time datetime="2019-11-24T18:45:45+00:00">24 Nov 2019, 18:45</time> by <a rel="author">بهناز مقدس</a></address>
      <p>ایسنا/مازندران  استاندار مازندران در راهپیمایی حمایت از اقتدار و امنیت در ساری گفت: نیروی انتظامی در خط مقدم برقراری نظم و امنیت قرار دارد. </p>
      <p>مجید حسین زادگان امروز در راهپیمایی مردمی حمایت از اقتدار و امنیت که با حضور پرشور مردم ساری برگزار شد با اشاره به اینکه امنیت از مهمترین زیرساخت‌های توسعه است، اظهار کرد: امنیت نقش مهمی در توسعه اقتصادی، فرهنگی، اجتماعی و سیاسی جامعه دارد و به عنوان زیر بنای توسعه در تمام دنیا شناخته شده است.</p>
      <p>وی با بیان اینکه خدشه‌دار شدن امنیت به ضرر مردم است، تامین امنیت را وظیفه همگانی و آحاد جامعه دانست و  تصریح کرد: در تولید امنیت همگان باید نقش آفرینی کنند و حفظ نظم و امنیت تنها مختص یک یا چند دستگاه نیست بلکه وظیفه آحاد جامعه است.</p>
      <p>استاندار مازندران خاطرنشان کرد: نیروی انتظامی در خط مقدم برقراری نظم و امنیت در جامعه است و همه دستگاه‌ها و به ویژه مردم باید با رعایت نظم و قانون در این حوزه با نیروی انتظامی همکاری کنند.</p>
      <p>حسین‌زادگان با اشاره به حوادث اخیر در کشور با بیان اینکه این جریانات از قبل با صرف هزینه‌های سنگین و استخدام اشرار و اراذل و اوباش از سوی دشمنان نظام، ساماندهی و پیش‌بینی شده بود، افزود: نیروی انتظامی در کنترل و مقابله با این حوادث بسیار خوب عمل کرده و توانسته است به خوبی این جریانات را مدیریت و از تبدیل اعتراضات اجتماعی به آشوب و اغتشاشات در مازندران جلوگیری کند.</p>
      <p>وی ضمن تقدیر و تشکر از تلاش و زحمات نیروهای انتظامی، امنیتی و بسیج در برقراری نظم و امنیت استان از هوشیاری و بصیرت مردم در این حوادث قدردانی کرد.</p>
      <p>
        <b>لبیک مردم ولایتمدار به ندای رهبری در دیار علویان </b>
      </p>
      <p>سردار سید محمود میرفیضی فرمانده انتظامی مازندران امروز در مراسم راهپیمایی مردمی حمایت از اقتدار و امنیت در ساری ضمن قدردانی از حضور پرشور مردم در این راهپیمایی گفت: مردم در حفظ امنیت و اقتدار نظام اسلامی مهمترین نقش را دارند.</p>
      <p>وی تصریح کرد: مردم ولایتمدار و همیشه در صحنه دیار علویان در حوادث اخیر همچون گذشته ضمن لبیک به ندای رهبری، صف خود را از معاندان نظام و اخلالگران نظم و امنیت جدا کردند و با بصیرت دینی و هوشیاری حرکت انقلابی مثال زدنی را رقم زدند.</p>
      <p>فرمانده انتظامی مازندران مهمترین مطالبه مردم از پلیس را برقراری نظم، امنیت، آرامش و آسایش در جامعه برشمرد و اظهار کرد: نیروی انتظامی همواره حافظ جان، مال و ناموس مردم است و در این راه از هیچ تلاشی فروگذار نخواهد کرد.</p>
      <p>میرفیضی با اشاره به اینکه دشمن همواره با تبلیغات سوء به دنبال تضعیف امنیت و اقتدار نظام اسلامی است، افزود: امروز مردم با حضور گسترده خود در صحنه وفاداری خود را به رهبری و نظام اسلامی ثابت کردند.</p>
      <p>وی تعدی به حقوق مردم را خط قرمز پلیس برشمرد و خاطر نشان کرد: پلیس هرگز اجازه هرگونه فرصت طلبی را به اخلالگران در نظم و امنیت عموم نخواهد داد و قاطعانه با آنان برخورد قانونی خواهد کرد.</p>
      <p>
        <b>مردم نقش آفرینان اصلی حفظ امنیت در کشور </b>
      </p>
      <p>حجت الاسلام محمد صادق اکبری رییس کل دادگستری مازندران نیز در ادامه اظهار کرد: امنیت از اساسی‌ترین و ضروری‌ترین نیاز هر جامعه است و در نظام اسلامی ایران نیز امنیت از واجبات است.</p>
      <p>وی با بیان اینکه در جامعه ابتداء باید اقدامات امنیت ساز از سوی متولیان امر صورت پذیرد و در وهله دوم با مخلان نظم و امنیت به شدت برخورد شود، افزود: امنیت خط قرمز ما است و دستگاه قضائی با هرگونه عوامل نا امنی برابر قانون برخورد خواهد شد.</p>
      <p>رییس کل دادگستری مازندران نقش نیروی انتظامی و دیگر نیروهای امنیتی و نظامی در برقراری نظم و امنیت را بسیار پر رنگ دانست و  گفت: ارزیابی ما از عملکرد نیروی انتظامی در کنترل و مدیریت حوادث اخیر بسیار مثبت است و از تلاش و زحمات همه جان برکفان نیروی انتظامی در حوادث اخیر قدردانی می‌کنیم.</p>
      <p>اکبری خاطر نشان کرد: مردم نقش آفرینان اصلی حفظ امنیت در کشور هستند و در همه صحنه‌ها حضور دارند و همواره کوشیده‌اند مرز خود را از مخلان نظم و امنیت جدا کنند.</p>
      <p>وی تصریح کرد: مردم با شنیدن سخنان و فرمان مقام معظم رهبری به صحنه آمدند و با همکاری نیروهای انتظامی و امنیتی اوضاع را کنترل و مدیریت کردند و در این راهپیمایی به ندای رهبری لبیک گفتند.</p>
      <p>رییس کل دادگستری استان مازندران یادآور شد: مردم با تثبیت امنیت و آرامش در جامعه این پیام را به دشمنان نظام داده اند که تا پای جان و آخرین نفس مطیع امر ولایت هستند و هرگونه اخلال در نظم و امنیت را محکوم می‌کنند.</p>
      <p>
        <b>خنثی سازی فتنه ۹۸ با هوشمندی پلیس و بصیرت مردم </b>
      </p>
      <p>حجت الاسلام پورخاقان رییس سازمان قضائی نیروهای مسلح مازندران در راهپیمایی مردمی حمایت از اقتدار و امنیت کشور در ساری بیان کرد: اساسی‌ترین نیاز جامعه بشری امنیت است و در روایات ائمه از نعمت امنیت و سلامت به عنوان دو نعمت مجهول خداوندی یاد شده است.</p>
      <p>وی تصریح کرد: امنیت از جمله مهمترین مولفه‌ها برای انجام هر کاری است و کشور ما در منطقه‌ای که پر از آشوب است به عنوان جزیزه‌ای امن شناخته شده است و باید قدر این امنیت را بدانیم.</p>
      <p>رییس سازمان قضائی نیروهای مسلح مازندران با بیان اینکه دشمنان نظام بدنبال نابود کردن امنیت در کشور ما هستند، افزود: با درایت و هوشمندی و رهنمودهای داهیانه مقام معظم رهبری و هوشیاری نیروهای انتظامی و امنیتی، توطئه‌های دشمنان نظام یکی پس از دیگری در کشور خنثی می‌شود.</p>
      <p>
        <b>پیام امروز مردم مازندران، حمایت از رهبری، امنیت و اقتدار نظام اسلامی است</b>
      </p>
      <p>حجت الاسلام یوسف یوسف‌پور رییس شورای هماهنگی تبلیغات اسلامی مازندران در ادامه این مراسم گفت: امروز مردم ولایتمدار دیار مازندران با حضور در راهپیمایی پیام شان را به دنیا مخابره کردند.</p>
      <p>وی افزود: پیام امروز مردم مازندران حمایت از رهبری، امنیت و اقتدار نظام اسلامی است و آمریکا و ایادی آنان در دنیا بدانند که مردم ایران اسلامی تا آخرین نفس در برابر توطئه های آنان ایستادگی خواهند کرد.</p>
      <p>رییس شورای هماهنگی تبلیغات اسلامی مازندران با اشاره به اقدامات وفعالیت‌های خوب دستگاه‌های اجرایی، امنیتی، انتظامی و نیروهای بسیج در برقراری نظم و امنیت یادآور شد: همه دستگاه‌ها در حوادث اخیر نقش آفزینی کردند. </p>
      <p>انتهای پیام</p>
    </article>
  </body>
</html>