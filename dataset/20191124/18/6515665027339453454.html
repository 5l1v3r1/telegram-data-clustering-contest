<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3363741/americki-diplomata-spremao-ajvar-u-sumadiji-posle-pecenja-sljivovice-dzon-kapelo-u-najvaznijoj-misiji-mandata-u-srbiji"/>
    <meta property="og:site_name" content="kurir.rs"/>
    <meta property="article:published_time" content="2019-11-24T18:45:00+00:00"/>
    <meta property="og:title" content="AMERIČKI DIPLOMATA SPREMAO AJVAR U ŠUMADIJI: Posle pečenja šljivovice, Džon Kapelo u najvažnijoj misiji mandata u Srbiji"/>
    <meta property="og:description" content="Da će mešati ajvar u Šumadiji potpukovnik Džon Kapelo nije ni slutio tokom svoje diplomatske aktivnosti. Bivši vojni ataše u Srbiji i Izraelu i predsednik udruženja Misija Halijard , u porodici Stanojević, kod domaćina Slobodana i Zlate i dr Vladice Stanojevića ..."/>
  </head>
  <body>
    <article>
      <h6 class="kicker">Zlatan ajvar baka Zlate</h6>
      <h1>AMERIČKI DIPLOMATA SPREMAO AJVAR U ŠUMADIJI: Posle pečenja šljivovice, Džon Kapelo u najvažnijoj misiji mandata u Srbiji</h1>
      <address>
        <time datetime="2019-11-24T18:45:00+00:00">24 Nov 2019, 18:45</time>
      </address>
      <p>Da će mešati ajvar u Šumadiji potpukovnik Džon Kapelo nije ni slutio tokom svoje diplomatske aktivnosti. Bivši vojni ataše u Srbiji i Izraelu i predsednik udruženja "Misija Halijard" , u porodici Stanojević, kod domaćina Slobodana i Zlate i dr Vladice Stanojevića imao je prilike da nauči stari srpski recept za spremanje cepkanog ajvara.</p>
      <p>- Prošli put smo pekli rakiju u selu Zagorica kod Topole, sa potomcima ljudi koji su spasili američku vojnu posadu u tom selu 1944. Zanimljive su veze američkog i srpskog naroda koje otkrivamo-kaže Kapelo. On želi da svojim sunarodnicima kao veliki prijatelj Srba i praktično pokaže lepote i tradiciju Srbije.</p>
      <figure>
        <img src="https://www.kurir.rs/data/images/2019/11/24/18/2063667_20191124-140445_ff.jpg?ver=1574617498"/>
        <figcaption>
          <cite>foto: Kurir</cite>
        </figcaption>
      </figure>
      <p>-Sa srpskom šljivovicom su oduševljeni. Ajvar je jedan od najboljih specijaliteta koje sam probao. Srpsko selo može u svetu da prezentuje svoje vrednosti i prednosti-kaže Kapelo. Njegov saradnik Bojan Dragićević iz "Misije Halijard" kaže da se oseća "privilegovano zato što pronalaze bogate istorijske priče koje spajaju naša dva naroda".</p>
      <p>- Posetili smo Kragujevac da se upoznamo sa aktivnostima našeg Crvenog krsta. Vrlo je važna saradnja srpskog i američkog "Crvenog krsta" od Prvog svetskog rata do danas-kaže Dragićević uz napomenu i da je sjajno što Šumadinci u svakoj situaciji predstavljaju svu lepotu naše zemlje. -Ovakvi susreti daju rezultata i imaju odjeka i dragoceni su za našu zemlju-kaže Dragićević.</p>
      <figure>
        <img src="https://www.kurir.rs/data/images/2019/11/24/18/2063663_img014bad8a4b9cbf9b6b46783a31824623v_ff.jpg?ver=1574617540"/>
        <figcaption>Kapelo sa predsednikom Vučićem i ambasadorom Skatom<cite>foto: Kurir</cite></figcaption>
      </figure>
      <p>Baka Zlata i dr Vladica Stanojević kažu da im je drago što su diplomati dočarali delom lepote srpske trpeze. A na njoj strugana kosovska pogača, specijaliteti iz Šumadije, niškog kraja, pirotskog, Zlatibora.. Stari recepti iz svih krajeva koje je ova domaćica beležila i naučila decenijama unazad.</p>
      <p>
        <b>D. A. foto: Kurir</b>
      </p>
      <p>Antrfile</p>
      <p>„VAZDUŠNI MOST“ ILI MISIJA „HALIJARD“ Potpukovnik Džon Kapelo, nekadašnji vojni ataše SAD u Srbiji i Izraelu osnovao je fondaciju koja pomaže potomcima ljudi koji su učestvovali u akciji „Misiji Halijard“ 1944 kada je spaseno 500 savezničkih pilota u selu Pranjani kod Čačka. Rešio je da se oduži srpskom narodu koji je pomogao američkim pilotima u evakuaciji iz Srbije u vreme Drugog svetskog rata i osnovao je Fondaciju Halijard. Sada on pomaže potomcima onih koji su rizikovali svoje živote da bi spasli američke vojnike 1944. godine.</p>
      <figure>
        <img src="https://www.kurir.rs/data/images/2019/11/24/18/2063665_img466810c22369c05f12f72a9c48c6b056v_ff.jpg?ver=1574617576"/>
        <figcaption>
          <cite>foto: Kurir</cite>
        </figcaption>
      </figure>
    </article>
  </body>
</html>