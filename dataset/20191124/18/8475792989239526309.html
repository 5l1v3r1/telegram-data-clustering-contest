<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/chinacables-sa-har-dokumenten-expertgranskats"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T18:53:59+00:00"/>
    <meta property="og:title" content="ChinaCables — så har dokumenten expertgranskats "/>
    <meta property="og:description" content="I samarbete med det internationella journalistnätverket ICIJ publicerar SVT hemligstämplade dokument och nya skrämmande vittnesmål som visar hur det som Kina kallar utbildningsläger i Xinjiang-provinsen fungerar som interneringsläger där människor blir inlåsta och utsatta för övergrepp. Där poängsystem avgör vem som ska belönas, vem som ska bestraffas och vem som släppas ut."/>
  </head>
  <body>
    <article>
      <h1>ChinaCables — så har dokumenten expertgranskats </h1>
      <address><time datetime="2019-11-24T18:53:59+00:00">24 Nov 2019, 18:53</time> by <a rel="author">Eva Landahl, Charlotta FriborgDavid Oscarsson</a></address>
      <p>
        <b>I samarbete med det internationella journalistnätverket ICIJ publicerar SVT hemligstämplade dokument och nya skrämmande vittnesmål som visar hur det som Kina kallar utbildningsläger i Xinjiang-provinsen fungerar som interneringsläger där människor blir inlåsta och utsatta för övergrepp. Där poängsystem avgör vem som ska belönas, vem som ska bestraffas och vem som släppas ut.</b>
      </p>
      <p>De läckta dokumenten är instruktioner från myndigheterna om hur interneringslägren ska skötas. Här finns bland annat beskrivet hur människor ska låsas in och hur rymningar ska undvikas. Hur vet vi att dokumenten är autentiska?</p>
      <p>Redaktören för det internationella journalistnätverket ICIJ, Fergus Shiel, förklarar att dokumenten kommer från flera olika källor såväl inifrån Kina som från uigurer i exil. Dokumenten har granskats av flera ledande internationella forskare. En expert på kinesiska dokument, James Mulvenon från Defense Group Inc, säger att han är övertygad om dokumentens äkthet. En annan, Dr Adrian Zenz, ledande uigur-expert menar också han att dokumenten är äkta.</p>
      <p>– Två personer som våra källor har pratat med uppger att de har sett Zhu Hailuns signatur på dokumenten, säger Fergus Shiel från journalistnätverket ICIJ.</p>
      <p>Zhu Hailun är vice partisekreterare i Xinjiang. Källorna säger sig vara helt säkra på att det är hans signatur och handstil i dokumenten. Dr Adrian Zenz uppskattar att mellan en och två miljoner människor har placerats i kinesiska interneringsläger. Det handlar främst om muslimer från folkgruppen uigurer, men även från andra muslimska minoritetsgrupper som kahzaker och hui-folket.</p>
      <p>Också FN har <a href="https://www.ohchr.org/Documents/Issues/Terrorism/SR/OL_CHN_18_2019.pdf">skarpt kritiserat</a> Kina för behandlingen av uigurerna i Xinjiang.</p>
      <p>Det finns åtminstone ett hundratal läger som är så stora att de kan identifieras med hjälp av satellitbilder. Men det totala antalet läger kan uppgå till över 1 000.</p>
      <p>Ett stort antal drabbade personer som befunnit sig i lägren vittnar om tortyr och politisk hjärntvätt. Bland annat i en rapport från <a href="https://www.hrw.org/report/2018/09/09/eradicating-ideological-viruses/chinas-campaign-repression-against-xinjiangs">Human Rights Watch</a> som publicerades hösten 2018.</p>
    </article>
  </body>
</html>