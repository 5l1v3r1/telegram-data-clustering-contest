<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezone.cz/clanek/39347-ledove-kralovstvi-znovu-drancuje-svet-a-disney-neprestava-slavit"/>
    <meta property="og:site_name" content="MovieZone.cz"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="Ledové království znovu drancuje svět a Disney nepřestává slavit"/>
    <meta property="og:description" content="Disney tušil už po premiéře Ledového království v roce 2014, že má v rukávu skoro až nekonečně výdělečnou značku,..."/>
  </head>
  <body>
    <article>
      <h1>Ledové království znovu drancuje svět a Disney nepřestává slavit</h1>
      <h2>Rodiny po celém světě berou kina útokem a miliarda padne do Vánoc  </h2>
      <address><time datetime="2019-11-24T18:00:00+00:00">24 Nov 2019, 18:00</time> by <a rel="author">TedGeorge</a></address>
      <p>Disney tušil už po premiéře <a href="https://film.moviezone.cz/ledove-kralovstvi/recenze">Ledového království</a> v roce 2014, že má v rukávu skoro až nekonečně výdělečnou značku, která bude jejich akcionářům dělat radost nejenom stovkami milionů dolarů utržených za vstupenky v kinech, ale především neskutečně profitabilním prodejem všemožných cetek spojených s jejich animovanými postavičkami. Mnoho lidí si proto ťukalo na čelo, proč studio čekalo s <a href="https://film.moviezone.cz/ledove-kralovstvi-2/recenze">Ledovým královstvím 2</a> takovou dobu a značku pořádně nepodojilo už někdy v roce 2017. Disney však neměl důvod spěchat, a právě končící předposlední listopadový víkend jasně ukázal, že zase jednou zahrál svoje karty správně.</p>
      <p> </p>
      <p>Jistě se najde nějaký pomýlený tržební kecal ohrnující nos nad 127 melouny, které si dobrodružný animák v Americe za první tři dny v kinech připsal. Bude argumentovat tím, že minulý rok se <a href="https://film.moviezone.cz/uzasnakovi-2/blu-ray">dvojce Úžasňákových</a> povedlo otevřít za fantastických 182 míčů. Jenomže ten dotyčný jaksi zapomíná na fakt, že pixarovská parafráze na bondovky otevřela v kinech v letním parnu a zimní <a href="https://film.moviezone.cz/ledove-kralovstvi-2/trailery">dvojka Ledového království</a> bude přes mírně nižší spokojenost prvních diváků (jednička měla cinemascore hodnocení A+, dvojka dostala A-) vládnout v kinech minimálně do Vánoc. </p>
      <p> </p>
      <figure>
        <img src="https://www.moviezone.cz/image/236024"/>
      </figure>
      <p>Zároveň připomínám, že <a href="https://film.moviezone.cz/ledove-kralovstvi/trailery">jednička</a> se před lety dočkala premiéry o týden později na Díkuvzdání a tyhle vděčné americké svátky provoněné krocany a obřími tržbami z kin propuknou v zámoří až za několik dnů. Tím pádem je už teď cesta umetená k překonání celkových amerických tržeb jedničky (400 míčů) a když se tak dívám na parádní sobotní růst tržeb (20 % oproti pátečnímu numeru), skoro bych si myslel že v USA je už posichrovaná i půlmiliarda. Ve světě je to dokonce ještě větší nálož, protože 223 milionů násobně překonává otvírák jedničky ve srovnatelném množství zemí a Disney před chvílí vyslalo do světa nadšením provovněnou zprávu o 350 milionovém celosvětovém (včetně USA) otvíráku. Mají 100 + 1 důvodů k nadšení, protože...</p>
      <p>... Vánoce jsou už za humny a jenom těžko si teď představit menší záverečná numera, než která před pěti lety psala jednička - tedy více než 1,2 miliardy dolarů celosvětově. Prim tenkrát kupodivu nehrála mocná Čína (první odhad tržeb dvojky hovoří o 53 milionech ze země s velkou a dlouhou zdí, což už teď překonává celkových 48 milionů prvního dílu). Dech vyráželo především Japonsko, kde „<a href="https://www.youtube.com/watch?v=6-dqMG-Uycg">Anna to Yuki no Joou</a>“ (Anna a sněhová královna) rozmnožila původních 7,5 mega na těžko pochopitelných 249 kulatých. Pokud se povede násobit rozjezdových 18 melounů s podobnou intenzitou, tak potěš koště.</p>
      <p> </p>
      <figure>
        <img src="https://www.moviezone.cz/image/236026"/>
      </figure>
      <p>U Disneyho tedy znovu bouchají šampus a sluší se dodat, že letos je to už pošesté. Po největším filmu všech dob <a href="https://film.moviezone.cz/avengers-endgame/recenze">Avengers: Endgame</a> (jsme necelé tři miliony od hranice 2,8 miliardy dolarů), <a href="https://film.moviezone.cz/lvi-kral-2019/trailery">Lvím králi</a>, <a href="https://film.moviezone.cz/captain-marvel/blu-ray">Captain Marvel</a>, <a href="https://film.moviezone.cz/toy-story-4-pribeh-hracek/trailery">čtvrtém Příběhu hraček</a> a <a href="https://film.moviezone.cz/aladin/blu-ray">Aladinovi</a> se slaví díky jisté miliardě sequelu Ledového království. A to pořád není všechno! Na Vánoce totiž budou sbírat miliardový jackpot<a href="https://film.moviezone.cz/star-wars-vzestup-skywalkera/trailery"> rebelové zápolící s Kylo Renem</a>. Takový rekordní rok, kdy se Disneymu sešlo snad úplně všechno, nebude ani pro takový mocný moloch jednoduché zopakovat. </p>
      <p><b><a href="https://www.boxofficemojo.com/year/world/2019/?ref_=bo_nb_hm_tab">Celosvětově nejvýdělečnější filmy v roce 2019</a></b> </p>
      <p>Už v sobotu myšák překonal 3 miliardy v Americe a kdo ví, jestli se jeho účet za dobrý ročník 2019 nezastaví až za hranicí 4 miliardy. Ptáte se na svět? Udělal jsem teď rychlý součet, připočetl předpokládané výsledky ze zbývajících blockbusterů a půjdeme daleko za 11 miliard. Jenom dodám, že studio to zvládne za pomoci pouhých 9 filmů. Ne, v součtu nejsou započítány premiéry z jejich posledního velkého kaufu, tedy <a href="https://www.moviezone.cz/clanek/38740-disney-zrebootuje-sam-doma-a-omezi-filmy-od-foxu">studia Fox</a>. To je nářez, co?</p>
      <p> </p>
      <figure>
        <img src="https://www.moviezone.cz/image/236025"/>
      </figure>
      <p>Příští rok je sice čeká neodvratný ústup ze slávy (jenom dvě marvelovky, pixar to zkouší s originálními filmy…), ale ono to vlastně bude jenom gentlemanské gesto směřované ke zbytku hollywoodského studiového pelotonu. Ti se příští rok trochu nadechnou (především Universalové už to hodně potřebují) a Disney je následující roky bude dusit kvartetem marvelovek ročně, dvojicí pixarovek, sledem pohádek z vlastní stáje a dalšími <a href="https://www.moviezone.cz/clanek/39195-nova-trilogie-star-wars-prisla-o-scenaristy-tvurci-hry-o-truny-odstoupili">plánovanými Star Wars filmy</a>. Budoucnost je prostě namalovaná myšákem a my s tím nic neuděláme.</p>
      <p>Nejenom omalovánkami pro nejmenší je však člověk živ a na stříbrné pozici bojuje o své místo na slunci <a href="https://film.moviezone.cz/le-mans-66/recenze">Le Mans '66</a>. Troufnu si tvrdit, že sympatickému závodnímu pohrobkovi studia Fox fandí skoro všichni. Uklidním vás, pokles o 49 % a dalších 16 mega směřujících do ex-lišácké šrajtofle není žádný průšvih. Pořád platí, že by se mělo mířit až někam k americkému kilu. Průběžných 58 amerických milionů potom doplňuje 46 míčů ze zbytku světa a tam už by to trochu chtělo šlápnout na plyn. Nářezové drama <b>Jamese Mangolda</b> totiž nutně potřebuje co největší čísla nejenom z Ameriky, aby se alespoň zaplatilo a továrně na sny ukázalo, že lidé drahé a ambiciózní filmy chtějí a jsou schopní je zaplatit.</p>
      <p> </p>
      <figure>
        <img src="https://www.moviezone.cz/image/236027"/>
      </figure>
      <p>Bronz bere další víkendová premiéra a Sony zatím nemá žádné velké důvody k oslavám. <a href="https://film.moviezone.cz/a-beautiful-day-in-the-neighborhood/trailery">A Beautiful day in the Neigborhood</a> aneb hřejivý a chválený (palec nahoru nezvedá pouze čtyřprocentní menšina kritiků) životopisný biják o panu Rogersovi s <b>Tomem Hanksem</b> v hlavní roli přepočítává 13,5 milionů. To není žádná velká katastrofa, ale čekalo se přece jenom trochu víc. Naštěstí pro studio se film pořídil za relativně nízkých 25 míčů a tak trochu se doufá, že bude v kinech oxidovat po celou oscarovou sezónu protkanou nejednou nominací na zlatého plešouna. Tomu koneckonců odpovídá i datum české premiéry – stejně jako v případě <a href="https://film.moviezone.cz/zelena-kniha/blu-ray">Zelené knihy</a> se dočkáme tuzemské premiéry až po oscarech, konkrétně na začátku března příštího roku.</p>
      <p>Bramboru si vyhrabal <b>Chadwick Boseman</b> a není to pro něj dobrá zpráva. Podvyživených  9,2 mega pro jeho kriminálku <a href="https://film.moviezone.cz/21-bridges/galerie">21 Bridges</a> jasně ukazuje, že král Wakandy je stejně jako polovina kolegů z marvelovek hvězda jedné role (před rokem propadlo i jeho právnické drama <a href="https://film.moviezone.cz/marshall-boseman/trailery">Marshall</a>, které je podle mého názoru docela slušné). Studio STX bylo z filmu podělané už dlouho před premiérou, a kromě předprodeje práv do světa, jenž jim zajistil polovinu z 33 milionového rozpočtu, se pro americkou premiéru upsali čínskému producententskému ďáblu jménem Huayi Brothers, který bude spolu s nimi krvácet kvůli premiéře v nadprůměrném počtu 2 665 kin. Česká premiéra není na pořadu dne a já se vůbec nedivím.</p>
      <p> </p>
      <figure>
        <img src="https://www.moviezone.cz/image/236028"/>
      </figure>
      <p>Zbytek startovního pole prolítneme jenom v rychlosti, protože to jsou všechno staří známí, kteří se dočkali podrobnějšího rozebrání minulé týdny. Pátou pozici bere <b>Roland Emmerich</b> s válečnou <a href="https://film.moviezone.cz/bitva-u-midway/trailery">Bitvou o Midway</a>. Není to žádná sláva, protože mít na americkém kontě 43 milionů po třech týdnech v kinech, to je pro blockbuster za 100 mega ospravedlnitelné snad jenom když ho produkují pánové a dámy ze studia <a href="https://www.moviezone.cz/clanek/33609-tema-jak-studio-lionsgate-povstalo-z-popela">Lionsgate</a>, kteří jsou pomocí maximálního předprodeje práv do světa a účetních fíglů krytí už měsíce před premiérou. Emmerich má nejlepší roky za sebou a žádné další hollywoodské studio se do spolupráce s ním nijak nepohrne.</p>
      <p>Na šestce trapčí <b>John Cena</b> jako trochu pitomý hasič, který kromě problémů s hyperaktivními dětmi a psem odmítajícím koupel, řeší i fakt, že až na výjimky hraje jenom v mizerných filmech. Ty se však většinou (a právě v tomto případě se nabízí dopsat slovíčko „kupodivu“) zaplatí, což bezesporu platí i pro 30 milionů drahou komedii <a href="https://film.moviezone.cz/playing-with-fire/trailery">Playing with Fire</a>. Americké multiplexy hlásí necelých 32 zámořských milionů a po započtení drobných ze zbytku světa se Paramount dočká nějakých plusových dolarů.</p>
      <p> </p>
      <figure>
        <img src="https://www.moviezone.cz/image/236029"/>
      </figure>
      <p>Nešťastnou sedmičku bere thrillerová <a href="https://film.moviezone.cz/dokonala-lez/trailery">Dokonalá lež</a> s I<b>anem McKellenem a Helen Mirren</b>. Warneři si připisují další propadák, protože mít na kontě po dvou týdnech 12 milionů z více než 2 400 kin neospravedlní ani nízký 5 milionový rozpočet. Dolary z kin jim nezaplatí ani nutnou reklamní kampaň a možná měli biják raději střelit Netflixu. A zapomenout na něj.</p>
      <p>Zatímco Disney po premiéře dvojky Ledového království bouchá šampus, nešťastní strážci pokladničky ze studia Sony se potají setkali v nonstopu na Hollywood Boulevardu a lili do sebe zelenou na smutek. Jejich <a href="https://film.moviezone.cz/charlieho-andilci-2019/trailery">Charlieho andílci</a> po mizerném 8 milionovém otvíráku kolabují, padají o škaredých 61 % a průběžných 14 míčů se dost možná nepřekulí ani přes 18 konečných melounů. Máme před sebou jeden z největších propadáků roku a nic na tom nemění z nouze ctnost v podobě trochu rozumnějších 30 milionů ze zbytku světa.</p>
      <p> </p>
      <figure>
        <img src="https://www.moviezone.cz/image/236030"/>
      </figure>
      <p>Bude devátá pozice už trochu pozitivnější? Půjdeme z bláta do louže, protože romantika <a href="https://film.moviezone.cz/last-christmas/trailery">Last Christmas</a> s neustále usměvavou <b>Emilii Clarke</b> chtěla rozhodně víc, než 28 amerických milionů po třech týdnech v kinech. Už jsem to napsal před 14 dny: cpát vánoční romantiku do kin už na začátku listopadu mi přijde asi stejně logické, jako dělat vánoční slevové akce na čokoládové kolekce v půlce srpna. Jistě, někdo si to koupí, ale to jsou smutní lidé.</p>
      <p>Víkendový report stylově ukončuje <a href="https://film.moviezone.cz/joker/trailery">Joker</a>, který před týdnem s velkou slávou překonal miliardu dolarů a právě teď přepočítává 327 milionů z USA a neskutečných 1 035 ze světa. Něco mi říká, že každoroční bilanční článek o největších tržebních trefách má už svého vítěze.</p>
      <p>Celkový žebříček víkendových tržeb <a href="https://www.boxofficemojo.com/weekend/2019W47/?ref_=bo_hm_rw"><b>zde</b></a></p>
      <p>Příští víkend se do zámořských kin podívá chválená detektivka <b>Riana Johsona</b> <a href="https://film.moviezone.cz/na-noze/trailery">Na nože</a> (z předpremiéry si připsala velmi pěkné 2 miliony babek) a já jsem stejně jako vy naštvaný, že se Česko dočká premiéry až s velkým zpožděním 9. ledna. Jako alternativa pro náročnější diváky se do kin v USA podívá kritiky docela chválené drama <a href="https://film.moviezone.cz/queen-and-slim/trailery">Queen &amp; Slim</a>. Toho se v tuzemských multiplexech s největší pravděpodobností nedočkáme.</p>
    </article>
  </body>
</html>