<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/v-bruseli-protestovali-tisicky-ludi-p/431991-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T18:40:00+00:00"/>
    <meta property="og:title" content="V Bruseli protestovali tisícky ľudí proti násiliu páchanom na ženách"/>
    <meta property="og:description" content="Protestujúci v Bruseli vzdali úctu ženám, ktoré zavraždili ich partneri alebo expartneri. Niesli transparenty s odkazmi ako &quot;Už bolo dosť!&quot; či &quot;Už ani jeden ďalší život!&quot;."/>
  </head>
  <body>
    <article>
      <h1>V Bruseli protestovali tisícky ľudí proti násiliu páchanom na ženách</h1>
      <h2>Protestujúci v Bruseli vzdali úctu ženám, ktoré zavraždili ich partneri alebo expartneri. Niesli transparenty s odkazmi ako "Už bolo dosť!" či "Už ani jeden ďalší život!".</h2>
      <address><time datetime="2019-11-24T18:40:00+00:00">24 Nov 2019, 18:40</time> by <a rel="author">TASR</a></address>
      <p>Brusel 24. novembra (TASR) - Približne 10.000 ľudí sa v nedeľu v belgickej metropole Brusel zúčastnilo na protestnom pochode, vyzývajúc na skončenie násilia páchanom voči ženám. Demonštrácia sa konala iba deň po tom, ako sa podobné akcie uskutočnili aj vo Francúzsku a Taliansku, informuje tlačová agentúra AFP.</p>
      <p>Protestujúci v Bruseli vzdali úctu ženám, ktoré zavraždili ich partneri alebo expartneri, následne pochodovali k Justičnému palácu, pred ktorým rozostavili na dlažbe páry červených dámskych topánok ako symbol obetí násilia voči ženám.</p>
      <p>"<i>Belgicko je veľmi zložitá krajina s množstvom úrovní moci - federálnej, regionálnej a komunálnej, pričom všetky tieto tri mocenské úrovne robia málo pre riešenie násilia voči ženám. Hlavnou vecou, ktorú však požadujeme, je národný plán. Je dôležité potrestať páchateľov, ale my chceme dosiahnuť predovšetkým to, aby k takémuto násiliu vôbec nedochádzalo,</i>" uviedla jedna z organizátoriek protestného pochodu Céline Caudronová.</p>
      <p>Demonštranti niesli transparenty s odkazmi ako "Už bolo dosť!" či "Už ani jeden ďalší život!". Protestujúci mali tiež zoznam s menami 22 belgických žien, ktoré sa iba za tento rok stali obeťami partnerskej vraždy.</p>
      <p>Podľa belgickej organizácie Mirabal, ktorá bojuje proti násiliu na ženách, sa v krajine od roku 2007 stalo 98 vrážd žien, čo je podľa nej "<i>vzhľadom na počet obyvateľstva bilancia výrazne prekračujúca priemer členských krajín Európskej únie".</i></p>
      <p>Protestné pochody v Belgicku, Francúzsku a Taliansku sa konali pred Medzinárodným dňom za elimináciu násilia proti ženám, ktorý vyhlásila OSN a pripomína sa 25. novembra.</p>
    </article>
  </body>
</html>