<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779998/%D8%A7%D9%84%D8%B2%D8%A7%D9%85-%D8%A8%D8%B5%DB%8C%D8%B1%D8%AA-%D8%B3%DB%8C%D8%A7%D8%B3%DB%8C-%D9%88-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-%DA%A9%D9%86%D8%A7%D8%B1-%D8%A7%D9%81%D8%B2%D8%A7%DB%8C%D8%B4-%D8%B9%D9%84%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T18:39:48+00:00"/>
    <meta property="og:title" content="آیت‌الله مصباح یزدی بیان کرد: الزام بصیرت سیاسی و اجتماعی در کنار افزایش علم"/>
    <meta property="og:description" content="مشهد- عضو جامعه مدرسین حوزه علمیه قم با اشاره به التزام بصیرت سیاسی و اجتماعی در کنار افزایش علم، گفت: شرایط امروز تغییر کرده و تشخیص انجام رفتار درست در این شرایط، برعهده فرد بابصیرت است."/>
  </head>
  <body>
    <article>
      <h1>آیت‌الله مصباح یزدی بیان کرد: الزام بصیرت سیاسی و اجتماعی در کنار افزایش علم</h1>
      <address>
        <time datetime="2019-11-24T18:39:48+00:00">24 Nov 2019, 18:39</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت‌الله محمدتقی مصباح یزدی در همایش بزرگ فصلی ارکان مساجد تحت عنوان نکوداشت شهدای بسیج مستضعفین جهان اسلام که شامگاه یکشنبه در مجتمع فرهنگی آیه‌ها برگزار شد، اظهار کرد: در این عالم که مفاسد ایجاد می‌شود، نیاز است که خلیفه الهی نیز حضورداشته باشد. انسان در این عالم آفریده شد تا از صفر به‌سوی بی‌نهایت حرکت کند. این حرکت، اشاره به رمزی در عالم خلقت دارد که همه موجودات در این عالم، دارای تحول هستند و تدریجاً درک‌هایی به دست می‌آورد.</p>
      <p>وی تصریح کرد: خداوند گاهی ما را در اینکه کدام‌یک نیکوکارتر هستیم، امتحان می‌کند. برای موفقیت در آزمایش دو وسیله، عقل و حجیت کلام پیغمبر وجود دارد. باید کمبودهای عقولمان را با کلامات وحی جبران کنیم. </p>
      <p>عضو جامعه مدرسین حوزه علمیه قم در ادامه بیان کرد: یکی از خصوصیات زندگی در این عالم این است که تکالیف اولیه برای انسان‌ها ساده است و تدریجاً معرفتش به تکالیف بیشتر و عرصه تکالیف گسترده‌تر می‌شود.</p>
      <p>آیت‌الله مصباح یزدی بابیان اینکه علاوه بر افزایش علم، بایستی بصیرت اجتماعی و سیاسی نیز افزایش پیدا کند، گفت: باید بتوانیم تشخیص دهیم که فلان تکلیف را در این عصر و زمانه چگونه پیاده کنیم. شرایط سیاسی و اجتماعی تغییر کرده و ممکن است رفتاری که در گذشته درست بوده، در حال حاضر درست نباشد و این تشخیص بر عهده کسی است که بصیرت سیاسی و اجتماعی داشته باشد.</p>
      <p>وی همچنین با استناد بر آیات شریفه قرآن مجید، عنوان کرد: برخی انسان‌ها آن‌قدر پیشرفت کردند ولی بازهم ظرفیت پیشرفت داشتند اما خودشان نخواستند و پسرفت کردند. برای تحقق هدف الهی در این عالم، توجه به این سه نکته مهم است؛ راهی تدریجی برای رسیدن به مقامات بالای الهی وجود دارد، تکالیف الهی به ترتیب پیچیده‌تر و پیشرفته‌تر می‌شود و خطر تکالیف بالاتر، بیشتر می‌شود.</p>
      <p>آیت‌الله مصباح یزدی عنوان کرد: خداوند متعال از میان این تعداد انسان، افراد کمی را مشمول این معارف قرار داده است و این نشان‌دهنده عنایتمندی ما است. </p>
      <p>وی افزود: برای اینکه به درجا زدن دچار نشویم و امروزمان با روز گذشته مساوی نباشد، باید معرفت و شناختمان بیشتر شود؛ علمی که علم باشد و منظور امور شیطان‌پسند نیست. باید برنامه‌ای داشته باشیم که علمی روزافزون داشته باشیم و روزی یک کلمه بیشتر بدانیم و مسائلی که قبلاً گفته‌ایم را مرور کنیم و از یاد نبریم. </p>
      <p>عضو جامعه مدرسین حوزه علمیه قم تصریح کرد: افزایش علم، علت تامه برای رسیدن به خدا نیست و یکی از علل و عوامل اولیه رسیدن به خدا است. باید مخلصانه به محتوای علم عمل کنیم و در بندگی خداوند از آن استفاده کنیم. </p>
    </article>
  </body>
</html>