<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/svet/svet/170988/milijarder-izlazi-crtu-trampu-blumberg-usao-trku-predsednika-sad"/>
    <meta property="og:site_name" content="REPUBLIKA"/>
    <meta property="article:published_time" content="2019-11-24T18:21:00+00:00"/>
    <meta property="og:title" content="Milijarder izlazi na crtu Trampu: Blumberg ušao u trku za predsednika SAD"/>
    <meta property="og:description" content="Milijarder Majkl Blumberg, bivši gradonačelnik Njujorka, ušao je danas u trku za kandidata Demokratske partije na predsedničkim izborima iduće godine, iako je u martu rekao da se neće kandidovati za Belu kuću."/>
  </head>
  <body>
    <article>
      <h1>Milijarder izlazi na crtu Trampu: Blumberg ušao u trku za predsednika SAD</h1>
      <h2>Milijarder Majkl Blumberg, bivši gradonačelnik Njujorka, ušao je danas u trku za kandidata Demokratske partije na predsedničkim izborima iduće godine, iako je u martu rekao da se neće kandidovati za Belu kuću.</h2>
      <address><time datetime="2019-11-24T18:21:00+00:00">24 Nov 2019, 18:21</time> by <a rel="author">Tanjug</a></address>
      <p>- Kandidujem se za predsednika da bih pobedio Donalda Trampa i obnovio Ameriku. Ne možemo da priuštimo sebi još četiri godine nesmotrenih i neetičkih akcija predsednika Trampa - rekao je Blumberg (77), medijski mogul koji je osnovao Blumberg LP, prenosi Rojters.<br/><br/>Kandidatura centriste Blumberga predstavlja kasni izazov velikom broju demokratskih kandidata koji se nalaze blizu vrha po ispitivanjima javnog mnjenja - kolegi centristi Džou Bajdenu, bivšem američkom potpredsedniku, i Pitu Butidžidžu, gradonačelniku grada Saut Benda u Indijani, kao i uglednim liberalnim senatorima Elizabet Voren i Berniju Sandersu.</p>
      <p>Kao osmi najbogatiji Amerikanc na Forbsovoj listi, sa procenjenom vrednosti od 53,4 milijarde dolara, Bloomberg će imati tu prednost da može sam da finansira svoju kampanju i uloži milione dolara u oglašavanje i zapošljavanje osoblja, prenosi agencija.<br/><br/>Blumberg je u četvrtak podneo dokumenta Saveznoj izbornoj komisiji SAD da bi se kandidovao za predsednika.</p>
      <related>
        <h4>Pročitajte još:</h4>
        <a href="http://republika.rs/svet/svet/169263/Bajden-besan-pas-nasmrt-prebiti"/>
      </related>
    </article>
  </body>
</html>