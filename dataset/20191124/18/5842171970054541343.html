<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359823-rd-lemumu-atkritumu-izvesanas-iepirkumu-izsludinat-uz-vecajiem-noteikumiem-ministrija-sauc-par-nelogisku"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T18:10:00+00:00"/>
    <meta property="og:title" content="RD lēmumu atkritumu izvešanas iepirkumu izsludināt uz vecajiem noteikumiem ministrija sauc par neloģisku"/>
    <meta property="og:description" content="No praktiskā viedokļa raugoties, Rīgas domes lēmums izsludināt iepirkumu atkritumu apsaimniekošanas operatoru izvēlei uz &quot;veco&quot; noteikumu bāzes, ir neloģisks, pauda Vides aizsardzības un reģionālās attīstības ministrijas (VARAM) valsts sekretāra vietniece vides aizsardzības jautājumos Alda Ozola."/>
  </head>
  <body>
    <article>
      <h1>RD lēmumu atkritumu izvešanas iepirkumu izsludināt uz vecajiem noteikumiem ministrija sauc par neloģisku</h1>
      <address><time datetime="2019-11-24T18:10:00+00:00">24 Nov 2019, 18:10</time> by <a rel="author">Jauns.lv / LETA</a></address>
      <p>
        <b>No praktiskā viedokļa raugoties, Rīgas domes lēmums izsludināt iepirkumu atkritumu apsaimniekošanas operatoru izvēlei uz "veco" noteikumu bāzes, ir neloģisks, pauda Vides aizsardzības un reģionālās attīstības ministrijas (VARAM) valsts sekretāra vietniece vides aizsardzības jautājumos Alda Ozola.</b>
      </p>
      <p>Rīgas domes Mājokļu un vides departaments ir izsludinājis jaunu atklātu konkursu par sadzīves atkritumu apsaimniekošanu Rīgā, ņemot vērā spēkā esošos saistošos noteikumus. Jaunos noteikumus, kas tostarp paredzēja vietvarā atkritumu apsaimniekošanu dalīt četrās zonās, ļaujot vienam kandidātam pretendēt uz pakalpojuma sniegšanu maksimāli trijās, VARAM neapstiprināja, liekot veikt uzlabojumus.</p>
      <p>Pēc Ozolas teiktā, juridisku šķēršļu šādam domes lēmumam nav, taču sistemātiski vērtējot - noteikumi ir novecojuši, un sagaidāms, ka tie tiks mainīti.</p>
      <p>"Praktiski vērtējot, nav skaidrs, kurš uzņēmums gribēs šajā iepirkumā kandidēt, jo ikviens komersants grib zināt, kādas prasības uz viņu attieksies, jo jaunajā redakcijā prasības par izvešanas biežumiem, tilpumu un citām lietām būtiski atšķīrās. Šāds solis nav loģisks," sacīja Ozola.</p>
      <p>Kā ziņots, Rīgas domes Mājokļu un vides departaments ir izsludinājis jaunu atklātu konkursu par sadzīves atkritumu apsaimniekošanu Rīgā, vienlaikus plānojot sarunu procedūru pakalpojuma nepārtrauktības nodrošināšanai līdz tā beigām.</p>
      <p>Rīgas domes Mājokļu un vides departamenta Vides pārvaldes vadītāja Evija Piņķe apliecināja, ka konkurss ir izsludināts, ņemot vērā spēkā esošos saistošos noteikumus. Iepriekš vēstīts, ka jaunos noteikumus, kas tostarp paredz vietvarā atkritumu apsaimniekošanu dalīt četrās zonās, ļaujot vienam kandidātam pretendēt uz pakalpojuma sniegšanu maksimāli trijās, neapstiprināja VARAM.</p>
      <p>Piņķe arī apstiprināja, ka izsludinātais iepirkums paredz trīs atkritumu apsaimniekošanas zonas un viens piegādātājs varēs iegūt tiesības sniegt pakalpojumu tikai vienā zonā.</p>
      <p>Kā informēja domē, konkurss izsludināts uz septiņiem gadiem no līguma spēkā stāšanās brīža vai līdz Konkurences padomes galīgajam lēmumam, ja tiks atzīts, ka noslēgtais šī gada 14.jūnija koncesijas līgums ar AS "Tīrīga" ir spēkā esošs un uzņēmums ir tiesīgs turpināt līguma slēgšanu ar iedzīvotājiem un sākt pakalpojuma sniegšanu. </p>
      <p>Domē norādīja, ka iepirkuma priekšmets sadalīts trīs daļās, atbilstoši patlaban spēkā esošajos saistošajos noteikumos paredzētajam pilsētas sadalījumam sadzīves atkritumu apsaimniekošanas zonās. </p>
      <p>Lai veicinātu konkurenci, katrs pretendents būs tiesīgs iesniegt piedāvājumu par vienu vai divām iepirkuma daļām, taču, lai tiktu samazināts risks iegūt pakalpojuma sniegšanu vienam piegādātājam, pretendents varēs iegūt līguma slēgšanas tiesības ne vairāk kā par vienu iepirkuma priekšmeta daļu. </p>
      <p>Pēc Rīgas domes pārstāvju teiktā, piedāvājumi tiks izvērtēti, ņemot vērā pretendentu piedāvāto maksu par nešķirotu sadzīves atkritumu un bioloģiski noārdāmo atkritumu apsaimniekošanu, kā arī specializētās tehnikas nodrošinājumu pakalpojuma sniegšanai un bioloģiski noārdāmo atkritumu dalītās vākšanas iespējas nodrošināšanu.</p>
      <p>Vienlaikus, lai nodrošinātu Rīgas administratīvajā teritorijā atkritumu apsaimniekošanas pakalpojumu nepārtrauktību, departaments arī veiks sarunu procedūru ar visiem atkritumu apsaimniekotājiem, kas darbojas pašvaldības teritorijā, tādējādi nodrošinot atkritumu apsaimniekošanu arī pēc šā gada 11.decembra, kad beigsies ārkārtas situācijas termiņš šajā jomā. Plānots, ka sarunu procedūras rezultāti būs zināmi līdz novembra beigām.</p>
      <p>Rīgas domes priekšsēdētājs Oļegs Burovs (GKR) apstiprināja, ka iepirkums patlaban izsludināts uz trim zonām, jo spēkā vēl ir "vecie" saistošie noteikumi. Ja nākamnedēļ tiks apstiprināti jauni saistošie noteikumi, kuros Rīga tiks sadalīta četrās zonās, iepirkuma nolikums tikšot koriģēts. </p>
      <p>"Ja grozīsim iepirkuma nolikumu, pagarināsim arī pieteikšanās termiņu," apgalvoja Burovs. </p>
      <p>Patlaban iepirkuma noteikumi paredz, ka pretendenti var pieteikties līdz 2020.gada 6.janvārim. Provizoriski iepirkums varētu noslēgties februārī. Turpretim sarunu procedūru saistībā ar darba turpināšanu pēc 11.decembra, kad beigsies ārkārtas situācijas termiņš šajā jomā, varētu izsludināt nākamnedēļ.</p>
    </article>
  </body>
</html>