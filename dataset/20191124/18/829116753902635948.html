<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/utazas/20191106-soproni-kirandulas.html"/>
    <meta property="og:site_name" content="Origo"/>
    <meta property="article:published_time" content="2019-11-24T18:26:00+00:00"/>
    <meta property="og:title" content="Évszázadok emlékeit kutattuk az ország nyugati kapujában"/>
    <meta property="og:description" content="Sopron az egyik legrégibb magyar város, amely egész Magyarország történelmét magában rejti."/>
  </head>
  <body>
    <article>
      <h1>Évszázadok emlékeit kutattuk az ország nyugati kapujában</h1>
      <address><time datetime="2019-11-24T18:26:00+00:00">24 Nov 2019, 18:26</time> by <a rel="author">Kovács István</a></address>
      <p>
        <b>Az ország nyugati kapujának is nevezett Sopron számára fantasztikus hangulatot kölcsönöz a történelmi városmag, amely szinte napról-napra egyre vonzóbbá válik, hiszen átfogó rekonstrukciós program keretében megújulnak az itt található épületek. Ez az ország egyik legrégibb történelmi ékszerdoboza: egyesíti magában a múltat és a jelent, jókat lehet bóklászni ódon utcáin, miközben a régmúlt emlékeinek egész sorát fedezhetjük fel.</b>
      </p>
      <p>Sopron műemlékekben leggazdagabb vidéki városunk. Sőt, Budapest után az első az egész Kárpát-medencében. Híres házaival és vendégeikkel, a falban maradt ágyúgolyókkal, a máig folyamatosan világító gázlámpákkal, az utcák közötti rejtélyes átjárókkal, mintha egymás után suhannának el előttünk a különböző történelmi korszakok.</p>
      <h3>A leghűségesebb város</h3>
      <p>Ódon, erkélyes házak, boltíves kapualjak, vaskopogtatós kapuk és árkádos udvarok őrzik a múltat. Egy itteni séta során a római kortól napjainkig végigkövethetjük a kultúra, a művészet meghatározó időszakait.</p>
      <figure>
        <img src="https://cdn.nwmgroups.hu/s/img/i/1911/20191105sopron1.jpg?w=644&amp;h=483"/>
        <figcaption>A Tűztorony, tőle balra a Storno-ház, jobbra a Városháza Sopron történelmi városmagjában<cite>Forrás: Kovács István</cite></figcaption>
      </figure>
      <p>A Várkerület által körbeölelt belvárosban két ódon templom és számos régi polgári épület csalogatja a látogatót. Érdemes az egészet körbejárni, ami ráadásul könnyűszerrel megtehető, hiszen alig négy-öt utca alkotja a történelmi városrészt.</p>
      <aside>Ez a néhány réges-régi utca ugyanakkor az egész magyar történelmet magában rejti.</aside>
      <p>Sopron ősi, zárt városmagja már a 14. században falakkal és várárokkal volt körülvéve, az utcák vonala a városfalat követi. A 16. században a városnak csak két bejárata volt: észak felől az Előkapu, délkelet felől pedig a Hátsókapu. A belváros mai arca az 1676. évi nagy tűzvész után alakult ki.</p>
      <figure>
        <img src="https://cdn.nwmgroups.hu/s/img/i/1911/20191105sopron9.jpg?w=644&amp;h=483"/>
        <figcaption>A belvárosban egymás mellett sorakoznak a műemléképületek<cite>Forrás: Kovács István</cite></figcaption>
      </figure>
      <p>Sopron szépen ívelt szűk utcáiba egy-egy torony tekint: az Új utcába a Tűztorony, a Templom utcába az Evangélikus templom, a Fegyvertár utcába az Orsolya-templom. A történelmi városrész két pólusa a Fő tér és az Orsolya tér, amelyet a Templom utca, a Kolostor utca és a Fegyvertár utca, valamint az Új utca és a Szent György utca kapcsol össze.</p>
      <p><mark>Belvárosi sétánk első állomása a Hűségkút volt, <br/></mark>amelynek bronzfigurái a város három kiemelkedő történelmi eseményének állítanak emléket. István bíró, kezében a város kulcsával a kezében azt jelképezi, hogy Sopron 1277-ben szabad királyi városi rangot kapott.</p>
      <figure>
        <img src="https://cdn.nwmgroups.hu/s/img/i/1911/20191105sopron7.jpg?w=644&amp;h=483"/>
        <figcaption>A Vármegyeháza impozáns épülete a Fő téren<cite>Forrás: Kovács István</cite></figcaption>
      </figure>
      <p>A szoboregyüttes második alakja, Sopronyi-Thurner Mihály híres polgármester meghatározó szerepet játszott abban, hogy az 1921. december 14-én, a város területi hovatartozásáról tartott népszavazás során a helyi polgárok Magyarország mellett tegyék le a voksukat.</p>
      <aside>Innen ered a Civitas Fidelissima („A leghűségesebb város") elnevezés, amely ma is szerepel a város címerében.</aside>
      <figure>
        <img src="https://cdn.nwmgroups.hu/s/img/i/1911/20191105sopron3.jpg?w=644&amp;h=483"/>
        <figcaption>A város három kiemelkedő történelmi eseményének emléket állító Hűségkút<cite>Forrás: Kovács István</cite></figcaption>
      </figure>
      <p>A kompozíció harmadik tagja pedig a szabadságot jelképező nőalak, az egykor a magyar-osztrák határon húzódó vasfüggöny egy darabjával, alatta az 1989-es évszám olvasható. Az alkotás középpontjában egy oszlop nyújtózkodik az ég felé, amelyen magyarságunk egyik legfontosabb jelképe, az országalma pihen díszes párnán. Az 1921. évi népszavazásnak emléket állító Hűség-kút felavatására 2003-ban került sor.</p>
      <h3>Évszázadok óta változatlan műemléképületek</h3>
      <p>A Hűségkút felől az Előkapu felé indultunk, majd alatta áthaladva máris a Fő térre jutottunk, amelyet a 13. század óta változatlan műemléképületek ölelnek körbe. A Fő tér nevezetességei a Tűztorony, a Városháza, a Scarbantia Régészeti Park, a Storno-ház, a Generális-ház, a Fabricius-ház, a Vármegyeháza, a Kossow-ház, a Kecske-templom, a Gambrinus-ház és a Patika-ház.</p>
      <figure>
        <img src="https://cdn.nwmgroups.hu/s/img/i/1911/20191105sopron4.jpg?w=644&amp;h=859"/>
        <figcaption>Sopron egyik jelképe, a Tűztorony<cite>Forrás: Kovács István</cite></figcaption>
      </figure>
      <p>A Sopron jelképének számító Tűztorony barokk stílusú hagymakupolájával, kétfejű sassal 58 méter magasba tornyosul a város fölé. Alsó hengeres része római falmaradványokra épült, a 13. századtól a városfalak északi kaputornyaként szolgált. Őreinek annak idején fontos szerepe volt, amikor tűz ütött ki vagy ellenség közeledett, de még akkor is, ha idegen bort akartak a városba bevinni.</p>
      <aside>Akiben van elég vállalkozókedv, fel is kapaszkodhat a Tűztoronyba,</aside>
      <p>amiért egy kicsit meg kell ugyan szenvedni, hiszen jó hosszan araszolgattunk felfelé a csigalépcsőkön, de megérte! A közel 200 lépcsőfok leküzdése után, az erkélykoszorúról, a toronyőrök hajdani őrhelyéről kedvünkre gyönyörködhettünk a műemlékváros pazar panorámájában.</p>
      <figure>
        <img src="https://cdn.nwmgroups.hu/s/img/i/1911/20191105sopron11.jpg?w=644&amp;h=483"/>
        <figcaption>A Hűségkapu: a szoborcsoporton Sopron polgárai kinyilvánítják Magyarország iránti hűségüket<cite>Forrás: Kovács István</cite></figcaption>
      </figure>
      <p><mark>A Tűztorony Fő tér felőli oldalát a Hűségkapu díszíti,<br/></mark>amely a – város életében sorsfordító - 1921. december 14-ei népszavazásnak állít emléket. A kapu fölött látható szoborcsoport Kisfaludy Stróbl Zsigmond alkotása, amely Hungáriát ábrázolja, körülötte Sopron polgárai, amint kinyilvánítják hűségüket.</p>
      <p>A Fő téren a gyönyörű barokk Szentháromság szobor is azonnal felhívja magára a figyelmet, amely az 1695-ös pestisjárványtól való megszabadulásnak állít emléket.</p>
      <figure>
        <img src="https://cdn.nwmgroups.hu/s/img/i/1911/20191105sopron6.jpg?w=644&amp;h=859"/>
        <figcaption>A Szentháromság szobor, háttérben a Kecske templommal<cite>Forrás: Kovács István</cite></figcaption>
      </figure>
      <p>További kiemelt értéket képviselő eleme a térnek az eredetileg 1280-ban ferences szerzetesek számára alapított, majd a rend 1787-es feloszlatása után a bencések kezébe adott Kecske templom.</p>
      <p>A Sopronba látogatókat elvarázsolják a kastély- és lakásmúzeumok is, amelyekből több is működik a városban.</p>
      <aside>A Fő tér műemlékházai közül a legérdekesebb a palotaszerű, barokk Storno-ház, egy jómódú soproni polgár egykori otthona, amelyben megmaradt az eredeti berendezés.</aside>
      <p>A valamikori tulajdonos, Storno Ferenc kéményseprőből vált restaurátorrá és festővé. Később fiai is folytatták a régiségek gyűjtését. Ennek a művészcsaládnak a gyűjteményét mutatja be egy érdekes kiállítás azokban a szobákban, amelyeket a család annak idején lakásként használt. Az épület további érdekessége, hogy még korábban, a 15. században a Haberleiter család tulajdona volt, akik Mátyás királyt is vendégül látták, amikor Bécset ostromolta.</p>
      <figure>
        <img src="https://cdn.nwmgroups.hu/s/img/i/1911/20191105sopron5.jpg?w=644&amp;h=483"/>
        <figcaption>A Fő tér egyik legszebb épülete, a sarki Storno-ház<cite>Forrás: Kovács István</cite></figcaption>
      </figure>
      <p>Egy másik díszes épület, az Esterházy palota ad otthont a Központi Bányászati Múzeumnak, amelynek falai között az európai jelentőségű magyar nemesfém-bányászat emlékei mellett a bányászat technikai vívmányai is megtekinthetők.</p>
      <p>A Fő téren mindenképpen érdemes felkeresni a Fabricius-házat is, amelynek tárlata régi használati tárgyakat és ősrégi bútorokat mutat be. A régmúlt emlékei láttán persze azonnal meglódul a képzelet, vajon hogyan is élhettek több évszázaddal korábbi eleink.</p>
      <h3>Sopron tudja a rangját</h3>
      <p>Ezután soproni kirándulásunk utolsó szakasza, a középkori városfalak mellett húzódó, 600 méter hosszú Várfalsétány felé vettük az utunkat, amely érzékletesen mutatja be a város középkori védelmi rendszerét.</p>
      <figure>
        <img src="https://cdn.nwmgroups.hu/s/img/i/1911/20191105sopron.jpg?w=644&amp;h=483"/>
        <figcaption>A Várfalsétányon kellemes éttermek is várják a városba látogatókat<cite>Forrás: Kovács István</cite></figcaption>
      </figure>
      <aside>A soproni belváros utcáinak rendszerét a városfal határozza meg, amely a valóságban egy hármasgyűrű.</aside>
      <p>A középső része a 4. században épült római városfal. A kőfal belső oldalához a 11. században létrehozott vörössánc támaszkodott, ennek tetején épült meg a középkori belső városfal. Északon és délen szekérrel is járható kaput nyitottak rajta, itt vezetett át az ókori városon – Scarbantián - a Borostyánkő út.</p>
      <figure>
        <img src="https://cdn.nwmgroups.hu/s/img/i/1911/20191105sopron8.jpg?w=644&amp;h=483"/>
        <figcaption>A Városháza mögötti romkert<cite>Forrás: Kovács István</cite></figcaption>
      </figure>
      <p>A hol szélesebb, hol szűkebb, de végig nagyon hangulatos sétányon az egyik oldalon a várfal húzódik, a másikon csinos polgárházak sorakoznak. Itt is több történelmi emlék mellett haladtunk el, de mind közül a legizgalmasabb természetesen a város történetének egyik legrégebbi fejezetéből, a római korból származó épületmaradványokat bemutató Városház utcai romkert volt.</p>
      <p>A hangulatos, ódon utcákon, a műemlékek között barangolva könnyű megérteni, miért is vonz Sopron annyi látogatót. <br/><mark>A város területének több mint a fele műemlékvédelem alatt áll.<br/></mark>Aki szeretne elrévedni a múltban, feltétlenül látogasson el ide!</p>
      <figure>
        <img src="https://cdn.nwmgroups.hu/s/img/i/1911/20191105sopron10.jpg?w=644&amp;h=483"/>
        <figcaption>A belvárosban sétálva mindenütt ránk köszön a történelem<cite>Forrás: Kovács István</cite></figcaption>
      </figure>
      <p>Márai Sándor, akit szintén magával ragadott Sopron hangulata, a következőképpen ír róla:</p>
      <p>
        <i>„Ez a város szerény, nem beszél sokat, de tudja rangját. S a régi kövek között érezni és emlékezni tud. Őriz egy polgári életformát, mely a legértékesebb volt Magyarországon az elmúlt négyszáz esztendőben. A békét őrzi e bolthajtásos szobákban, a békét, melyet a háborúban minden ember külön őriz meg lelkében és életében, ha túl akarja élni a vihart. Sopronnak múltja van, melyről tud, s ezért van jövője is."</i>
      </p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d1374957.0772938328!2d15.464239308370141!3d47.6948471310605!2m3!1f0!2f0!3f0!3m2!1i1024!2i768!4f13.1!3m3!1m2!1s0x476c3b605048160d%3A0x400c4290c1e12a0!2sSopron!5e0!3m2!1shu!2shu!4v1573133934115!5m2!1shu!2shu" data-embed-type="--simple-iframe" width="640" height="450" data-service="GoogleMaps" scrolling="no"/>
      </figure>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/utazas/20130816-elmenybeszamolo-a-ferto-torol.html"/>
        <a href="https://www.origo.hu/utazas/20080414-sopron-utazas-kirandulas-hetvegi-programok-latnivalok-kastely-tuztorony-stornhaz-civitas.html"/>
        <a href="https://www.origo.hu/utazas/20110410-belfoldi-utazas-kerekparos-turizmus-biciklitura-bicikliut-ferto-to.html"/>
        <a href="https://www.origo.hu/utazas/20101103-belfoldi-utazas-kirandulas-turazas-sopron-fertoto.html"/>
      </related>
    </article>
  </body>
</html>