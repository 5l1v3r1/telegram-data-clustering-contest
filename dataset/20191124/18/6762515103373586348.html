<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/wisla-krakow/pko-ekstraklasa-slask-wroclaw-wisla-krakow-wychowanek-pograzyl-biala-gwiazde/f7lxwlh"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T18:31:25+00:00"/>
    <meta property="og:title" content="Mączyński wbił Wiśle gwóźdź"/>
    <meta property="og:description" content="Artur Skowronek tchnął w Wisłę Kraków trochę życia, ale krakowianom znowu nie dało to punktów. Tym razem Biała Gwiazda przegrała ze Śląskiem Wrocław."/>
  </head>
  <body>
    <article>
      <h1>Mączyński wbił Wiśle gwóźdź</h1>
      <address><time datetime="2019-11-24T18:31:25+00:00">24 Nov 2019, 18:31</time> by <a rel="author" href="https://www.przegladsportowy.pl/autorzy/michal-guz" target="_blank">Michał Guz</a></address>
      <p>
        <b>
          <b>Artur Skowronek tchnął w Wisłę Kraków trochę życia, ale krakowianom znowu nie dało to punktów. Tym razem Biała Gwiazda przegrała ze Śląskiem Wrocław.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Nie sposób już w listopadzie stawiać horoskopy czy była to ostatnia wizyta Wisły na stadionie we Wrocławiu na wiele lat, ale jeśli tak, to bramka Krzysztofa Mączyńskiego na 2:1 ma szczególny wymiar. Zwycięstwo Śląskowi dał krakus. Wiślak wyklęty we własnym mieście. A przede wszystkim: dziś jeden z liderów zespołu Vitezslava Lavički. W niedzielę nasłuchał się bluzgów ze strony sektora gości i nie miał żadnych zahamowań przy wylewnym okazywaniu radości. Uzasadnionej, bo Śląsk, choć był w niedzielny wieczór bezsprzecznie lepszy, wrócił w tym meczu z dalekiej podróży.</p>
      <p>Jeśli drużyna, która jeszcze nie zwyciężyła na wyjeździe i na dodatek przegrała siedem ligowych spotkań z rzędu jedzie do takiej, która jeszcze w tym sezonie nie przegrała u siebie, to, jak wiadomo, w polskiej ekstraklasie wyraźnego faworyta takiego starcia nie ma. Na dodatek w bębnie maszyny losującej znalazło się kilka kulek-niespodzianek, z których każda z osobna mogła wpływać na przebieg spotkania. Pierwszym była niedawna zmiana trenera w Wiśle i spodziewany „efekt nowej miotły”, drugim wracający do podstawowego składu krakowian Jakub Błaszczykowski (ostatni raz w wyjściowej jedenastce w sierpniu), trzecim… niespodziewana kontuzja jednego z najlepszych piłkarzy Śląska w rundzie jesiennej Łukasza Brozia. Podczas treningu uszkodził więzadła kolanowe. Nie ma jeszcze ostatecznej diagnozy, ale nieoficjalnie: jest źle. Zamiast niego na prawej obronie wrocławian po raz pierwszy w ligowych rozgrywkach 2019/20 wystąpił od początku Kamil Dankowski.</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
      <p>„To my tu jeszcze bardziej zamieszamy” - zdawali się dopowiadać swoją grą jedni i drudzy w pierwszych minutach.</p>
      <p>Już po kilkunastu sekundach od rozpoczęcia spotkania kuriozalny kiks Michała Buchalika omal nie kosztował gości utraty gola. Po chwili okazało się, że chyba „nie dojechał” także Marcin Wasilewski. Nie poradził sobie z Robertem Pichem, który był o włos od zdobycia prowadzenia dla gospodarzy. Wrocławianie tak bardzo poczuli krew, że aż stracili koncentrację i dali się skontrować. Wojciech Golla zupełnie niepotrzebnie sfaulował na linii pola karnego Damiana Pawłowskiego, sędzia po wideoweryfikacji wskazał „wapno”, zaś Błaszczykowski dał gościom prowadzenie. Mocne, niespodziewane otwarcie meczu, który i później przez dobre trzy kwadranse przypominał szaloną jazdę kolejką górską.</p>
      <p>Wicekapitan Śląska był w pierwszych 45 minutach jak Dr Jekyll i Mr Hyde. Tu sprokurował niepotrzebnego karnego, innym razem źle przyjął piłkę w niedużej odległości od własnej bramki (mogło być bardzo groźnie, na szczęście dla wrocławian - bez konsekwencji), ale kiedy gospodarze bili stałe fragmenty pod polem karnym gości, szedł z entuzjazmem niczym dzik w kartoflisko. Jednego trafienia, zresztą słusznie, sędzia mu nie uznał, ale przed przerwą to właśnie Golla dał Śląskowi wyrównanie. Na nieodpowiedzialny błąd z pierwszej fazy gry zareagował tak, jak przystoi zawodnikowi, którego trener uważa za jednego z mentalnych liderów drużyny i który parę tygodni temu jako pierwszy (z całkiem licznego przy Oporowskiej grona ludzi z umowami do czerwca) usłyszał, że Śląsk chce z nim przedłużyć kontrakt.</p>
      <p>W drugiej połowie gospodarze kontrolowali spotkanie, ale nie było już tylu sytuacji bramkowych. Wrocławian należy pochwalić za cierpliwość. Minuty uciekały, ale mimo to budowali wiele akcji w sposób przemyślany, bez niepotrzebnego ryzyka, które tyle ich kosztowało w pierwszej połowie. Aż w końcu trafił wspomniany Mączyński.</p>
      <p>Artur Skowronek dotychczas jako trener Pogoni i Widzewa nie tylko nie zdobył na wrocławianach punktu, ale choćby bramki. W niedzielę poprawił się przynajmniej w tym ostatnim aspekcie. Trzeba mu też przyznać - to była nieznacznie lepsza Wisła, niż za schyłkowego Macieja Stolarczyka.</p>
      <p>Wciąż jednak nie o tyle lepsza, żeby jej kibice mieli spokojne jesienne i zimowe noce. Błaszczykowski po tak długiej przerwie, mimo trafienia z karnego, nie zanotował zbyt dobrego występu. Słaby był Rafał Boguski. Bezproduktywny - Paweł Brożek. Skowronkowi nie będzie łatwo dźwigać zespół, jeśli nie będą mu w tym pomagać liderzy.</p>
      <p>****</p>
      <p>Powiedzieli po meczu</p>
      <p>
        <b>Artur Skowronek (trener Wisły Kraków)</b>
      </p>
      <p>To był dla nas od samego początku wymagający mecz. Śląsk był mobilny i dobrze zorganizowany w wysokim pressingu. Z biegiem czasu udało nam się poukładać grę i kontrolować ją w taki sposób, w jaki sobie założyliśmy. Dało nam to prowadzenie dzięki bramce zdobytej z rzutu karnego, wywalczonego po kontrataku. Później niestety wróciły problemy przy stałych fragmentach gry i w ten sposób dostaliśmy gola na 1:1. Stopniowo pozwalaliśmy rywalowi się napędzać. Śląsk dobrze pracował w środku pola, zasłużenie zdobył drugą bramkę i zwyciężył. Powinniśmy podnieść głowy do góry, bo z taką jakością, dużą liczbą liderów, Wisła musi się obronić.</p>
      <p>
        <b>Vitezslav Lavička (trener Śląska Wrocław)</b>
      </p>
      <p>Chłopcy wykonali dobrą robotę. Szacunek dla nich za pracę wykonaną w całym spotkaniu. Wiśle należą się duże słowa uznania. Była dobrze zorganizowana w obronie. Wojtek Golla popełnił taktyczny błąd przy rzucie karnym, ale świetnie później to naprawił trafieniem na 1:1. Chciałbym publicznie przekazać wyrazy wsparcia dla Łukasza Brozia. Doznał poważnej kontuzji trzy dni przed meczem. Wyniki badań będziemy znali pojutrze, ale nie wygląda to dobrze. Kamil Dankowski, który zagrał zamiast niego, zanotował dobry występ. Chciałbym też pochwalić Diego Živulicia. Udanie zastąpił wykartkowanego Jakuba Łabojkę.</p>
    </article>
  </body>
</html>