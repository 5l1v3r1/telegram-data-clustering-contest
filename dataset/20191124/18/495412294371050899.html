<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-venezia-trento-streaming-video-tv-chi-si-riscattera-basket-a1/1951437/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T18:05:33+00:00"/>
    <meta property="og:title" content="Diretta Venezia Trento/ Streaming video tv: Aaron Craft leader per assist in Serie A1"/>
    <meta property="og:description" content="Diretta Venezia Trento streaming video e tv: orario e risultato live della partita valida per la decima giornata del campionato di basket Serie A1."/>
  </head>
  <body>
    <article>
      <h1>Diretta Venezia Trento/ Streaming video tv: Aaron Craft leader per assist in Serie A1</h1>
      <h2>Diretta Venezia Trento streaming video e tv: orario e risultato live della partita che si gioca al Taliercio ed è valida per la decima giornata del campionato di basket Serie A1.</h2>
      <address><time datetime="2019-11-24T18:05:33+00:00">24 Nov 2019, 18:05</time> by <a rel="author" href="https://www.ilsussidiario.net/autori/claudio-franceschini/" target="_blank">Claudio Franceschini</a></address>
      <p>Come protagonista atteso di <b>Venezia Trento</b> scegliamo Aaron Craft: il playmaker ventottenne dell’Aquila è il miglior assistman del nostro campionato riuscendo a stare davanti a grandi specialisti come Stefan Markovic, Milos Teodosic e Gal Mekel. Sono 6,4 i passaggi medi che i compagni convertono in canestri; Craft rappresenta una categoria sempre più rara da trovare, ovvero quella delle point guard vecchio stampo che distribuiscono il gioco guardando poco il canestro: segna infatti 6,6 punti a partita prendendosi una media di 5,3 tiri per allacciata di scarpe, limitandosi a fare il minimo indispensabile dal punto di vista personale e badando soprattutto a mettere in ritmo i compagni. Il nativo di Findlay (Ohio) è anche uno dei veterani del gruppo: era in campo quando Trento ha perso la finale scudetto contro Venezia, poi ha disputato una stagione nel Monaco ma l’anno scorso, dopo aver risolto il contratto con il Buducnost (con cui ha potuto esordire in Eurolega, giocando pochissimo) ha fatto ritorno alla Dolomiti Energia. (agg. di Claudio Franceschini)</p>
      <h4>DIRETTA STREAMING VIDEO E TV: COME VEDERE LvA PARTITA</h4>
      <p>La <b>diretta tv</b> di <b>Venezia Trento</b> non sarà disponibile, non essendo una delle partite del turno scelte per essere trasmesse sui canali della nostra televisione, ma per assistervi si potrà sottoscrivere un abbonamento stagionale alla piattaforma Eurosport Player che fornisce le gare del campionato di Serie A1 in <b>diretta streaming video</b>. Sul sito www.legabasket.it troverete inoltre tutte le informazioni utili sulle due squadre in campo, il tabellino play-by-play e le statistiche come la classifica del torneo.</p>
      <h4>LA FINALE SCUDETTO DEL 2017</h4>
      <p><b>Venezia Trento</b> come detto rappresenta il ricordo della straordinaria finale scudetto del 2017: data storica per entrambe, perchè l’Aquila ci era arrivata soli 12 anni dalla fondazione societaria e alla terza stagione in Serie A1 (e si sarebbe ripetuta l’anno seguente), mentre la Reyer non giocava una finale da ben 71 anni, ovvero dalla sconfitta contro la Virtus Bologna a due anni dalla tripletta tricolore (anche se il titolo del 1944 non fu omologato. La finale come detto era stata bellissima: il fattore campo ce l’aveva Venezia ma la Dolomiti Energia aveva subito espugnato il Taliercio girando tutto il discorso. La Reyer aveva replicato vincendo gara-2 e poi andando a fare il colpo al PalaTrento; si era arrivati con il match point per gli orogranata ma gara-6 in Trentino. Venezia l’aveva vinta con 15 punti, 5 rimbalzi e 6/7 dal campo del canadese Melvin Ejim, che non a caso sarebbe stato nominato MVP delle finali. A Trento era rimasta la soddisfazione di un risultato enorme, e di un ciclo straordinario che avrebbe portato ad un’altra finale 12 mesi più tardi; la Reyer pochi mesi fa ha conquistato invece il secondo tricolore nelle ultime tre stagioni. (agg. di Claudio Franceschini)</p>
      <h4>ORARIO E PRESENTAZIONE</h4>
      <p><b>Venezia Trento</b>, in diretta dal Taliercio, si gioca alle ore 20:30 di domenica 24 novembre: nella decima giornata del campionato di basket <b>Serie A1 2019-2020</b> torna una rivalità che ha rappresentato una finale scudetto storica per entrambe le squadre, ma che oggi simboleggia soprattutto il tentativo di risalire la corrente in una classifica che non rende onore alle potenzialità dei due gruppi. Entrambe le squadre entrano nel turno con 8 punti, dunque nel gruppone che si gioca i playoff: <a href="https://www.ilsussidiario.net/news/diretta-trento-cremona-streaming-video-e-tv-vanoli-in-ripresa-basket-serie-a1/1948756/"><b>l’Aquila arriva dalla sconfitta interna contro Cremona</b></a> che fino a domenica scorsa non aveva mai vinto fuori casa in questo campionato, e ha fatto un passo indietro rispetto ad alcune prestazioni recenti. <a href="https://www.ilsussidiario.net/news/diretta-varese-venezia-streaming-video-tv-match-di-cartello-a-masnago-basket-a1/1948854/"><b>La Reyer invece è stata sconfitta a Varese</b></a>, in volata e all’overtime: incredibilmente i campioni d’Italia non sono ancora riusciti a vincere in trasferta, e non hanno ancora trovato il passo giusto per prendersi le prime posizioni della classifica. Sarà allora interessante vedere quale delle due squadre riuscirà a prendere vantaggio in questo campionato nella diretta di Venezia Trento, di cui nel frattempo possiamo valutare alcuni dei temi principali.</p>
      <h4>DIRETTA VENEZIA TRENTO: RISULTATI E CONTESTO</h4>
      <p>Venezia Trento è anche la partita tra due squadre che giocano in Eurocup: da questo punto di vista la Reyer ha saputo cambiare marcia dopo le prime due sconfitte nel girone, aprendo una serie di successi che l’ha portata a ottenere la qualificazione al prossimo turno. In Serie A1 sta faticando, ma è un discorso che vale per altre big (vedi Milano) e più che altro dimostra il nuovo equilibrio che si è creato in ambito nazionale; resta il fatto che la squadra campione d’Italia ha bisogno di aumentare i giri del motore se vuole ripetersi, perchè in una stagione come questa non avere il vantaggio del campo in una serie di playoff potrebbe rappresentare un problema. Trento invece ha inaugurato il post Maurizio Buscaglia, e aveva messo in conto qualche scossa di assestamento; tutto sommato la Dolomiti Energia sta tenendo il passo ed è appunto nel gruppo che si gioca i playoff, espugnare il Taliercio sarebbe un bel colpo anche per una stagione internazionale non ancora scintillante, e nella quale potrebbero comunque arrivare belle soddisfazioni.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-cantu-fortitudo-bologna-streaming-video-rai-grande-fascino-basket-a1/1951449/"/>
        <a href="https://www.ilsussidiario.net/news/diretta-cremona-trieste-streaming-video-e-tv-partita-equilibrata-basket-a1/1951412/"/>
        <a href="https://www.ilsussidiario.net/news/diretta-roma-treviso-streaming-video-tv-grande-classica-nella-capitale-basket-a1/1951426/"/>
        <a href="https://www.ilsussidiario.net/news/diretta-olimpia-milano-sassari-streaming-video-tv-big-match-al-forum-basket-a1/1952190/"/>
        <a href="https://www.ilsussidiario.net/news/diretta-brescia-pesaro-streaming-video-tv-vuelle-con-le-spalle-al-muro-basket-a1/1951391/"/>
        <a href="https://www.ilsussidiario.net/news/diretta-brindisi-pistoia-streaming-video-tv-occasione-per-la-happy-casa-basket-a1/1951399/"/>
      </related>
    </article>
  </body>
</html>