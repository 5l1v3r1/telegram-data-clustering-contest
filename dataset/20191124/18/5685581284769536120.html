<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/iran-gosterilerle-ilgili-suudi-arabistan-i-sucladi-1286834-dunya/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-24T18:18:00+00:00"/>
    <meta property="og:title" content="İran, gösterilerle ilgili Suudi Arabistan'ı suçladı"/>
    <meta property="og:description" content="İran Polis Gücü Din ve Siyaset Birim Başkanı Ali Rıza Edyani, ülkesindeki benzin zammını protesto gösterilerini Suudi Arabistan'ın desteklediğini öne sürdü."/>
  </head>
  <body>
    <article>
      <h1>İran, gösterilerle ilgili Suudi Arabistan'ı suçladı</h1>
      <h2>İran Polis Gücü Din ve Siyaset Birim Başkanı Ali Rıza Edyani, ülkesindeki benzin zammını protesto gösterilerini Suudi Arabistan'ın desteklediğini öne sürdü.</h2>
      <address>
        <time datetime="2019-11-24T18:18:00+00:00">24 Nov 2019, 18:18</time>
      </address>
      <p>Tasnim <a href="http://www.gazetevatan.com/arama/?Keyword=haber">Haber</a> Ajansı'na göre, Edyani, "Gözaltına alınan kişilerin  sorgusunda, bazılarının Suudi <a href="http://www.gazetevatan.com/arama/?Keyword=arabistan">Arabistan</a>, Münafıklar (Halkın Mücahitleri Örgütü)  ve Şah yanlılarıyla irtibatı olduğu ortaya çıktı. Olaylarda başı çekenlerden 182  kişiyi düşmanlar yönlendiriyordu." dedi.</p>
      <p>Gösterilerde emniyet güçleriyle eylemciler arasında çıkan çatışmaları  "güvenlik savaşı" olarak nitelendiren Edyani, ülke düşmanlarının hedefinin <a href="http://www.gazetevatan.com/arama/?Keyword=%C4%B0ran">İran</a>'ı  <a href="http://www.gazetevatan.com/arama/?Keyword=Suriye">Suriye</a> ve <a href="http://www.gazetevatan.com/arama/?Keyword=Irak">Irak</a>'a çevirmek olduğunu sözlerine ekledi.</p>
      <p>İran'da şahlık rejimini devirmek amacıyla 1965 yılında muhafazakar  gençler tarafından kurulan silahlı örgüt, daha sonra Halkın Mücahitleri Örgütü  olarak anılmaya başlandı. Devrim sonrası ülkede rejime karşı silahlı mücadeleye  girişen örgütün merkezi <a href="http://www.gazetevatan.com/arama/?Keyword=Fransa">Fransa</a>'nın başkenti <a href="http://www.gazetevatan.com/arama/?Keyword=Paris">Paris</a>'te bulunuyor.</p>
      <p>
        <b>İran'da benzin zammı şiddetli protestolara yol açtı</b>
      </p>
      <p>ABD yaptırımlarının da etkisiyle ekonomik açıdan zor günler geçiren  İran halkı, 15 Kasım Cuma günü benzine 3 kat zam yapıldığının açıklanmasının  ardından ülkenin birçok kentinde protestolar başlamıştı.</p>
      <p>Gösterilerde, birçok kentte kamu binaları da tahrip edilmiş, <a href="http://www.gazetevatan.com/arama/?Keyword=Tahran">Tahran</a>  yönetimi, protestoların büyümesi üzerine geçen hafta ülke genelinde internet  erişimini kesmişti. İnternet erişimi, 3 gün önce sınırlı olarak yeniden  sağlanmaya başlanmıştı. Uluslararası Af Örgütü, olaylar sırasında en az 115  göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik  görevlisinin ve 1 göstericinin öldüğünü duyurdu. Gösterilerin ülke dışından  organize edildiğini savunan Tahran yönetimi, <a href="http://www.gazetevatan.com/arama/?Keyword=ABD">ABD</a>, <a href="http://www.gazetevatan.com/arama/?Keyword=%C4%B0srail">İsrail</a> ve <a href="http://www.gazetevatan.com/arama/?Keyword=Suudi%20Arabistan">Suudi Arabistan</a>'ı  suçluyor.</p>
    </article>
  </body>
</html>