<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/24/svit_maye_trymaty_solidarnist_z_ukrayinoyu_proty_putina_bo_agresiya_kremlya_ce_globalna_zagroza_poroshenko"/>
    <meta property="og:site_name" content="espreso.tv"/>
    <meta property="article:published_time" content="2019-11-24T18:45:00+00:00"/>
    <meta property="og:title" content="Світ має тримати солідарність з Україною проти Путіна, бо агресія Кремля – це глобальна загроза, - Порошенко"/>
    <meta property="og:description" content="П'ятий президент України Петро Порошенко під час Міжнародної безпекової конференції у Галіфаксі закликав міжнародне співтовариство до солідарності з Україною, яка протистоїть російській військовій агресії"/>
  </head>
  <body>
    <article>
      <h1>Світ має тримати солідарність з Україною проти Путіна, бо агресія Кремля – це глобальна загроза, - Порошенко</h1>
      <address>
        <time datetime="2019-11-24T18:45:00+00:00">24 Nov 2019, 18:45</time>
      </address>
      <p>П'ятий президент України <a href="https://espreso.tv/article/2019/01/28/20_faktiv_iz_zhyttya_petra_poroshenka">Петро Порошенко</a> під час Міжнародної безпекової конференції у Галіфаксі закликав міжнародне співтовариство до солідарності з Україною, яка протистоїть російській військовій агресії</p>
      <p>Про це Порошенко заявив під час Міжнародної безпекової конференції у Галіфаксі (Канада), повідомляє "Європейська солідарність".</p>
      <p>Порошенко згадав лютий 2014 року, коли почалася анексія Криму і ніхто не міг повірити, що держава-член Ради безпеки ООН вчинить такий безпрецедентний злочин.</p>
      <p>"Анексія Криму у 2014 році стала шоком для нас. Це розпочалося 20 лютого. Я був в Сімферополі 27 числа як член українського парламенту. Я намагався зупинити це. Ми не могли уявити, що може бути якийсь військовий конфлікт. Тому ми намагалися працювати з людьми в Криму, щоб захистити їх та захистити суверенітет України від російської юридичної анексії. Але це було чітке завдання Путіна – забрати Крим. І світ не розумів, що відбувалось там, тому що ніхто не міг цього навіть уявити", – нагадав Порошенко.</p>
      <p>Він також розповів про те, як на Донбасі улітку 2014-го року з’явилися регулярні російські війська.</p>
      <p>"Там були сотні російських солдатів, яких ми ловили на українській території. І це був просто жах. Путін казав, що там немає російських солдатів. Але ми показували, просто тикали в обличчя документи, які доводили, що це регулярний солдат російської армії. "Але вони там просто у відпустці" – казали росіяни. Ні, вони там не відпочивають. Є відео, де вони розказують що в них є наказ атакувати Україну. Вони зовсім там не відпочивають. І вони не просто десь заблудились. Вони спеціально були відправлені на територію України. І такий стиль підтримується Росією" , – наголосив Порошенко.</p>
      <p>П’ятий президент України подякував міжнародним партнерам – зокрема США, Канаді та країнам Європейського Союзу зате, що вони запровадили санкції проти країни-агресора. Він підкреслив, що, на жаль, Будапештський меморандум, за яким в обмін на другий ядерний потенціал Україна отримала гарантії безпеки та територіальної цілісності, не втримав Росію від агресії. А це означає, що Путіну не можна довіряти.</p>
      <p>"Два тижні тому я був на лінії фронту, розмовляв із військовими, із людьми. І вони кажуть: пане президент, це дуже важливо – не дозвольте Путіну залишити Україну наодинці проти Росії", – зазначив Порошенко.</p>
      <p>Найбільше, чого потребує сьогодні Україна, це не гроші і не підтримка реформ – хоча це теж дуже важливо. Але найголовніше – це міжнародна підтримка України, яка протистоїть одній з наймогутніших у військовому плані країні-агресору.</p>
      <p>"Нам потрібна єдність всього світу та солідарність з Україною. Це найважливіше", – закликав <a href="https://espreso.tv/article/2019/01/28/20_faktiv_iz_zhyttya_petra_poroshenka">Петро Порошенко</a>.</p>
      <p>Він звернув увагу на те, що Путін активно застосовує у міжнародній політиці гібридні методи і намагається перекласти на Україну вину за втручання у внутрішні справи США.</p>
      <p>"Хіба Україна в цьому зацікавлена? Ні. США – точно ні. Тільки одна людина в цьому зацікавлена. Яка сидить в Росії , яка сидить в Кремлі і яка зараз насолоджується тим, що він так успішно переключив всю увагу від російської агресії", – переконаний <a href="https://espreso.tv/article/2019/01/28/20_faktiv_iz_zhyttya_petra_poroshenka">Петро Порошенко</a>.</p>
      <p>"Ми не тільки зупинили Росію – величезну країну, другу найсильнішу армію у світі. Ми зупинили проект "Новоросія", "Малоросія" від того щоб розділити Україну на частини. Адже Путін думав, що його будуть з хлібом сіллю зустрічати. Але цього не відбувається. І зараз він використовує інструменти гібридної війни, переключає всесвітню увагу від цього", – застеріг Порошенко.</p>
      <p>"Але боротьба між Україною та Росією, українцями та Путіним – це всесвітня боротьба. Адже це боротьба за свободу, за демократію, за майбутнє. За все те, що нас об`єднує", – наголосив <a href="https://espreso.tv/article/2019/01/28/20_faktiv_iz_zhyttya_petra_poroshenka">Петро Порошенко</a>.</p>
      <p> </p>
    </article>
  </body>
</html>