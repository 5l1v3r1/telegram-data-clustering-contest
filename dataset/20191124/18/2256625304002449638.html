<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159345_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T18:25:00+00:00"/>
    <meta property="og:title" content="ТРИЛЪР В ШЕФИЛД! Юнайтед с две лица си тръгна само с точка от &quot;Брамъл Лейн&quot;! (ВИДЕО+СНИМКИ)"/>
    <meta property="og:description" content="&quot;Червените дяволи&quot; направиха пълен обрат от 0:2 за седем минути, но и това не се оказа достатъчно"/>
  </head>
  <body>
    <article>
      <h1>ТРИЛЪР В ШЕФИЛД! Юнайтед с две лица си тръгна само с точка от "Брамъл Лейн"! (ВИДЕО+СНИМКИ)</h1>
      <address><time datetime="2019-11-24T18:25:00+00:00">24 Nov 2019, 18:25</time> by <a rel="author">Виктор Петков</a></address>
      <p>Манчестър Юнайтед и Шефилд прожектираха истински кино трилър за зрителите по цял свят в мача помежду им от 13-ия кръг на Висшата лига. Двата отбора показаха както много грешки, така и невероятен футбол и всичко това доведе до зашеметителното равенство 3:3 помежду им. <br/><br/>Футболистите на Оле Гунар Солскяер бяха на косъм от нов значим обрат с почерка на норвежеца, но гол в самия край ги лиши от пълен комплект точки, след като губеха с два гола 20 минути преди последния сигнал.<br/><br/>Още в началото на мача Шефилд можеше да открие резултата, но Давид Де Хея отново показа, че е единственият светъл лъч в редиците на Юнайтед, след като направи две страхотни спасявания. <br/><br/>Седем минути по-късно дори Де Хея нямаше какво да стори, макар отново да направи извънземно спасяване. Фил Джоунс изгуби топката срещу Мусе, той намери Лунстрам, който стреля, вратарят спаси, но топката се върна в Джон Флек и резултатът беше открит. </p>
      <figure>
        <img src="http://www.novsport.com/content/EKJ0C0vWsAMNMLF.jpg"/>
      </figure>
      <p>Натискът на Шефилд продължи, а Юнайтед изглеждаха в нокдаун. Първият удар по посока на вратата на домакините дойде чак след половин час игра, но Марсиал не затрудни Мур. <br/><br/>На почивката Солскяер извади несигурният Фил Джоунс за сметка на Джеси Лингард. Рискът обаче не се оправда и Юнайтед допуснаха втори гол след отличен изстрел на Мусе. </p>
      <figure>
        <img src="http://www.novsport.com/content/EKJ1g4yXkAULFEV.jpg"/>
      </figure>
      <p>След 70-та минута обаче всичко се обърна с краката надолу. В 72-та Брендън Уилямс успя да стреля без подготовка в наказателното поле и прати топката в мрежата на домакините за 2:1. <br/><br/>Само пет минути по-късно Мейсън Грийнууд изравни за 2:2, след като засече с шпагат фалцово центриране на Рашфорд. Шокът за домакинските фенове беше тотален само 120 секунди по-късно, когато Уилямс бе изведен отлично отляво, навлезе в пеналта и върна към непокрития Рашфорд, който не сбърка да оцели вратата от около 10 метра. </p>
      <figure>
        <img src="http://www.novsport.com/content/e765b703-b49c-40e2-8c52-470330982404.jpg"/>
      </figure>
      <p>След изкования аванс, Солскяер веднага извади Марсиал за сметка на Туанзебе, за да заздрави още повече халфовата си линия за последните няколко минути на мача. <br/><br/>Това обаче не се оказа достатъчно и точно в 90-та минута влезлият като резерва МакБърни закова топката зад Де Хея за 3:3!<br/><br/>Така Шефилд паднаха до шестото място, но само на точка зад петия Уулвърхемптън, а Юнайтед записа трети мач от последните си пет шампионатни срещи, в който не взеха всичките три точки и остават на деветото място.</p>
    </article>
  </body>
</html>