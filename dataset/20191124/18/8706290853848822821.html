<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/686223/ta-prostima-pou-epesan-gia-to-tsigaro-to-diastima-20-24-noemvriou"/>
    <meta property="og:site_name" content="enikos.gr"/>
    <meta property="article:published_time" content="2019-11-24T18:26:00+00:00"/>
    <meta property="og:title" content="Τα πρόστιμα που «έπεσαν» για το τσιγάρο το διάστημα 20-24 Νοεμβρίου και το ποσοστό των &quot;άκαπνων&quot; καταστημάτων - Τι έδειξαν οι πρώτοι έλεγχοι"/>
    <meta property="og:description" content="Σύμφωνα με ενημέρωση της Εθνικής Αρχής Διαφάνειας για τους ελέγχους που έγιναν από 20 έως 24 Νοεμβρίου για την εφαρμογή του αντικαπνιστικού νόμου..."/>
  </head>
  <body>
    <article>
      <h1>Τα πρόστιμα που «έπεσαν» για το τσιγάρο το διάστημα 20-24 Νοεμβρίου και το ποσοστό των "άκαπνων" καταστημάτων - Τι έδειξαν οι πρώτοι έλεγχοι</h1>
      <address>
        <time datetime="2019-11-24T18:26:00+00:00">24 Nov 2019, 18:26</time>
      </address>
      <p>Σύμφωνα με ενημέρωση της Εθνικής Αρχής Διαφάνειας για τους ελέγχους που έγιναν από 20 έως 24 Νοεμβρίου για την εφαρμογή του <a href="https://www.enikos.gr/society/686119/prostima-chiliadon-evro-gia-to-tsigaro-se-kafe-bar-kai-estiatoria%CE%B1%CE%BD%CF%84%CE%B9%CE%BA%CE%B1%CF%80%CE%BD%CE%B9%CF%83%CF%84%CE%B9%CE%BA%CE%BF%CF%8D%20%CE%BD%CF%8C%CE%BC%CE%BF%CF%85">αντικαπνιστικού νόμου</a> αποδεικνύεται, όπως αναφέρουν από την κυβέρνηση, ότι οι Έλληνες αγκαλιάζουν την προσπάθεια να μπει τέλος στο κάπνισμα σε δημόσιους χώρους και να προστατευθεί η δημόσια Υγεία.</p>
      <p>Μικτά κλιμάκια Επιθεωρητών-Ελεγκτών της Εθνικής Αρχής Διαφάνειας και στελεχών της ΕΛ.ΑΣ. συνέχισαν τους ελέγχους για την εφαρμογή του αντικαπνιστικού νόμου σε όλη την επικράτεια, υλοποιώντας το ειδικό πρόγραμμα ελεγκτικής δράσης και αξιοποιώντας στοιχεία από το 1142.</p>
      <p>Από το σύνολο των 97 καταστημάτων που ελέγχθηκαν, δεν καταγράφηκε καμία παράβαση στο 68%. Ειδικότερα, καπνίζοντες βρέθηκαν μόλις στο 15% του συνόλου των ελεγχθέντων καταστημάτων, δηλ. το ποσοστό των «άκαπνων» μαγαζιών άγγιξε το 85%, ένα πολύ υψηλό ποσοστό που δείχνει ότι η κοινωνία είναι έτοιμη να γυρίσει σελίδα, να διεκδικήσει αλλά και να προστατεύσει τη δημόσια υγεία και την κοινωνική ευεξία.</p>
      <p>Αναλυτικές πληροφορίες για τους διενεργηθέντες ελέγχους παρατίθενται παρακάτω σύμφωνα με ενημέρωση του Διοικητή της Εθνικής Αρχής Διαφάνειας 'Αγγελου Μπίνη:</p>
      <p>1. Την Tετάρτη, 20.11.2019, στην περιοχή της Νέας Σμύρνης ελέγχθηκαν 10 καταστήματα και κατεγράφησαν παραβάσεις σε 3 εξ αυτών. Σε κάθε περίπτωση επιβλήθηκε πρόστιμο 500 ευρώ στους υπεύθυνους-ιδιοκτήτες των καταστημάτων, αλλά και πρόστιμο 100 ευρώ στους 3 θαμώνες που κάπνιζαν.</p>
      <p>2. Την Πέμπτη, 21.11.2019, στην περιοχή του Κολωνακίου ελέγχθηκαν 10 ΚΥΕ και διαπιστώθηκαν παραβάσεις σε 3 καταστήματα, στα οποία επιβλήθηκε πρόστιμο 500 ευρώ για παραβάσεις όπως: έλλειψη σήμανσης απαγόρευσης καπνίσματος και μη λήψη λοιπών μέτρων αποτροπής (απομάκρυνση σταχτοδοχείων) καθώς και για κάπνισμα σε εξωτερικούς χώρους εκτός προδιαγραφών.</p>
      <p>3. Την Παρασκευή 22.11.2019, πραγματοποιηθήκαν έλεγχοι στο κέντρο της Αθήνας (Πλατεία Αγίας Ειρήνης και Μοναστηράκι) καθώς και στις Σέρρες και την Λάρισα.</p>
      <p>Στην Πλατεία Αγίας Ειρήνης ελέγχθηκαν συνολικά 11 ΚΥΕ κατά τις μεσημεριανές ώρες όπου και επιβλήθηκαν 2 πρόστιμα των 500 ευρώ για έλλειψη σήμανσης απαγόρευσης καπνίσματος. Όλοι οι εξωτερικοί χώροι τηρούσαν τις προϋποθέσεις του νόμου</p>
      <p>Στο Μοναστηράκι ελέγχθηκαν 10 ΚΥΕ και διαπιστώθηκαν παραβάσεις σε 3 εξ αυτών αναφορικά με το Βιβλίο Αναφοράς Καπνίσματος, την ύπαρξη σταχτοδοχείων και την έλλειψη ή την ελλιπή σήμανση απαγόρευσης καπνίσματος.</p>
      <p>Στην περιοχή των Σερρών έγινε έλεγχος σε 8 καταστήματα. Σε 4 εξ αυτών επιβλήθηκε πρόστιμο 500 ευρώ καθώς εντοπίστηκαν τασάκια με αποτσίγαρα στους εξωτερικούς χώρους οι οποίοι ήταν περίκλειστοι μέχρι επάνω με παραπετάσματα και σκέπαστρο. Σε μία ακόμα περίπτωση επιβλήθηκε πρόστιμο 4000 ευρώ λόγω υποτροπής καθώς είχε επιβάλει πρόστιμο σε προηγούμενο έλεγχο η ΕΛ.ΑΣ.</p>
      <p>Στην περιοχή της Λάρισας ελέγχθηκαν συνολικά 16 ΚΥΕ. Επιβλήθηκαν πρόστιμα σε 2 περιπτώσεις. Στην πρώτη περίπτωση επιβλήθηκε πρόστιμο 500 ευρώ στον ιδιοκτήτη και δύο πρόστιμα των 100 ευρώ στους καπνίζοντες. Στη δεύτερη περίπτωση επιβλήθηκε πρόστιμο 2000 ευρώ στον επιχειρηματία (κατάστημα 220 τ.μ.) και τρία πρόστιμα των 100 ευρώ στους καπνίζοντες.</p>
      <p>4. Το Σάββατο 23.11.2019 και Κυριακή 24.11.2019 διενεργήθηκαν έλεγχοι σε νυχτερινά κέντρα διασκέδασης και σε clubs στην Αττική (Λεωφ. Συγγρού, την Λεωφ. Πειραιώς, το Μπουρνάζι και το Περιστέρι) καθώς επίσης στο Ρίο της Πάτρας, στο 'Αργος και στο Ναύπλιο.</p>
      <p>Στις Λεωφ. Συγγρού και Πειραιώς ελέγχθηκαν 6 επιχειρήσεις και επιβλήθηκαν πρόστιμα των 6000 ευρώ σε 3 περιπτώσεις καθώς και 100 ευρώ σε δύο καπνιστές.</p>
      <p>Στο Περιστέρι και στο Μπουρνάζι ελέγχθηκαν 10 ΚΥΕ σε 4 εκ των οποίων επιβλήθηκαν πρόστιμα 500 ευρώ καθώς και 1 πρόστιμο 100 ευρώ σε θαμώνα που βρέθηκε να καπνίζει σε εσωτερικό χώρο.</p>
      <p>Στην περιοχή του Ρίο Πατρών ελέγχθηκαν 11 ΚΥΕ στα οποία δεν βρέθηκαν καπνίζοντες σε εσωτερικούς χώρους. Επιβλήθηκε ένα πρόστιμο των 500 ευρώ για έλλειψη τήρησης Βιβλίου Αναφοράς Καπνίσματος.</p>
      <p>Στο 'Αργος και στο Ναύπλιο ελέγχθηκαν 15 καταστήματα, στα οποία δεν υπήρχαν καπνίζοντες στους εσωτερικούς χώρους. Επιβλήθηκαν 9 πρόστιμα των 500 ευρώ λόγω ελλιπούς σήμανσης ή έλλειψης Βιβλίου Αναφοράς Καπνίσματος.</p>
      <related>
        <h4>σχετικά άρθρα</h4>
        <a href="http://www.enikos.gr/society/686161/to-proto-crash-test-gia-ton-antikapnistiko-nomo-kai-sta-nychterin%0A%20%20%20%20%0A"/>
        <a href="http://www.enikos.gr/society/686119/prostima-chiliadon-evro-gia-to-tsigaro-se-kafe-bar-kai-estiatoria%0A%20%20%20%20%0A"/>
        <a href="http://www.enikos.gr/society/685965/xeperasan-tis-1000-oi-kliseis-stin-grammi-1142-gia-to-kapnisma-po%0A%20%20%20%20%0A"/>
        <a href="http://www.enikos.gr/society/685784/afxithikan-oi-katangelies-gia-to-kapnisma-poses-kliseis-dechthike%0A%20%20%20%20%0A"/>
        <a href="http://www.enikos.gr/society/685604/to-elliniko-daimonio-vriskei-patentes-gia-ena-tsigaro-se-dimosio-%0A%20%20%20%20%0A"/>
        <a href="http://www.enikos.gr/society/685571/ead-dievrynontai-oi-elenchoi-gia-ton-antikapnistiko-se-attiki-kai%0A%20%20%20%20%0A"/>
        <a href="http://www.enikos.gr/society/685577/perissoteres-apo-230-kliseis-sto-1142-gia-to-kapnisma-tin-triti-p%0A%20%20%20%20%0A"/>
        <a href="http://www.enikos.gr/society/685574/antikapnistikos-nomos-ki-omos-thespistike-gia-proti-fora-to1856%0A%20%20%20%20%0A"/>
        <a href="http://www.enikos.gr/society/685558/ti-leei-sto-enikosgr-o-kapnistis-pou-egine-viral-me-tin-patenta-t%0A%20%20%20%20%0A"/>
      </related>
    </article>
  </body>
</html>