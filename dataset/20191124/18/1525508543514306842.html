<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780000/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D9%87%D8%A7%DB%8C-%D8%AA%D9%88%D8%B3%D8%B9%D9%87-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%D8%A7%D8%B4%D8%AA%D8%BA%D8%A7%D9%84-%D8%AF%D8%B1-%DB%B1%DB%B5%DB%B6%DB%B5-%D8%B1%D9%88%D8%B3%D8%AA%D8%A7%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T18:01:09+00:00"/>
    <meta property="og:title" content="در نشست توجیهی توسعه اقتصادی مطرح شد: اجرای طرح های توسعه اقتصادی و اشتغال در ۱۵۶۵ روستای مازندران"/>
    <meta property="og:description" content="تنکابن - اجرای طرح های توسعه اقتصادی و اشتغال در هزار و ۵۶۵ روستا، عدم اجرای سند همه جانبه توسعه و اجرای نیم بند طرح های خروج دام از مرتع از جمله مسائل مطرح شده در نشست توجیهی اقتصادی است."/>
  </head>
  <body>
    <article>
      <h1>در نشست توجیهی توسعه اقتصادی مطرح شد: اجرای طرح های توسعه اقتصادی و اشتغال در ۱۵۶۵ روستای مازندران</h1>
      <address>
        <time datetime="2019-11-24T18:01:09+00:00">24 Nov 2019, 18:01</time>
      </address>
      <p>به گزارش <a href="https://www.mehrnews.com/">خبرنگار مهر</a>، نشست توجیهی  و هم اندیشی با محوریت تشریح ابعاد طرح توسعه اقتصادی و اشتغالزایی روستایی مازندران به میزبانی  بنیاد مسکن انقلاب اسلامی تنکابن و با حضور فرمانداران شهرستانهای تنکابن ، عباس آباد و رامسر و کارشناسان و مسئولان برگزار شد.</p>
      <p>آهنگر کارشناس اداره کل  بنیاد مسکن مازندران  شامگاه یکشنبه در این نشست هم اندیشی با استناد  به ماده ۲۷ قانون برنامه ششم توسعه ، به تشریح ابعاد و مزایای طرح توسعه اقتصادی و اشتغالزایی روستایی مازندران پرداخت و گفت : این طرح به منظور تحقق سیاست های کلی برنامه و اقتصاد مقاومتی و شناسایی و بهره برداری از ظرفیت ها و پتانسیل های موجود در نواحی روستایی و همچنین ارتقای منزلت اجتماعی روستا تدوین شده است.</p>
      <p>وی افزود: هدف کلی این طرح ، ایجاد اشتغال پایدار در رونق کسب و کار ، کاهش شکاف اقتصادی و ایجاد تعادل در آن ، تنوع بخشی به اقتصاد و معیشت روستاییان بوده و یکپارچه سازی ساختار روستایی مازندران نیز از اهداف کلی این طرح است.</p>
      <p>فیض اله اشکوریان رئیس بنیاد مسکن انقلاب اسلامی تنکابن هم در این نشست ضمن تبیین اهداف این طرح اظهار داشت : با اجرای این طرح که در واقع با مشارکت مردم و ذی نفوذان روستا انجام می شود ، دهیاران ، شوراها و صاحب نظران در هر روستایی وظیفه دارند قابلیت های روستای خویش را به درستی شناسایی کرده و به مشاوران طرح انتقال  دهند.</p>
      <p>
        <b>ظرفیت بی شمار اشتغال در روستاهای تنکابن</b>
      </p>
      <p>وی گفت: روستاهای تنکابن از منظر پرورش گل و گیاه ، مجاورت و دسترسی به تهران و قزوین ، محصولات صادراتی باغی ، پرورش ماهیان گرمابی و سردابی ، وجود معادن و .. دارای ظرفیت بی شمار هستند.</p>
      <p>رئیس بنیاد مسکن تنکابن اضافه کرد : این پتاسیل ها در این طرح مورد نظر قرار گرفته و توسط روستاییان و افراد ذی نفوذ  بروی آن ظرفیت ها سرمایه گذاری شده و با حمایت دولت از آنها در جهت رونق و شکوفایی اقتصاد روستا بهره گیری می شود.</p>
      <p>اشکوریان برگزاری کارگاههای مشورتی و شناسایی افراد و گروههای ذی نفوذ توسط فرمانداران و بخشداران را از اصول حاکم بر این طرح برشمرد و بیان داشت : مشارکت دهیاران و اعضای شوراهای اسلامی و روستاییان در همکاری با مشاورین تهیه کننده این سند از جمله ضروریات تهیه این طرح است.</p>
      <p>
        <b>اجرای طرح های اشتغال در هزار و ۵۶۵ روستای مازندران</b>
      </p>
      <p>در ادامه این نشست حسن مزینانی کارشناس سازمان مدیریت و برنامه و بودجه مازندران هم گفت:  بر اساس برنامه ششم توسعه برای مازندران  در اجرای این طرح هزار و ۵۶۵  روستا در نظر گرفته شده بود اما بدلیل شرایط خاص جغرافیایی روستاهای مازندران ، تفکیک آنها  میسر نبوده و پس از بررسی های لازم تصمیم گرفته شد تا تمامی  روستاهای مازندران در این طرح گنجانده شود.</p>
      <p>وی با تاکید بر  این که مسئولان باید برای اجرای این طرح برنامه ریزی مدون داشته باشند ، خاطر نشان کرد :  با برنامه ریزی مدون ، تمامی اعتباراتی که در قالب این طرح وارد شهرستان ها می شود ، بدرستی مدیریت خواهد شد.</p>
      <p>مزینانی همچنین نبود بازار فروش محصولات در روستاها را از جمله مشکلات مهم مازندران دانست و گفت : در تهیه این طرح برروی این گونه موارد و مشکلات کارشده است.</p>
      <p>روئسای شوراهای اسلامی بخش خرم آباد و نشتارود هم در این نشست از وضعیت و اجرای طرح هادی در روستا ها گلایه کردند و خواستار نظر مشورتی  دهیاران و شوراها  در تهیه طرح توسعه اشتغالزایی در روستاها شدند.</p>
      <p>بخشداران شهرستانهای رامسر ،تنکابن و عباس آباد  در این نشست هر کدام  به تبیین ظرفیت های بخش  خود پرداختند و آمادگی خود را جهت  مشارکت در تهیه این طرح اعلام کردند.</p>
      <p>
        <b>سند همه جانبه توسعه روستایی اجرا نشده است</b>
      </p>
      <p>در ادامه این نشست محمد آزاد فرماندار رامسر هم با بیان اینکه تهیه سند همه جانبه روستایی نتیجه اجرای طرح توسعه اشتغالزایی  در روستاهاست که تاکنون رقم نخورده است ، اظهار داشت : هر جایی که بنیاد مسکن و سازمان برنامه و بودجه کاری را آغاز کنند ، آن کار بخوبی انجام شده و نتیجه مطلوبی را هم در پی دارد.</p>
      <p>وی افزود : در تدوین این طرح ، باید از نظرات متولیان محلی ، نخبگان روستایی بهره گرفته شده و پشت درهای بسته تدوین نشود زیرا این موضوع از دغدغه های مهم مسئولان و مردم روستاهاست.</p>
      <p>آزاد  با تاکید بر اینکه تهیه این طرح یک فرصت است ، تصریح کرد: اجرایی نشدن بیشتر طرح ها در گذشته مسبوق به سابقه بوده و طبیعی است که نگاه به این طرح هم با ترس همراه است اما اگر همگان در تدوین  آن مشارکت کنند ، نتیجه مطلوبی را به همراه دارد.</p>
      <p>در بخش دیگر این نشست سید امیر حسینی جو فرماندار ویژه تنکابن هم گفت : برنامه ریزی در تهیه طرح جامع برای توسعه روستاها یک کار ارزشمند بوده  و باید  نهایت دقت و استفاده را در تهیه آن داشته باشیم.</p>
      <p>وی افزود: تاکنون بسیاری از کارها بدون برنامه  انجام شد و مشکلاتی که در پی آن بوجود آمد را هم دیدیم زیرا بدون برنامه و با اعمال سلیقه  کار کردن نتیجه ای جز ضرر ندارد .</p>
      <p>حسینی جو با بیان اینکه موفقیت دنیا در عرصه های مختلف به دلیل درست کار کردن و با برنامه حرکت کردن است ، خاطرنشان کرد: در گذشته ای نه چندان دور برخی دولت ها ،  سازمان مدیریت برنامه و بودجه را حذف کردند و اصلا هیچ نظارتی برکارها وجود نداشت که زیان آن را همگان مشاهده کردند.</p>
      <p>
        <b>اجرای نیم بند طرح هادی و خروج دام از مرتع</b>
      </p>
      <p>فرماندار ویژه تنکابن با بیان اینکه برنامه ها و طرح ها باید کارشناسی شده و کامل اجرا شوند ، اضافه کرد : طرح هادی ، طرح خروج دام از مرتع و قانون منع تغییر کاربری ها ، طرح  هایی بودند که نیم بند و نیمه کاره انجام شده و اکنون مشکلات متعددی را روی دست مردم و مسئولان گذاشته اند.</p>
      <p>وی با بیان اینکه نهادهای متولد انقلاب باید نگاه انقلابی تری داشته باشند ، خاطر نشان کرد : بسیار خوشبینم که دو دستگاه اجرایی بنیاد مسکن و برنامه و بودجه متولیان اجرای این طرح هستند.</p>
      <p>حسینی جو نیز بر استفاده  از ظرفیت  اندیشمندان و صاحبان نفوذ در روستاها در تهیه این طرح تاکید کرد و گفت : در این صورت طرح ،  جامع و صحیح اجرا می شود.</p>
      <p>فرماندار ویژه تنکابن ضمن اعلام همکاری همه جانبه  در تدوین طرح توسعه اشتغالزایی در روستاها ، از ضعیف بودن سرعت اجرای تصمیم ها در مازندران گلایه کرد و آن را از جمله دغدغه های جدی در مازندران برشمرد.</p>
    </article>
  </body>
</html>