<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/24/donne-e-costituzione-inaugurata-la-mostra-a-villacidro-8-956606.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T18:47:50+00:00"/>
    <meta property="og:title" content="Donne e costituzione: inaugurata la mostra a Villacidro"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">all'ex mulino cadoni</h6>
      <h1>Donne e costituzione: inaugurata la mostra a Villacidro</h1>
      <h2>Sono otto studenti ad accompagnare i visitatori nel percorso</h2>
      <address><time datetime="2019-11-24T18:47:50+00:00">24 Nov 2019, 18:47</time> by <a rel="author" href="https://www.unionesarda.it/autore/marco_cazzaniga/10515" target="_blank">Marco Cazzaniga</a></address>
      <p>Si è aperta stasera, all'ex Mulino Cadoni di Villacidro, la mostra "Donne della resistenza, Madri della Costituzione. Itinerari di democrazia".</p>
      <p>Otto tra studentesse e studenti del liceo classico linguistico Piga, accompagnano i visitatori nel percorso della mostra, suggerito da quindici pannelli: spunti per fissare la memoria e riflettere sulla storia del Paese. Prendendo spunto dai contributi offerti dalle donne negli anni presi in considerazione, i pannelli tracciano un percorso organico ed esaustivo su quanto sia stato fondamentale l'apporto femminile per la costruzione e la maturazione dello stato democratico: dai vari ruoli ricoperti delle donne durante la resistenza, al periodo costituente, alla conquista del diritto di voto e alle altre battaglie per l'emancipazione femminile e i diritti delle donne.</p>
      <p>Ogni pannello è completato da un Qr Code per accedere ai contenuti multimediali di approfondimento, inerenti al tema trattato. La mostra sarà visitabile fino al 30 novembre dalle 9 alle 13 e dalle 16 alle 20.</p>
      <p>Curata da Luisa Sassu e prodotta da Anpi Sardegna, è stata portata a Villacidro su iniziativa del "Circolo letterario Joyce Lussu", con la collaborazione di Anpi Cagliari, Anpi Medio Campidano e liceo Piga di Villacidro, e con il patrocinio del comune di Villacidro.</p>
    </article>
  </body>
</html>