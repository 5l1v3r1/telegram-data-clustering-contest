<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/se-jokerju-obeta-nadaljevanje-244233"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T18:41:00+00:00"/>
    <meta property="og:title" content="Se Jokerju obeta nadaljevanje?"/>
    <meta property="og:description" content="Nedvomno najbolj vroč film letošnjega leta je že presegel milijardno dolarsko znamko, zato pogajanja, da bi posneli še en film o Arthurju Flecku, nikakor niso presenečenje. ..."/>
  </head>
  <body>
    <article>
      <h1>Se Jokerju obeta nadaljevanje?</h1>
      <h2>Todd Phillips in Scott Silver menda že pišeta novo zgodbo. Režiser bo za Jokerja prejel okoli 100 milijonov honorarja.</h2>
      <address><time datetime="2019-11-24T18:41:00+00:00">24 Nov 2019, 18:41</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1704907.jpg"/>
          <figcaption>Glavni zvezdnik se nikoli ne obremenjuje z žanrom. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1027831.jpg"/>
          <figcaption>Sanjski tandem bo morda znova sodeloval. FOTO: Reuters</figcaption>
        </figure>
      </slideshow>
      <p>Nedvomno najbolj vroč film letošnjega leta je že presegel milijardno dolarsko znamko, zato pogajanja, da bi posneli še en film o Arthurju Flecku, nikakor niso presenečenje.</p>
      <figure>
        <img src="https://www.slovenskenovice.si/images/slike/2019/10/29/1027831.jpg"/>
        <figcaption>Sanjski tandem bo morda znova sodeloval. FOTO: Reuters</figcaption>
      </figure>
      <p>Čeprav je Joker še pred izidom buril številne duhove, predvsem zaradi domnevnega spodbujanja nasilja z orožjem, in zbujal dvome o uspehu, saj so bili številni prepričani, da si tako kontroverzni antijunak ne zasluži samostojnega filma, so ustvarjalci zanesljivo ugnali in utišali vse nejeverne tomaže.<br/> </p>
      <h3>Scenarij že nastaja?</h3>
      <p>Kot kaže, sta režiser <b>Todd Phillips</b> in igralec <b>Joaquin Phoenix </b>sanjski tandem, ob podpori odlične ekipe, seveda; namigovanja o nominacijah za oskarja in druge nagrade so čedalje glasnejše, a tudi če zasedbi priznanja uidejo, se bo Joker nedvomno zapisal v filmsko zgodovino kot eden najbolj dobičkonosnih in najvplivnejših filmov leta 2019, so navdušeni kritiki.</p>
      <blockquote>10 odstotkov od prihodka bo dobil Phillips.</blockquote>
      <p>In ker Phillips, ki se je do psihološkega trilerja ukvarjal predvsem z odštekanimi komedijami, stavi na izvirnost, mnogi ugibajo, ali se bo režiserski mojster morda lotil katerega drugega antijunaka iz serije DC Comics. Po nekaterih poročanjih naj bi se z Jokerjevim scenaristom <b>Scottom Silverjem </b>že lotila pisanja nove zgodbe, a za zdaj je vse še v povojih.<br/><br/>Kakor koli že, Phoenixa verjetno ne bo težko pritegniti k vnovičnemu sodelovanju, zvezdnik, ki si je nominacijo za oskarja prislužil za odlično upodobitev glasbene ikone <b>Johnnyja Casha</b>, se nadvse veseli morebitnega novega izziva – in pravzaprav ga niti ne zanima, katerega junaka bi upodabljal. Kot je pojasnil, Jokerja pred snemanjem sploh ni poznal, tako se mu niti sanjalo ni, kakšne priprave so pred njim. Ko premleva o vlogi, se nikoli ne obremenjuje s honorarjem, žanrom ali proračunom projekta, je pojasnil, želi si le filmarjev z vizijo in izvirnost. In Silver in Phillips ju nedvomno imata.</p>
      <blockquote>Phoenix ne bi zavrnil vloge v drugem filmu.</blockquote>
      <p>Režiser bo, mimogrede, za svoj trud seveda pošteno plačan; zavrnil je namreč sanjsko ponudbo producentov o vnaprejšnjem plačilu in raje izbral delež od prihodkov. Točneje, deset odstotkov, kar pomeni, da mu bo Joker prinesel okoli 100 milijonov dolarjev (90 milijonov evrov) na bančni račun!<br/> </p>
      <hr/>
      <p>Preberite še: <u><a href="https://www.slovenskenovice.si/bulvar/glasba-in-film/clanek/jokerjeve-stopnice-turisticna-znamenitost-235273">Jokerjeve stopnice turistična znamenitost </a></u><br/>                      <a href="https://www.slovenskenovice.si/bulvar/tuji-traci/clanek/joker-z-rekordnim-dobickom-243377">Joker z rekordnim dobičkom</a><br/> </p>
      <hr/>
      <p>Podobno se je Phillips odločil pri Prekrokani noči, s katero je zaslužil okoli 40 milijonov, zelo spretno se je, denimo, izpogajal tudi <b>Tom Hanks </b>pri Forrestu Gumpu, ki je zvezdniku pred četrt stoletja prinesel ne le še enega oskarja, temveč tudi osupljivih 60 milijonov dolarjev.<br/> </p>
    </article>
  </body>
</html>