<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/politics/news_1766883"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-24T18:20:10+00:00"/>
    <meta property="og:title" content="ด่วน! ยึดฟาร์มไก่ ‘ปารีณา’ รุกป่าสงวน 46 ไร่"/>
    <meta property="og:description" content="ปารีณารุกป่า-เมื่อช่วงเช้าวันที่ 24 พฤศจิกายน เจ้าหน้าที่ของสำนักงานป่าไม้จังหวัดราชบุรี ได้นำหนังสือไปส่งยัง บ้านพัก ของน.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ (พปชร.) ในพื้นที่ ต.บางโตนด อ.โพธาราม จ.ราชบุรี เพื่อขอความร่วมมือในการนำชี้แปลงที่ดินจำนวน 1,706 ไร่ ในม.6 ต.รางบัว อ.จอมบึง จ.ราชบุรี เนื่องจากนางสาวปารีณา ได้แจ้งบัญชีทรัพย์สินไว้กับ ป.ป.ช.ว่าเป็นเจ้าของที่ดินแปลงดังกล่าว และมีการเสียภาษีดอกหญ้ามาตลอด แต่ไม่พบใครในบ้าน เจ้าหน้าที่ จึงนำเอกสารปิดไว้หน้าบ้าน"/>
  </head>
  <body>
    <article>
      <h1>ด่วน! ยึดฟาร์มไก่ ‘ปารีณา’ รุกป่าสงวน 46 ไร่</h1>
      <address><time datetime="2019-11-24T18:20:10+00:00">24 Nov 2019, 18:20</time> by <a rel="author">matichon</a></address>
      <p><b>ปารีณารุกป่า</b>-เมื่อช่วงเช้าวันที่ 24 พฤศจิกายน เจ้าหน้าที่ของสำนักงานป่าไม้จังหวัดราชบุรี ได้นำหนังสือไปส่งยัง บ้านพัก ของน.ส.ปารีณา ไกรคุปต์ ส.ส.ราชบุรี เขต 3 พรรคพลังประชารัฐ (พปชร.) ในพื้นที่ ต.บางโตนด อ.โพธาราม จ.ราชบุรี เพื่อขอความร่วมมือในการนำชี้แปลงที่ดินจำนวน 1,706 ไร่ ในม.6 ต.รางบัว อ.จอมบึง จ.ราชบุรี เนื่องจากนางสาวปารีณา ได้แจ้งบัญชีทรัพย์สินไว้กับ ป.ป.ช.ว่าเป็นเจ้าของที่ดินแปลงดังกล่าว และมีการเสียภาษีดอกหญ้ามาตลอด แต่ไม่พบใครในบ้าน เจ้าหน้าที่ จึงนำเอกสารปิดไว้หน้าบ้าน</p>
      <figure>
        <img src="https://www.matichon.co.th/wp-content/uploads/2019/11/11_4O3pred.jpg"/>
      </figure>
      <p>ต่อมานายธวัชชัย ลัดกรูด ผู้ตรวจราชการกรมป่าไม้ นายชีวะภาพ ชีวะธรรม ที่ปรึกษาชุดพยัคฆ์ไพร นายสมชาย เปรมพาณิชย์นุกูล ผู้อำนวยการสำนักจัดการทรัพยากรป่าไม้ที่ 10 (ราชบุรี) นายพัฒนะ ศิริมัย ผอ.ศูนย์ป่าไม้ราชบุรี พอ.พงษ์เพชร เกษสุภะ ศูนย์ประสานการปฎิบัติที่ 4 กอ.รมน. ได้ร่วมกันประชุม วางแนวทางในการเข้าตรวจสอบพื้นที่ พร้อมกับไปขอหมายค้นจากศาล จ.ราชบุรี ที่ 122/2562 ลงวันที่ 24 พฤศจิกายน 2562 เพื่อเข้าตรวจค้นท่ามกลางกองทัพนักข่าวจำนวนมาก</p>
      <figure>
        <img src="https://www.matichon.co.th/wp-content/uploads/2019/11/14-19.jpg"/>
      </figure>
      <p>จากนั้นในเวลา 14.30 น. เจ้าหน้าที่จากสำนักจัดการทรัพยากรป่าไม้ ที่ 10 (ราชบุรี) พร้อมกำลังเจ้าหน้าที่ป่าไม้ และสำนักงานการปฎิรูปที่ดินเพื่อเกษตรกรรม (ส.ป.ก.) จ.ราชบุรี เจ้าหน้ากรมการปกครอง นำหมายค้นเข้าทำการตรวจค้น โดยมีนายภูมิพัฒน์ จำปาทอง ผู้ใหญ่บ้านหมู่ 6 เป็นผู้นำตรวจค้น</p>
      <figure>
        <img src="https://www.matichon.co.th/wp-content/uploads/2019/11/%E0%B8%84%E0%B8%991.jpg"/>
      </figure>
      <p><b>ซึ่งเบื้องต้นนั้น พบว่าพื้นที่ที่มีการประกอบกิจการเขาสนฟาร์ม ประมาณ 690 ไร่ มีที่ดินในส่วนบริเวณฟาร์มไก่ เนื้อที่ 46 ไร่ อยู่ในเขตพื้นที่ป่าสงวนแห่งชาติ ป่าฝั่งซ้ายแม่น้ำภาชี จึงได้ทำการตรวจยึดตามพระราชบัญญัติ (พ.ร.บ.) ป่าไม้ พ.ศ.2484 มาตรา 4 (1) ในกรณีความผิดตามมาตรานี้ ถ้าได้กระทำเป็นเนื้อที่เกิน 25 ไร่ ผู้กระทำผิดต้องระวางโทษจำคุกตั้งแต่ 2 ปีถึง 15 ปี และปรับตั้งแต่ 10,000 บาทถึง 100,000 บาท</b> ทั้งนี้ หากพบว่า พื้นที่ดังกล่าวเป็นพื้นที่ป่าสงวนแห่งชาติ ทางเจ้าหน้าที่ ก็จะได้ดำเนินคดี ในส่วนของ พรบ.ป่าสงวนแห่งชาติ 2507 ต่อไปเมื่อพื้นที่นั้นถูกประกาศเป็นป่าสงวนแห่งชาติ พ.ศ.2507 น.ส.ปารีณาฯ ก็จะผิด พรบ.ป่าสงวนฯ มาตรา 14 <b>“ในเขตป่าสงวนแห่งชาติ ห้ามมิให้บุคคลใดยึดถือครอบครองทำประโยชน์หรืออยู่อาศัยในที่ดิน ก่นสร้าง แผ้วถางป่า เผาป่า ทำไม้ เก็บหาของป่า หรือกระทำด้วยประการใดๆ อันเป็นการเสื่อมเสียแก่สภาพป่าสงวนแห่งชาติ”</b></p>
      <p>ผู้ใดฝ่าฝืนมาตรา 14 ต้องระวางโทษจำคุกตั้งแต่หกเดือนถึงห้าปี และปรับตั้งแต่ห้าพันบาทถึงห้ามื่นบาท แต่ถ้าได้กระทำเป็นเนื้อที่เกิน 25 ไร่ ต้องระวางโทษจำคุกตั้ง 2 ปีถึง 15 ปีและปรับตั้งแต่ 20,000 บาทถึง 150,000 บาท</p>
    </article>
  </body>
</html>