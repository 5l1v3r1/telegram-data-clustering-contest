<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/platy-lekaru-2019-2020-zdravotnictvi-adam-vojtech_1911241800_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="Zvyšování platů lékařů je nedostatečné, stěžuje si jejich komora. Ministerstvo to odmítlo"/>
    <meta property="og:description" content="Česká lékařská komora také vyslovila nespokojenost s prací ministra zdravotnictví Adama Vojtěcha. S tvrzením, že neřeší zásadní problémy zdravotnictví, ale resort zásadně nesouhlasí."/>
  </head>
  <body>
    <article>
      <h1>Zvyšování platů lékařů je nedostatečné, stěžuje si jejich komora. Ministerstvo to odmítlo</h1>
      <address><time datetime="2019-11-24T18:00:00+00:00">24 Nov 2019, 18:00</time> by <a rel="author">ČTK</a></address>
      <p>
        <b>Česká lékařská komora požaduje každoroční zvyšování platů lékařů v nemocnicích a léčebnách nejméně o deset procent. Vládou schválené zvýšení tarifních platů o 1500 korun považuje za nedostatečné. Vyplývá to z usnesení, které v neděli schválili delegáti na závěr 34. sjezdu komory v Brně. Ministerstvo v reakci uvedlo, že je na každém z ředitelů nemocnic, zda platy navýší ještě více než o 1500 korun.</b>
      </p>
      <p>„Sjezd ČLK požaduje každoroční zvyšování platů a mezd lékařů pracujících v nemocnicích a léčebnách, a to nejméně o deset procent. Sjezd ČLK považuje vládou schválené zvýšení tarifních platů o 1500 Kč od ledna 2020 pro lékaře za zcela nedostatečné. Sjezd ČLK nesouhlasí s platovou nivelizací, kterou prosazuje vláda,“ stojí v usnesení.</p>
      <p>„V roce 2020 platy lékařů vzrostou minimálně o 1500 Kč. Je však na každém z ředitelů, zdali platy navýší ještě více. Záleží na potřebě v konkrétní nemocnici. Ředitelé nejlépe vědí, kde je navýšení platů potřeba, to nemůže od stolu určovat ministerstvo,“ uvedla mluvčí ministerstva Gabriela Štěpanyová.</p>
      <h3>Kritizovaný ministr</h3>
      <p>Komora také vyslovila nespokojenost s prací ministra zdravotnictví Adama Vojtěcha za ANO a jím vedeného ministerstva. Podle usnesení sjezdu ministr a ministerstvo neřeší zásadní problémy zdravotnictví, kterými jsou podle usnesení nezajištěné financování, personální devastace, porušování právních předpisů, také nelegální práce cizinců v nemocnicích bez aprobačních zkoušek, zhoršující se dostupnost zdravotní péče pro pacienty a stále častější nedostupnost běžných léků.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/zdravi/lekari-doktori-nemocnice-doktorka-petra-tesarova_1911162121_dok"/>
      </related>
      <p>S tvrzením komory, že neřeší zásadní problémy zdravotnictví, ministerstvo podle své mluvčí zásadně nesouhlasí.</p>
      <p>„Naopak, ministr Adam Vojtěch nastartoval celou řadu reforem. Vůbec poprvé ministerstvo začalo zodpovědně řešit personální stabilizaci zdravotnictví a přišlo se systémovými opatřeními, jako je například navýšení kapacit lékařských fakult,“ uvedla mluvčí.</p>
      <p>Dodala, že ministerstvo započalo i reformu primární péče a začalo pracovat na zlepšení organizace a dostupnosti zdravotní péče. Ministerstvo také podle mluvčí připravilo důležitou novelu zákona, která řeší doposud neřešené téma, a to nedostupné léky v lékárnách.</p>
      <h3>eRecepty a eNeschopenky</h3>
      <p>Sjezd České lékařské komory také trvá na plné úhradě nákladů na eRecepty a eNeschopenky a elektronizace zdravotnictví od českého státu. Žádá ministra zdravotnictví, aby neprodleně řešil a vyřešil problémy s nedostatkem léků.</p>
      <p>„Situaci způsobuje přeprodej léků a nedostatečné zásoby v nemocnicích z nedostatku financí v nemocnicích,“ stojí v usnesení.</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/zdravi/nemocnice-praha-zdravotni-pece-zebricek-adam-vojtech_1910291955_nkr"/>
      </related>
      <p>Česká lékařská komora v usnesení žádá změnu úhrad, kdy současné úhradové vzorce jsou založené na počtu ošetřených rodných čísel a historických koeficientů. Úhrada podle počtu ošetřených a podle diagnóz na základě seznamu výkonů jako ceníku práce by podle komory byla spravedlivější.</p>
      <p>Sjezd podpořil i přijetí zákona o léčitelích a zásadně nesouhlasí s tím, aby byla činnost léčitelů regulována v režimu zákona o zdravotních službách. To by podle lékařů vzbuzovalo klamný dojem, že léčitelé jsou zdravotnickými pracovníky.</p>
      <p>Česká lékařská komora je samosprávná profesní organizace s povinným členstvím. Má zhruba 52 200 členů, z nichž asi 43 tisíc je aktivních lékařů. Komora dohlíží na to, aby lékaři vykonávali své povolání odborně, v souladu s etikou a zákony. Zaručuje odbornost členů a potvrzuje splnění podmínek k výkonu lékařského povolání. Zároveň vede seznam členů a hájí jejich práva a profesní zájmy.</p>
      <related>
        <h4>Související články</h4>
        <a href="https://www.irozhlas.cz/zivotni-styl/zdravi/lecba-klinicka-studie-leky-testovani-farmaceuticky-prumysl_1911030707_jgr"/>
        <a href="https://www.irozhlas.cz/zivotni-styl/zdravi/nemoc-z-povolani-bederni-pater-ministerstvo-zdravotnictvi-prace-2019_1910302115_ako"/>
      </related>
    </article>
  </body>
</html>