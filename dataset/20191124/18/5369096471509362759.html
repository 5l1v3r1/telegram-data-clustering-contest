<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/778687/plittete-italia-apo-tin-kakokeria-katerrefse-gefyra/"/>
    <meta property="og:site_name" content="to10.gr"/>
    <meta property="article:published_time" content="2019-11-24T18:00:29+00:00"/>
    <meta property="og:title" content="Πλήττεται η Ιταλία από την κακοκαιρία – Κατέρρευσε γέφυρα"/>
    <meta property="og:description" content="Πολλές περιοχές στη βόρεια Ιταλία πλήττονται σήμερα από ακραία καιρικά φαινόμενα, τα οποία διαρκούν ήδη δύο εβδομάδες."/>
  </head>
  <body>
    <article>
      <h1>Πλήττεται η Ιταλία από την κακοκαιρία – Κατέρρευσε γέφυρα</h1>
      <h2>Πολλές περιοχές στη βόρεια Ιταλία πλήττονται σήμερα από ακραία καιρικά φαινόμενα, τα οποία διαρκούν ήδη δύο εβδομάδες.</h2>
      <address><time datetime="2019-11-24T18:00:29+00:00">24 Nov 2019, 18:00</time> by <a rel="author">to10.gr</a></address>
      <p>Μια οδογέφυρα κατέρρευσε σήμερα στη Λιγουρία της βορειοδυτικής Ιταλίας, κοντά στην πόλη Σαβόνα, όπως έγινε γνωστό από έναν εκπρόσωπο της SIAS, της εταιρείας που διαχειρίζεται τον αυτοκινητόδρομο.</p>
      <p>Ο πρόεδρος της περιφέρειας της Λιγουρίας Τζοβάνι Τότι είπε ότι η σφοδρή κακοκαιρία προκάλεσε κατολίσθηση με αποτέλεσμα να καταρρεύσει η γέφυρα. Ένα αυτοκίνητο ενδέχεται να καταπλακώθηκε, όμως η πληροφορία αυτή δεν έχει επιβεβαιωθεί, σύμφωνα με το ιταλικό πρακτορείο Ansa.</p>
      <p>
        <a href="https://www.to10.gr/podosfero/superleague/778629/penalti-pou-zitai-ael-sto-cheri-tou-ingkason-vid/">
          <i>Το πέναλτι που ζητάει η ΑΕΛ στο χέρι του Ινγκασον (vid)</i>
        </a>
      </p>
      <p>Ο εκπρόσωπος της SIAS ανέφερε ότι η διαχειρίστρια εταιρεία διεξάγει έρευνες για να εκτιμήσει την κατάσταση.</p>
      <p>Η οδογέφυρα, μήκους 50 μέτρων, συνέδεε τα παράλια με το Τορίνο. Η κυκλοφορία έχει διακοπεί και στα δύο ρεύματα, αν και μόνο η μία από τις δύο διαφορετικές γέφυρες κατέρρευσε.</p>
      <p>Πέρσι, από την κατάρρευση της γέφυρας Μοράντι στη Γένοβα σκοτώθηκαν 43 άνθρωποι.</p>
      <p>
        <b>«Πνίγηκε» η Ιταλία</b>
      </p>
      <p>Οι καταρρακτώδεις βροχές έχουν προκαλέσει πολλά πλημμυρικά φαινόμενα στην Ιταλία τις τελευταίες εβδομάδες.</p>
      <p>Το Πιεμόντε βρίσκεται αντιμέτωπο με σφοδρές βροχοπτώσεις, με την περιοχή της Αλεξάνδρεια (νότια του Τορίνο) να βρίσκεται σε κρισιμότερη κατάσταση, καθώς 200 άνθρωποι χρειάστηκε να απομακρυνθούν και 600 έχουν αποκλειστεί. Μία γυναίκα αγνοείται, σύμφωνα με ιταλικά ΜΜΕ.</p>
      <figure>
        <img src="https://www.in.gr/wp-content/uploads/2019/11/%CF%84%CE%BF%CF%81%CE%B9%CE%BD%CE%BF.jpg"/>
      </figure>
      <p>Η γειτονική Λιγουρία παραμένει σε κόκκινο συναγερμό, όπου εξαιτίας των χειμάρρων λάσπης έκλεισε ο αυτοκινητόδρομος που συνδέει τη Γένοβα με τη Βιντιμίλια, στα σύνορα με τη Γαλλία.</p>
      <p>Βορειότερα, στο Βαλ Νταόστα, 500 άνθρωποι απομακρύνθηκαν μετά το κλείσιμο πολλών επαρχιακών δρόμων εξαιτίας του υψηλού κινδύνου χιονοστιβάδων.</p>
      <p>
        <b>Νέα πλημμυρίδα στη Βενετία</b>
      </p>
      <p>Δέκα ημέρες μετά τις άνευ προηγουμένου εδώ και δεκαετίες πλημμύρες, η Βενετία βρίσκεται αντιμέτωπη με μια νέα πλημμυρίδα (acqua alta) σήμερα το πρωί με το ύψος του νερού στα 130 εκατοστά πάνω από τη στάθμη της θάλασσας, μακριά, εντούτοις, από το ιστορικό ρεκόρ των 187 εκατοστών (το υψηλότερο από το 1966), που καταγράφηκε τη 12η Νοεμβρίου, και είχε ως αποτέλεσμα να προκληθούν σοβαρές ζημιές στην πόλη.</p>
      <p>Στα πλάνα που μεταδίδουν τα τηλεοπτικά δίκτυα διακρίνονται άνθρωποι στη διάσημη πλατεία του Αγίου Μάρκου, να περπατούν με το νερό πάνω από το γόνατό τους.</p>
      <p>Για το απόγευμα έχει προγραμματιστεί μια διαδήλωση έπειτα από το κάλεσμα της συλλογικότητας «No Grandi Navi» (Όχι στα κρουαζιερόπλοια), προκειμένου οι συμμετέχοντες να καταγγείλουν την αδράνεια των αρχών μπροστά στις καταστροφές που απειλούν την πόλη, μνημείο παγκόσμιας πολιτιστικής κληρονομιάς της Unesco.</p>
      <p>Οι ζημιές που προκλήθηκαν από τις πλημμύρες της 12ης Νοεμβρίου είναι ακόμη νωρίς να υπολογιστούν με ακρίβεια, όμως, σύμφωνα με τις πρώτες εκτιμήσεις των αρχών, όπως μεταδίδουν ιταλικά ΜΜΕ, τα αιτήματα αποζημιώσεων ενδέχεται να φθάσουν το 1 δισεκατομμύριο ευρώ.</p>
      <p>
        <b>
          <a href="https://www.to10.gr/ten-files/epikerotita/778687/plittete-italia-apo-tin-kakokeria-katerrefse-gefyra/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>