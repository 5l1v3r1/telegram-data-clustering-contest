<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418875&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-24T18:46:00+00:00"/>
    <meta property="og:title" content="பழனிசாமி-பன்னீர்செல்வம் ஆதரவாளர்கள் உரசல் பொதுக்குழு கூட்டத்தில் வெளிச்சம்"/>
    <meta property="og:description" content="சென்னை:அ.தி.மு.க.வில் முதல்வர் பழனிசாமி ஆதரவாளர்களுக்கும் துணை முதல்வர் பன்னீர்செல்வம் ஆதரவாளர்களுக்கும் இடையே பூசல் இருப்பது பொதுக்குழுவிலும் எதிரொலித்தது.அ.தி.மு.க.வில்அணிகள் - தினமலர்"/>
  </head>
  <body>
    <article>
      <h1>பழனிசாமி-பன்னீர்செல்வம் ஆதரவாளர்கள் உரசல் பொதுக்குழு கூட்டத்தில் வெளிச்சம்</h1>
      <address>
        <time datetime="2019-11-24T18:46:00+00:00">24 Nov 2019, 18:46</time>
      </address>
      <p>சென்னை:அ.தி.மு.க.வில் முதல்வர் பழனிசாமி ஆதரவாளர்களுக்கும் துணை முதல்வர் <br/>பன்னீர்செல்வம் ஆதரவாளர்களுக்கும் இடையே பூசல் இருப்பது பொதுக்குழுவிலும் <br/>எதிரொலித்தது.<br/><br/>அ.தி.மு.க.வில்அணிகள் இணைந்தாலும் பழனிசாமி - பன்னீர்செல்வம் ஆதரவாளர்களுக்கு இடையே மோதல் தொடர்கிறது. பழனிசாமி ஆதரவாளர்கள் தங்களை மதிப்பதில்லை' என <br/>பன்னீர் ஆதரவாளர்கள் குமுறி வருகின்றனர்.இரு தரப்பினருக்கும் இடையிலான உரசல் நேற்றை பொதுக்குழுவில் பழனிசாமி ஆதரவாளரான அமைச்சர் தங்கமணி பன்னீர்செல்வம் ஆதரவாளரான முன்னாள் அமைச்சர் கே.பி.முனுசாமி பேச்சில் வெளிப்பட்டது.<br/><br/><b>பொதுக்குழுவில் நிர்வாகிகள் பேசிய விபரம்:</b><br/><b><br/></b><b>அமைச்சர் தங்கமணி:</b> தமிழகத்தை அமைதி பூங்காவாக்கி உள்ள முதல்வர் தமிழக மக்களை காப்பாற்றும் தலைவராக உருவாகி உள்ளார். இடைத்தேர்தலில் தி.மு.க.விடமிருந்த தொகுதிகளை கைப்பற்றி உள்ளோம். அதே உழைப்பை உள்ளாட்சி தேர்தலிலும் சட்டசபை தேர்தலிலும் செய்தால் அ.தி.மு.க. கொடி முழுமையாக பறக்கும்.<br/><br/>வரும் 2021ல் அதிசயம் நடக்கும். என்ன அதிசயம் என்றால் 234 சட்டசபை தொகுதிகளிலும் நம் கூட்டணி வெற்றி பெறும் அதிசயம் நடக்கும். அனைத்து தொகுதிகளில் வெற்றி பெற்று பழனிசாமி கையில் ஒப்படைப்போம்.<br/><br/><b>துணை ஒருங்கிணைப்பாளர் வைத்திலிங்கம்:</b> தடைக் கற்களை படிக்கற்களாக மாற்றிய பெருமை முதல்வரை சேரும். நம் சொத்து தொண்டர்கள். அவர்கள் தான் கட்சியை கட்டிக்காத்து வருகின்றனர். 'லோக்சபா தேர்தலுடன் இந்த கட்சி அழிந்து விடும்' என்றனர். இடைத்தேர்தலில் யாரும் எதிர்பார்க்காத வெற்றியை பெற்றோம்.<br/><br/>இந்த உணர்ச்சியோடு உள்ளாட்சி தேர்தலை சந்திக்க உள்ளோம். அதிலும் நாம் தான் வெற்றி பெறுவோம். இந்த வெற்றி 2021ல் ஜெ. ஆட்சி மீண்டும் அமைய முன்னுதாரணமாக இருக்கும். தொண்டர்களின் தேவைகளை பூர்த்தி செய்ய வேண்டியது நம் கடமை.<br/><b><br/></b><b>கே.பி.முனுசாமி:</b> ஜெ. மறைவுக்கு பின் கட்சியை கூட்டுத் தலைமை வழிநடத்துகிறது. கூட்டு தலைமை என்பது கூர்மையான கத்தி போன்றது. கொஞ்சம் ஏமாந்தாலும் கையை கிழித்துவிடும்.கட்சியை வழி நடத்தக் கூடிய தலைமைகளை மிகவும் கவனமாக கையாள வேண்டும்; உரியவருக்கு உரிய மரியாதை கொடுத்து செயல்பட வேண்டும். ஒருங்கிணைப்பாளர் இணை ஒருங்கிணைப்பாளரை உயர்த்தி பேச வேண்டும். அப்போது தான் எதிர்காலத்தில் கட்சியையும் ஆட்சியையும் அவர்கள் கட்டுக்கோப்பாக நடத்த முடியும்.<br/><br/>நம் உண்மையான எதிரி தி.மு.க. தான். சில நிர்வாகிகள் தொழில் சம்பந்தமாக தி.மு.க. <br/>நிர்வாகிகளுடன் சமரசம் செய்து கொண்டுள்ளனர். அவ்வாறு செய்து கொள்வது <br/>தொண்டர்களுக்கு செய்யும் துரோகம். எனவே உங்களை மாற்றிக் கொள்ளுங்கள்.'சிலர் கட்சிக்கு வர உள்ளனர்' என கூறி வருகின்றனர்.அவர்கள் வர மாட்டார்கள்; வந்தாலும் சேர்க்க மாட்டோம். <br/><br/>இந்த கட்சியை அழிக்க நினைத்தவர்கள் மீண்டும் வந்தால் ஏற்க முடியாது. நாம் இணைந்து அனைத்தையும் விட்டுக் கொடுத்து செயல்பட்டால் நுாறு ஆண்டுகளானாலும் நம் கட்சியை அசைக்க முடியாது.இவ்வாறு அவர்கள் பேசினர்.</p>
    </article>
  </body>
</html>