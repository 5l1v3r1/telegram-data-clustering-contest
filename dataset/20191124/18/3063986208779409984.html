<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/24/843043"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:36:00+00:00"/>
    <meta property="og:title" content="মাহাথিরের নেতৃত্বে একজোট হচ্ছে ৫ মুসলিম দেশ"/>
    <meta property="og:description" content="পাঁচটি প্রভাবশালী মুসলিম দেশকে নিয়ে সম্মেলনের আয়োজন করতে যাচ্ছেন মালয়েশিয়ার প্রধানমন্ত্রী মাহাথির মোহাম্মদ। বিশ্বব্যাপী মুসলিমদের নানা সমস্যা সমাধানের উদ্দেশ্যে আয়োজন করা হচ্ছে এই সম্মেলনের। আগামী মাসে (ডিসেম্বর) মালয়েশিয়ায় ‘কুয়ালালামপুর সামিট-২০১৯’ এর মাধ্যমে মুসলিম উম্মাহ সম্পর্কিত সমস্যা সমাধানের প্রচেষ্টায় এ পাঁচটি মুসলিম দেশকে একত্রিত করতে যাচ্ছেন তিনি। সামিট উপলক্ষে বৃহস্পতিবার (২১ নভেম্বর) আয়োজিত এক সংবাদ সম্মেলনে মালয়েশিয়ার প্রধানমন্ত্রী ডাঃ মাহাথির মোহাম্মদ জানান, শীর্ষ সম্মেলনে মুসলিম বিশ্ব যেসব সমস্যার মুখোমুখি হচ্ছে, সেসব বিষয়ে আলোচনা এবং সমাধান পেতে মালয়েশিয়া ও চারটি মুসলিম দেশ এক সাথে কাজ করবে। মাহাথির আরও জানান, তুরস্কসহ অন্য চারটি ইসলামি দেশ ‘কুয়ালালামপুর-২০১৯’ শীর্ষক সম্মেলনের অগ্রদূত হবে। মালয়েশিয়ার মতো তুরস্ক, পাকিস্তান, ইন্দোনেশিয়া এবং কাতারের মধ্য যৌথ অনেক সমস্যা বিরাজ করছে। মাহাথির বলেন, আমরা আলোচনার জন্য অল্প কয়েকটি দেশ নিয়ে বসতে যাচ্ছি। অনেকগুলো দেশ একসাথে বসলে বিভিন্ন মতানৈক্য সৃষ্টি হতে পারে যা মুসলিম উম্মাহর সমস্যা সমাধানের পথে বাধা হতে পারে। তবে আমরা আশা করছি ভবিষ্যতে অন্যান্য মুসলিম…"/>
  </head>
  <body>
    <article>
      <h1>মাহাথিরের নেতৃত্বে একজোট হচ্ছে ৫ মুসলিম দেশ</h1>
      <address><time datetime="2019-11-24T18:36:00+00:00">24 Nov 2019, 18:36</time> by <a rel="author">কালের কণ্ঠ অনলাইন</a></address>
      <p>পাঁচটি প্রভাবশালী মুসলিম দেশকে নিয়ে সম্মেলনের আয়োজন করতে যাচ্ছেন মালয়েশিয়ার প্রধানমন্ত্রী মাহাথির মোহাম্মদ। বিশ্বব্যাপী মুসলিমদের নানা সমস্যা সমাধানের উদ্দেশ্যে আয়োজন করা হচ্ছে এই সম্মেলনের।</p>
      <p>আগামী মাসে (ডিসেম্বর) মালয়েশিয়ায় ‘কুয়ালালামপুর সামিট-২০১৯’ এর মাধ্যমে মুসলিম উম্মাহ সম্পর্কিত সমস্যা সমাধানের প্রচেষ্টায় এ পাঁচটি মুসলিম দেশকে একত্রিত করতে যাচ্ছেন তিনি।</p>
      <p>সামিট উপলক্ষে বৃহস্পতিবার (২১ নভেম্বর) আয়োজিত এক সংবাদ সম্মেলনে মালয়েশিয়ার প্রধানমন্ত্রী ডাঃ মাহাথির মোহাম্মদ জানান, শীর্ষ সম্মেলনে মুসলিম বিশ্ব যেসব সমস্যার মুখোমুখি হচ্ছে, সেসব বিষয়ে আলোচনা এবং সমাধান পেতে মালয়েশিয়া ও চারটি মুসলিম দেশ এক সাথে কাজ করবে।</p>
      <p>মাহাথির আরও জানান, তুরস্কসহ অন্য চারটি ইসলামি দেশ ‘কুয়ালালামপুর-২০১৯’ শীর্ষক সম্মেলনের অগ্রদূত হবে। মালয়েশিয়ার মতো তুরস্ক, পাকিস্তান, ইন্দোনেশিয়া এবং কাতারের মধ্য যৌথ অনেক সমস্যা বিরাজ করছে।</p>
      <p>মাহাথির বলেন, আমরা আলোচনার জন্য অল্প কয়েকটি দেশ নিয়ে বসতে যাচ্ছি। অনেকগুলো দেশ একসাথে বসলে বিভিন্ন মতানৈক্য সৃষ্টি হতে পারে যা মুসলিম উম্মাহর সমস্যা সমাধানের পথে বাধা হতে পারে। তবে আমরা আশা করছি ভবিষ্যতে অন্যান্য মুসলিম দেশগুলো আমাদের সাথে যোগদান করবে।</p>
    </article>
  </body>
</html>