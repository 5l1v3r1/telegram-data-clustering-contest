<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/24/sto-berolino-o-nikos-anastasiades-gia-tin-trimeri-me-gutteres-akinci"/>
    <meta property="og:site_name" content="euronews"/>
    <meta property="article:published_time" content="2019-11-24T18:00:31+00:00"/>
    <meta property="og:title" content="Βερολίνο: Κρίσιμο δείπνο Γκουτέρες- Αναστασιάδη - Ακιντζί τη Δευτέρα"/>
    <meta property="og:description" content="Ο Κυβερνητικός Εκπρόσωπος Πρόδρομος Προδρόμου ανέφερε ότι ο Πρόεδρος Αναστασιάδης θεωρεί ότι είναι εφικτή η κατάληξη στους όρους αναφοράς, προσθέτοντας ότι «ο αντικειμενικός στόχος είναι να επαναρχίσουν οι διαπραγματεύσεις το συντομότερο δυνατό»"/>
  </head>
  <body>
    <article>
      <h1>Βερολίνο: Κρίσιμο δείπνο Γκουτέρες- Αναστασιάδη - Ακιντζί τη Δευτέρα</h1>
      <address><time datetime="2019-11-24T18:00:31+00:00">24 Nov 2019, 18:00</time> by <a rel="author">euronews </a></address>
      <figure>
        <img src="https://static.euronews.com/articles/stories/04/31/89/70/773x435_cmsv2_4e6c79bc-7b0f-545f-a8f7-9256b2c5e8f4-4318970.jpg"/>
      </figure>
      <p>Στο Βερολίνο βρίσκεται ο Πρόεδρος της Κυπριακής Δημοκρατίας, Νίκος Αναστασιάδη, για να παραστεί μαζί με τον Τουρκοκύπριο ηγέτη, Μουσταφά Ακιντζί στο δείπνο που παραθέτει τη Δευτέρα ο ΓΓ του ΟΗΕ, Αντόνιο Γκουτέρες όπου θα συζητηθούν τα επόμενα βήματα στο Κυπριακό.</p>
      <p>Σε δηλώσεις του στο ΚΥΠΕ, ο Κυβερνητικός Εκπρόσωπος Πρόδρομος Προδρόμου ανέφερε ότι ο Πρόεδρος Αναστασιάδης θεωρεί ότι είναι εφικτή η κατάληξη στους όρους αναφοράς, προσθέτοντας ότι «ο αντικειμενικός στόχος είναι να επαναρχίσουν οι διαπραγματεύσεις το συντομότερο δυνατό».</p>
      <p>Ο κ. Προδρόμου επανέλαβε παράλληλα την πολιτική βούληση του Προέδρου της Δημοκρατίας καθώς και την θέση της ε/κ πλευράς για τη σύγκληση άτυπης διάσκεψης με τη συμμετοχή των εγγυητριών δυνάμεων στο αμέσως επόμενο διάστημα, ακόμη και εντός Δεκεμβρίου.</p>
      <p>«Αναλόγως των δεδομένων, ελπίζουμε ότι στο Βερολίνο θα αποφασίσουμε ποια θα είναι τα επόμενα βήματα και πως συνεχίζουμε για την επανέναρξη» των διαπραγματεύσεων, σημείωσε.</p>
      <p>Τις διευθετήσεις στη γερμανική πρωτεύουσα έχουν αναλάβει τα Ηνωμένα Έθνη και σύμφωνα με την μέχρι στιγμής πληροφόρηση, το δείπνο στο ξενοδοχείο Adlon Kempinski, λίγα μέτρα από την Πύλη του Βρανδεμβούργου, είναι προγραμματισμένο να ξεκινήσει το απόγευμα της Δευτέρας στις 19.30 τοπική ώρα (20.30 ώρα Ελλάδας/Κύπρου).</p>
      <p>Παρόντες θα είναι ο Αντόνιο Γκουτέρες και οι δύο ηγέτες, ωστόσο ενδέχεται κάποια στιγμή να κληθούν να συμμετάσχουν και οι διαπραγματευτές των δύο πλευρών.</p>
      <p>Τον Πρόεδρο της Δημοκρατίας συνοδεύουν στο Βερολίνο ο Κυβερνητικός Εκπρόσωπος, Πρόδρομος Προδρόμου, ο Υφυπουργός παρά τω Προέδρω, Βασίλης Πάλμας, ο Διαπραγματευτής της ελληνοκυπριακής πλευράς, Πρέσβης Ανδρέας Μαυρογιάννης, ο Διευθυντής του Διπλωματικού Γραφείου του Προέδρου, Πρέσβης Κυριάκος Κούρος και το μέλος του Διπλωματικού Γραφείου του Προέδρου της Δημοκρατίας, Παντελής Παντελίδης.</p>
      <p>Εκτιμάται ότι η Ειδική Απεσταλμένη του ΓΓ του ΟΗΕ, Τζέιν Χολ Λουτ θα βρίσκεται επίσης στη γερμανική πρωτεύουσα.</p>
      <p>Από το γραφείο του ΓΓ του ΟΗΕ έχει ανακοινωθεί ότι το βράδυ της Δευτέρας, ο Αντόνιο Γκουτέρες είναι προγραμματισμένο να παραθέσει άτυπο δείπνο στους ηγέτες της ε/κ και τ/κ κοινότητας.</p>
      <p>Προστίθεται ότι ο κ. Γκουτέρες φτάνει στο Βερολίνο τη Δευτέρα για να συμμετάσχει στο 14ο Φόρουμ Διαδικτυακής Διακυβέρνησης, το οποίο φιλοξενεί φέτος η γερμανική Κυβέρνηση. Την έναρξη του φόρουμ θα κηρύξουν την Τρίτη από κοινού ο ΓΓ του ΟΗΕ και η Γερμανίδα Καγκελάριος, Άνγκελα Μέρκελ, ενώ κατά την παραμονή του στη γερμανική πρωτεύουσα ο επικεφαλής του διεθνούς οργανισμού θα έχει και διμερείς επαφές, τόσο με την κ. Μέρκελ, όσο και με τον Πρόεδρο της Γερμανίας, Φρανκ Βάλτερ Σταϊνμάιερ.</p>
      <p>Την Παρασκευή ο Εκπρόσωπος του Υπουργείου Εξωτερικών της Γερμανίας, Κρίστοφερ Μπούργκερ είχε δηλώσει ότι η γερμανική Κυβέρνηση τάσσεται υπέρ της επανέναρξης της υπό την καθοδήγηση του ΟΗΕ διαδικασίας σχετικά με το Κυπριακό, διευκρινίζοντας ωστόσο ότι ο ρόλος της Γερμανίας θα περιορισθεί μόνον σε θέματα εθιμοτυπίας, ασφάλειας και συνεννόησης με τις τοπικές αρχές.</p>
      <p>Σε παλαιότερη δήλωση του στο ΚΥΠΕ με την ευκαιρία της 30ης επετείου της πτώσης του τείχους του Βερολίνου, ο Πρέσβης της Γερμανίας στην Κύπρο, Φράντς Γιόζεφ Κρέμπ είχε εκφράσει την ελπίδα ότι το πνεύμα του Νοεμβρίου του 1989 θα εμπνεύσει την επικείμενη άτυπη τριμερή συνάντηση για την Κύπρο, που θα πραγματοποιηθεί στη γερμανική πρωτεύουσα.</p>
      <h3>Ακιντζί: «Πάμε στο Βερολίνο με ανοιχτή ατζέντα»</h3>
      <p>Με ανοικτή ατζέντα πάμε στο Βερολίνο για να καθορίσουμε μαζί ένα είδος οδικού χάρτη, να συζητήσουμε τα βήματα από εδω και πέρα, δήλωσε ο Τουρκοκύπριος ηγέτης, Μουσταφά Ακιντζί λέγοντας ότι η συνάντηση των δύο ηγετών με τον ΓΓ του ΟΗΕ είναι σημαντική, αλλά δεν θα ήθελε να καλλιεργήσει υψηλές προσδοκίες.</p>
      <p>Όπως μεταδίδεται από τα κατεχόμενα, σε δηλώσεις στο παράνομο αεροδρόμιο της Τύμπου, πριν αναχωρήσει για το Βερολίνο, ο κ. Ακιντζί είπε ότι η δική του στάση από την αρχή ήταν μια ρεαλιστική και βάσιμη πολιτική, που δεν απομακρύνεται από τις παραμέτρους του ΟΗΕ, υπέρ μιας ομοσπονδιακής δομής, διζωνικής, δικοινοτικής η οποία θα βασίζεται σε δύο συνιστώσες πολιτείες, η κυριαρχία θα προέρχεται από δύο ισότιμες κοινότητες, με πολιτική ισότητα και αποτελεσματική συμμετοχή στις αποφάσεις, όπου και οι δύο κοινότητες θα μπορούν να ζουν ισότιμα, ελεύθερα και με ασφάλεια.</p>
      <p>Ο Τουρκοκύπριος ηγέτης είπε ότι οι ανοικτού τέλους διαδικασίες αποτελούν πλέον παρελθόν, η περίοδος των διαπραγματεύσεων απλά για να γίνονται έκλεισε και αυτό που χρειάζεται είναι μια διαδικασία επικεντρωμένη στο αποτέλεσμα, καλά προετοιμασμένη και καλά διαχωρισμένη σε στάδια.</p>
      <p>«Έχει συσσωρευθεί υλικό που δείχνει το δρόμο για την λύση. Αυτό είναι το κοινό ανακοινωθέν της 11ης Φεβρουαρίου 2014, το πλαίσιο της 30ής Ιουνίου 2017 και οι συγκλίσεις που έχουν επιτευχθεί μέχρι σήμερα».</p>
      <p>Πηγαίνουμε στη συνάντηση του Βερολίνου με ανοικτή ατζέντα, συνέχισε ο κ. Ακιντζί, λέγοντας «για να διαπιστώσουμε από κοινού σε πιο σημείο βρισκόμαστε σήμερα και να αποφασίσουμε ποιο δρόμο θα ακολουθήσουμε από δω και πέρα. Δηλαδή, πηγαίνουμε να καθορίσουμε από κοινού ένα είδος οδικού χάρτη. Σίγουρα θα συζητήσουμε τα βήματα από δω και πέρα».</p>
      <p>Ο Μουσταφά Ακιντζί είπε ότι είναι πολύ σημαντικό το ενδιαφέρον που δείχνει ο ΓΓ του ΟΗΕ, η συνάντηση με τον οποίο γίνεται κατόπιν αιτήματος του ιδίου προς τους δύο ηγέτες και σημειώνοντας ότι πέρασαν 2,5 χρόνια (από την Διάσκεψη στο Κραν Μοντάνα) και ο κ. Γκουτέρες δεν έλαβε μια τέτοια πρωτοβουλία όλο αυτό το διάστημα. «Κι αυτό λόγω των όσων βίωσε στο Κραν Μοντάνα. Ο ΓΓ πήρε σήμερα αυτή την πρωτοβουλία λαμβάνοντας υπόψην την συγκυρία που υπάρχει αυτή τη στιγμή και αφού την αξιολόγησε καλά. Την θεωρώ αυτή την πρωτοβουλία σημαντική και πιστεύω ότι πρέπει να αξιολογηθεί καλά για το μέλλον της Κύπρου, για να μπορέσουν οι νέες γενιές να ζήσουν ειρηνικά και ευτυχισμένα στο μέλλον».</p>
      <p>Δεν θα ήταν λάθος να πει, πρόσθεσε ο κ. Ακιντζί, ότι θα ήταν προς όφελος και των δύο πλευρών, λαμβάνοντας υπόψην την ένταση και τα όσα συμβαίνουν στην ανατολική Μεσόγειο, να διαμοιραστούν σε δίκαιο βαθμό τον φυσικό πλούτο που υπάρχει στις θάλασσες γύρω από το νησί.</p>
      <p>«Γι’ αυτό χρειάζεται συνεργασία, χρειάζεται διάλογος, μέσα σε αυτό το πλαίσιο πρέπει να ενεργήσουμε. Πιστεύω ότι ο ΓΓ ανησυχεί από τα όσα συμβαίνουν γύρω από την Κύπρο και από όλα όσα συμβαίνουν σε διαφορετικά μέρη στον κόσμο, αλλά ιδιαίτερα από αυτά στην Μέση Ανατολή. Αυτή είναι μια δίκαιη ανησυχία και για να ξεπεραστεί ο πιο σωστός δρόμος είναι να δημιουργηθεί το έδαφος για να γίνουν διαπραγματεύσεις».</p>
      <p>Ο κ. Ακιντζί είπε ότι δεν είναι υπέρ της άποψης να γίνουν διαπραγματεύσεις απλά για να γίνουν, αλλά επιθυμεί μια διαδικασία που θα είναι επικεντρωμένη στο αποτέλεσμα. «Θέλουμε αυτή η λύση να φέρει την ειρήνη και την ευημερία και στις δύο κοινότητες στο νησί και στους Τουρκοκυπρίους και στους Ελληνοκυπρίους. Θέλουμε να φέρει τις σχέσεις Τουρκίας – Ελλάδας σε καλύτερο επίπεδο, πιο καλές τις σχέσεις Τουρκίας – ΕΕ. Εν συντομία, θέλουμε να συμβάλει στην ειρήνη και την σταθερότητα στο νησί μας, να υπάρξει ειρήνη και σταθερότητα στην περιοχή».</p>
      <p>Ο κ. Ακιντζί είπε ότι ελπίζει πως θα υπάρξουν καλά αποτελέσματα από την τριμερή στο Βερολίνο αλλά δεν θα ήθελε να καλλιεργήσει υψηλές προσδοκίες. Επανέλαβε ότι η συνάντηση θα πραγματοποιηθεί με ανοικτή ατζέντα και εξέφρασε την ελπίδα να δει μια ανταπόκριση στην δική του στάση, η οποία υπηρετεί την λύση και την ειρήνη, διαφυλάττοντας κατά σταθερό τρόπο τα δικαιώματα των Τουρκοκυπρίων.</p>
      <p>Θεωρεί δε, πρόσθεσε, ότι και ο ρόλος του ΓΓ του ΟΗΕ προς αυτή την κατεύθυνση (για ένα καλό αποτέλεσμα) θα είναι σημαντικός.</p>
      <p>Ο κ. Ακιντζί στην εισαγωγή του αναφέρθηκε και στην προσπάθεια της Τζέιν Χολ Λουτ για την συνομολόγηση των όρων αναφοράς τον τελευταίο ενάμιση χρόνο, την τηλεφωνική επικοινωνία που είχαν τον Ιούλιο με τον ΓΓ του ΟΗΕ, τις χωριστές συναντήσεις στην Νέα Υόρκη με τον κ. Γκουτέρες.</p>
    </article>
  </body>
</html>