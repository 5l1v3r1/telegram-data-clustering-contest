<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/24/843038"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T18:31:00+00:00"/>
    <meta property="og:title" content="ফিলিস্তিনের সাবেক নেতাকে ধরিয়ে দিতে পুরস্কার ঘোষণা তুরস্কের"/>
    <meta property="og:description" content="ফিলিস্তিনের ফাতাহ পার্টির নির্বাসিত নেতা মুহাম্মদ দাহলানকে ধরিয়ে দিতে সাত লাখ ডলার পুরস্কার ঘোষণা করেছে তুরস্ক। দাহলানের বিরুদ্ধে ২০১৬ সালের জুলাই মাসে তুরস্কে ব্যর্থ সামরিক অভ্যুত্থানে জড়িত থাকার অভিযোগ করেছে তুরস্ক। ২০১৮ সালের অক্টোবরে তুরস্কের ইস্তাম্বুলে সৌদি কনস্যুলেটের ভেতরেও ভিন্ন মতাবলম্বী সাংবাদিক জামাল খাশোগি হত্যায় দাহলান ভূমিকা পালন করেছিলেন বলে অভিযোগ রয়েছে। তুরস্কের স্বরাষ্ট্রমন্ত্রী সুলেমান সোইলু বলেছেন, দাহলানকে তুরস্কের মোস্ট-ওয়ান্টেড সন্ত্রাসীদের তালিকায় রাখা হয়েছে। দাহলান এক সময় ফিলিস্তিনের ফাতাহ আন্দোলনের প্রভাবশালী নেতা ছিলেন। বর্তমান প্রেসিডেন্ট মাহমুদ আব্বাসের প্রতিদ্বন্দ্বী হিসেবে দাঁড়িয়ে যাওয়ায় তিনি ফিলিস্তিন ছেড়ে পালিয়ে যান। পরে তিনি সংযুক্ত আরব আমিরাতে নির্বাসিতভাবে জীবনযাপন করতে থাকেন। তুরস্কের অভিযোগ, দাহলানকে আমিরাত ভাড়াটে গুণ্ডা হিসেবে ব্যবহার করছে। এছাড়া, আমিরাত ফিলিস্তিনের স্বশাসন কর্তৃপক্ষের প্রেসিডেন্ট হিসেবে মাহমুদ আব্বাসকে সরিয়ে মুহাম্মদ দাহলানকে বসানোর চেষ্টা করছে।"/>
  </head>
  <body>
    <article>
      <h1>ফিলিস্তিনের সাবেক নেতাকে ধরিয়ে দিতে পুরস্কার ঘোষণা তুরস্কের</h1>
      <address><time datetime="2019-11-24T18:31:00+00:00">24 Nov 2019, 18:31</time> by <a rel="author">কালের কণ্ঠ অনলাইন</a></address>
      <p>ফিলিস্তিনের ফাতাহ পার্টির নির্বাসিত নেতা মুহাম্মদ দাহলানকে ধরিয়ে দিতে সাত লাখ ডলার পুরস্কার ঘোষণা করেছে তুরস্ক। দাহলানের বিরুদ্ধে ২০১৬ সালের জুলাই মাসে তুরস্কে ব্যর্থ সামরিক অভ্যুত্থানে জড়িত থাকার অভিযোগ করেছে তুরস্ক।</p>
      <p>২০১৮ সালের অক্টোবরে তুরস্কের ইস্তাম্বুলে সৌদি কনস্যুলেটের ভেতরেও ভিন্ন মতাবলম্বী সাংবাদিক জামাল খাশোগি হত্যায় দাহলান ভূমিকা পালন করেছিলেন বলে অভিযোগ রয়েছে। তুরস্কের স্বরাষ্ট্রমন্ত্রী সুলেমান সোইলু বলেছেন, দাহলানকে তুরস্কের মোস্ট-ওয়ান্টেড সন্ত্রাসীদের তালিকায় রাখা হয়েছে।</p>
      <p>দাহলান এক সময় ফিলিস্তিনের ফাতাহ আন্দোলনের প্রভাবশালী নেতা ছিলেন। বর্তমান প্রেসিডেন্ট মাহমুদ আব্বাসের প্রতিদ্বন্দ্বী হিসেবে দাঁড়িয়ে যাওয়ায় তিনি ফিলিস্তিন ছেড়ে পালিয়ে যান। পরে তিনি সংযুক্ত আরব আমিরাতে নির্বাসিতভাবে জীবনযাপন করতে থাকেন।</p>
      <p>তুরস্কের অভিযোগ, দাহলানকে আমিরাত ভাড়াটে গুণ্ডা হিসেবে ব্যবহার করছে। এছাড়া, আমিরাত ফিলিস্তিনের স্বশাসন কর্তৃপক্ষের প্রেসিডেন্ট হিসেবে মাহমুদ আব্বাসকে সরিয়ে মুহাম্মদ দাহলানকে বসানোর চেষ্টা করছে।</p>
    </article>
  </body>
</html>