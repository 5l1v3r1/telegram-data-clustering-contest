<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/se-klima-amfisbitisis-gia-tin-fofi-gennimata-oloklirothike-synedrio-expres-toy-pasok"/>
    <meta property="og:site_name" content="The Pressroom"/>
    <meta property="article:published_time" content="2019-11-24T18:08:31+00:00"/>
    <meta property="og:title" content="Σε κλίμα αμφισβήτησης για την Φώφη Γεννηματά ολοκληρώθηκε το συνέδριο-εξπρές του ΠΑΣΟΚ"/>
    <meta property="og:description" content="Μέσα σε κλίμα αμφισβήτησης για την Φώφη Γεννηματά, από τον Νίκο Ανδρουλάκη και τον Παύλο Γερουλάνο, ολοκληρώθηκε το συνέδριο-εξπρές του ΠΑΣΟΚ. Οι  καταστατικες προσαρμογες που εισηγήθηκε ο συντονιστής της ΚΟΕΣ και γραμματέας της Κ.Ο του ΚΙΝΑΛ, Βασίλης Κεγκέρογλου υπερψηφίστηκαν. Σύμφωνα με την μεταβατική διάταξη συγχρονίζεται η θητεία τη Φώφης Γεννηματά ως προέδρου του ΠΑΣΟΚ με τη θητεία της προέδρου Κινήματος Αλλαγής, δηλαδή μέχρι το 2021 οπότε και προβλέπεται η νέα διαδικασία εκλογής ηγεσίας."/>
  </head>
  <body>
    <article>
      <h1>Σε κλίμα αμφισβήτησης για την Φώφη Γεννηματά ολοκληρώθηκε το συνέδριο-εξπρές του ΠΑΣΟΚ</h1>
      <address>
        <time datetime="2019-11-24T18:08:31+00:00">24 Nov 2019, 18:08</time>
      </address>
      <p>
        <b>Μέσα σε κλίμα αμφισβήτησης για την <a href="https://www.thepressroom.gr/tags/fofi-gennimata">Φώφη Γεννηματά</a>, από τον <a href="https://www.thepressroom.gr/tags/nikos-androylakis">Νίκο Ανδρουλάκη</a> και τον <a href="https://www.thepressroom.gr/tags/paylos-geroylanos">Παύλο Γερουλάνο</a>, ολοκληρώθηκε το <a href="https://www.thepressroom.gr/tags/synedrio-pasok">συνέδριο-εξπρές του ΠΑΣΟΚ</a>.</b>
      </p>
      <p>Οι  καταστατικες προσαρμογες που εισηγήθηκε ο συντονιστής της ΚΟΕΣ και γραμματέας της Κ.Ο του <a href="https://www.thepressroom.gr/tags/kinal"><b>ΚΙΝΑΛ</b></a>, Βασίλης Κεγκέρογλου υπερψηφίστηκαν. Σύμφωνα με την μεταβατική διάταξη συγχρονίζεται η θητεία τη Φώφης Γεννηματά ως προέδρου του <a href="https://www.thepressroom.gr/tags/pasok"><b>ΠΑΣΟΚ</b></a> με τη θητεία της προέδρου Κινήματος Αλλαγής, δηλαδή μέχρι το 2021 οπότε και προβλέπεται η νέα διαδικασία εκλογής ηγεσίας.</p>
      <p>Ταυτόχρονα εγκρίθηκε η καταστατική πρόβλεψη πως τα μέλη του ΠΑΣΟΚ συμμετέχουν στις οργανώσεις του Κινήματος Αλλαγής. Ακόμη τα στελέχη σύνεδροι του ΠΑΣΟΚ έδωσαν την συγκατάθεσή τους για τις ιδεολογικές και πολιτικές προτεραιότητες και του στόχους που θα πρέπει το Κίνημα Αλλαγής να διεκδικήσει.</p>
      <h3>Κριτική από Ανδρουλάκη</h3>
      <p>Νωρίτερα, ο ευρωβουλευτής του κόμματος Νίκος Ανδρουλάκης είχε ασκήσει έντονη κριτική στην πρόεδρο του ΠΑΣΟΚ υπογραμμίζοντας με έμφαση ότι το συνέδριο δεν ήταν αντάξιο της ιστορίας του κόμματος.</p>
      <p>Ο κ. Ανδρουλάκης τόνισε στην ομιλία του ότι το Κίνημα Αλλαγής χρειάζεται να διατυπώσει ένα πρωτοποριακό πολιτικό λόγο που θα είναι μπροστά από τη ΝΔ και τον ΣΥΡΙΖΑ, καλώντας την ηγεσία να πάρει τις σχετικές πρωτοβουλίες. Άσκησε αυστηρή κριτική για τους χειρισμούς της κ. Γεννηματά και της ηγεσίας επειδή δεν αξιοποίησαν τη μαζική συμμετοχή των 212.000 πολιτών που ανταποκρίθηκαν στην ίδρυση του ΚΙΝΑΛ.</p>
      <p>Εμφανίστηκε ωστόσο αισιόδοξος υποστηρίζοντας ότι «μπορούμε να τα καταφέρουμε. Μας δίνει περιθώριο η επιστροφή του ΣΥΡΙΖΑ στην πρακτική των μπαχαλάκηδων και της ΝΔ στη πελατειακή πολιτική της Δεξιάς. Αρκεί η προηγούμενη περίοδος των χαμηλών ποσοστών να είναι μικρό διάλλειμα».</p>
      <p>Όσο για τη διεκδίκηση της ηγεσίας το 2021, ο Νίκος Ανδρουλάκης σημείωσε πως «το που θα βρίσκεται τότε ο καθένας είναι προσωπική επιλογή. Το που θα είναι οι ψηφοφόροι είναι στοίχημα για όλους.</p>
      <p>Ο Νίκος Ανδρουλάκης ανέφερε ακόμη ότι τα όσα επεσήμανε πρόσφατα για «τον κίνδυνο η παράταξη να γίνει ΚΚΕ του Κέντρου», δεν συνιστούσαν παρά τη προειδοποίηση ότι αντίθετα με αυτό, η διαφορετική άποψη ήταν κατάκτηση επί Ανδρέα Παπανδρέου και Κώστα Σημίτη.</p>
      <p>Επίσης υποστήριξε ότι το συνέδριο, όπως γίνεται, δεν αρμόζει στην ιστορία του ΠΑΣΟΚ. «Είναι συνέδριο fast track, χωρίς συμμετοχή της βάσης, αντάξιο της ιστορίας του. Στο συνέδριο θα έπρεπε να συζητήσουμε για το εκλογικό αποτέλεσμα πολιτικά και για να καθορίσουμε τη στρατηγική μας», σημείωσε</p>
      <h3>Θέμα ηγεσίας από τον Παύλο Γερουλάνο</h3>
      <p>Με 2.000 υπογραφές, απέναντι στις διαδικασίες που γίνονται στο 11ο Συνέδριο του ΠΑΣΟΚ, απάντησε ο Παύλος Γερουλάνος, αμφισβητώντας ανοικτά την πρόεδρο του ΠΑΣΟΚ Φώφη Γεννηματά και τις διαδικασίες του συνεδρίου, το οποίο χαρακτήρισε για ακόμη μια φορά «παρωδία».</p>
      <p>«Πάνω από 2.000 υπογραφές σε πέντε μέρες. Περισσότερες υπογραφές από τον κόσμο που κινητοποιήσατε. Περισσότερες υπογραφές από τον κόσμο που απαρτίζει το σώμα. Σας φέρνω 2.000 φωνές που λένε "φτάνει πια". Θέλουμε ένα συνέδριο τακτικό, δημοκρατικό, ανοικτό, αληθινό, που θα μιλήσει για Δημοκρατία, για όραμα, για το πώς θα πορευτούμε από εδώ και πέρα», ανέφερε στην αρχή της ομιλίας του στο 11o συνέδριο του ΠΑΣΟΚ στο ΣΕΦ.</p>
      <p>Ο Παύλος Γερουλάνος έθεσε θέμα αλλαγής ηγεσίας στο ΠΑΣΟΚ και άφησε να εννοηθεί ότι θα προχωρήσει στη δημιουργία δικής του κίνησης, ενώ έθεσε και θέμα με την απαρτία των συνέδρων και αν μπορεί - λόγω της χαμηλής συμμετοχής - να πάρει το συνέδριο αποφάσεις.</p>
      <p>Άφησε επίσης να εννοηθεί ότι θα προχωρήσει στη δημιουργία δικής του κίνησης: «Σήμερα σας ζητούν να θάψετε το ΠΑΣΟΚ. Ψηφίστε ό,τι θέλετε. Άλλωστε δεν έχετε απαρτία. Άλλωστε ό,τι και να θάψετε εδώ μέσα σήμερα θα αναστηθεί εκεί έξω αύριο. Δεν ξέρω πώς θα λέγεται, δεν ξέρω πώς θα μοιάζει. Ξέρω όμως ότι ΠΑΣΟΚ θα είναι. Και αυτό το ΠΑΣΟΚ θα μιλήσει σε χιλιάδες. Απλά εσείς σήμερα επιλέγετε από ποια μεριά της ιστορίας θα είστε. Με αυτούς που το έθαψαν ή μ’ αυτούς που το Αναγέννησαν».</p>
    </article>
  </body>
</html>