<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/oradea/In-comunitatile-maghiari-procentul-vot-e-jumatate-fata-tur-niciunul-nu-e-nostru-dancila-iohannis-1_5ddac0255163ec42715ed000/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-24T18:55:18+00:00"/>
    <meta property="og:title" content="În comunităţile de maghiari, procentul de vot e la jumătate faţă de primul tur: „Niciunul nu e al nostru, nici Dăncilă, nici Iohannis“"/>
    <meta property="og:description" content="În comunităţile locuite de maghiari, prezenţa la vot a fost cu mult sub media naţională, oamenii considerând că alegerile prezidenţiale nu au fost ale lor, pentru că nu au avut un candidat propriu. În Bihor, există persoane convinse că şi acum, ca în urmă cu două săptămâni, vin să-l voteze pe Kelemen Hunor."/>
  </head>
  <body>
    <article>
      <h1>În comunităţile de maghiari, procentul de vot e la jumătate faţă de primul tur: „Niciunul nu e al nostru, nici Dăncilă, nici Iohannis“</h1>
      <address><time datetime="2019-11-24T18:55:18+00:00">24 Nov 2019, 18:55</time> by <a rel="author">Laura Gal</a></address>
      <h4>În comunităţile locuite de maghiari, prezenţa la vot a fost cu mult sub media naţională, oamenii considerând că alegerile prezidenţiale nu au fost ale lor, pentru că nu au avut un candidat propriu. În Bihor, există persoane convinse că şi acum, ca în urmă cu două săptămâni, vin să-l voteze pe Kelemen Hunor.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/prezenta-record-ora-1900-numarul-romanilor-votat-l-a-depasit-tur-ora-2100-1_5ddabba35163ec42715ea0d5/index.html"/>
      </related>
      <p>În judeţul Harghita, până duminica seara, la ora 19.00, votaseră 21,41% dintre alegători (39,84% în primul tur). În Covasna, prezenţa la vot a fost de 24,11% (34,71% în primul tur). Maghiarii nu s-au înghesuit la vot nici în Bihor, în comunităţile locuite de maghiari, în nordul judeţului, cum ar fi oraşul Săcueni, comunele Diosig şi Biharia, prezenţa la vot fiind în multe locuri la jumătate faţă de primul tur al alegerilor, iar localnicii intervievaţi pun absenteismul pe faptul că nu sunt "alegerile lor", întrucât candidatul UDMR, Kelemen Hunor, nu a intrat în turul II al alegerilor prezindenţiale. </p>
      <h3>„Cum cu cine? Cu Kelemen”</h3>
      <p>Situată la doar câţiva kilometri de Oradea şi inclusă în Zona metropolitană, comuna Biharia este formată în proporţie de 80,26% din maghiari. La turul I, până seara, la ora 19.00, în comună votaseră 1.354 de persoane. În această duminică, la aceeaşi oră, se prezentaseră 1.183 de persoane. "Prezenţa nu e cu mult mai mică. Oamenii au venit în valuri, unii înainte, alţii după ce au fost la biserică", a explicat Bianca Csidre, preşedinta secţiei 251, aflat în „buricul” localităţii, lângă supermarket, Primărie şi Poliţie.  </p>
      <figure>
        <img src="https://adevarul.ro/assets/adevarul.ro/MRImage/2019/11/24/5ddacb1e5163ec42715f3471/646x528.jpg"/>
      </figure>
      <p>La prânz, în faţa secţiei se afla un singur pensionar, pregătit să intre să voteze "cu Kelemen". Surprins să afle că preşedintele UDMR nu mai candidează, bătrânul s-a repliat degrabă, clarificând situaţia. „Cu Dăncilă nu votez sigur. Iohannis, că e de-al nostru, minoritar, e neamţ”, a spus, apoi, pornind spre uşa de intrare a secţiei.</p>
      <p>Treizeci de kilometri mai încolo, în comuna Diosig, unde maghiarii reprezintă 48,97%, din populaţie în timp ce 25,79% sunt români, iar 22,67% romi, la prânz votaseră mai puţin de 10% din alegători. La Secţia 735, amenajată în centrul comunei, singurul alegător era un român. „Vezi măi, că apari la ziar!”, i-a aruncat, zâmbind, preşedintele secţiei, Gheorghe Almasi, avertizându-l şi să-şi împăturească buletinul de vot, „să nu vadă lumea cu cine a votat”.</p>
      <figure>
        <img src="https://adevarul.ro/assets/adevarul.ro/MRImage/2019/11/24/5ddacaca5163ec42715f31cc/646x528.jpg"/>
      </figure>
      <p>În aceeaşi comună, la o altă secţie, amenajată într-o zonă mai retrasă, era linişte deplină şi, ca să nu facă de ruşine comuna, una dintre doamnele din secţia de votare s-a oferit să voteze pe loc, ca să "iasă totul bine la ziar".</p>
      <h3>Opţiune personală</h3>
      <p>În oraşul Săcueni, aproape de capătul judeţului, spre Satu Mare, unde maghiarii reprezintă 74,54%, duminică seara, până la ora 19.00, au votat doar 17,03% din locuitori, în condiţiile în care la turul I al alegerilor prezidenţiale la aceeaşi oră votaseră 35,34% din alegători.</p>
      <figure>
        <img src="https://adevarul.ro/assets/adevarul.ro/MRImage/2019/11/24/5ddacaa85163ec42715f30e9/646x528.jpg"/>
      </figure>
      <p>Deşi timpul a fost frumos, oraşul animat de oameni ieşiţi la plimbare, biserică ori cumpărături, secţiile de votare au rămas goale, chiar şi cel din centrul oraşului, amenajat în clădirea muzeului. Motivul? "N-au candidat, nu sunt alegerile lor", a explicat unul din membri secţiei de votare. De ce au votat, totuşi, unii dintre maghiari? "Pentru că aşa trebuie”, a explicat un pensionar, înainte de a intra la vot, recunoscând, însă, că nu prea ştie cu cine, pentru că „niciunul nu e al nostru, nici Dăncilă, nici Iohannis”.</p>
      <p>De ce ar fi unul mai bun ca celălalt? „Adevărul e că amândoi sunt la fel. Nu ştiu dacă-i mai bun unul decât altul. Ştiţi cum e, la alegeri toţi promit una, alta. De noi, maghiarii, au uitat. Şi Iohannis, şi Dăncilă”, zice supărat bărbatul care, totuşi, a venit la vot. Pe cine anume va pune ştampila, nu zice. „Să zicem că pe răul mai mic”, a spus bărbatul.</p>
      <hr/>
    </article>
  </body>
</html>