<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/brukt-gavene-som-er-bedre-enn-nye/71836188"/>
    <meta property="og:site_name" content="Dinside"/>
    <meta property="article:published_time" content="2019-11-24T18:00:00+00:00"/>
    <meta property="og:title" content="Brukt-gavene som er bedre enn nye"/>
    <meta property="og:description" content="Du kan finne flotte julegaver hos Finn.no og Fretex, både til sportsentusiasten, studenten, moteløven og flere."/>
  </head>
  <body>
    <article>
      <h6 class="kicker">Julegavehandel</h6>
      <h1>Brukt-gavene som er bedre enn nye</h1>
      <h2>Du kan finne flotte julegaver hos Finn.no og Fretex, både til sportsentusiasten, studenten, moteløven og flere.</h2>
      <address><time datetime="2019-11-24T18:00:00+00:00">24 Nov 2019, 18:00</time> by <a rel="author">Eilin Lindvoll</a></address>
      <p>Black month, black week, black friday. Førjulssalg, julesalg, gavesalg. Hvor enn du snur og vender deg om dagen, vil du sannsynligvis se ett eller flere av disse ordene.</p>
      <p>I år skal vi bruke <a href="https://www.dinside.no/okonomi/besteforeldre-bruker-sjokkerende-mye-pa-julegaver/71808271">6570 kroner på julegaver i snitt</a>, noe som er 425 kroner mer enn i fjor. Legger vi til julemat og -pynt kommer vi opp i en snittsum på 10.850 kroner per person.</p>
      <p>Men: Du må ikke kjøpe alt du skal legge under juletreet nytt. Det vil både spare lommeboka og miljøet å kjøpe brukte julegaver, for ikke å snakke om å redusere gavepresset.</p>
      <p>
        <b>Og noen gaver er faktisk langt bedre å kjøpe brukte enn nye.</b>
      </p>
      <related>
        <a href="https://www.dinside.no/okonomi/ikke-kjop-dette-i-utlandet/71764211"/>
      </related>
      <p>
        <i>Lenger ned i saken får du gavetips til sportsentusiasten, boligeieren/-leieren, moteløven og underholdningsjunkien.</i>
      </p>
      <h3>Brukt-gaver blir mer akseptert</h3>
      <p>Bruktnettstedet Finn.no har de siste årene gjennomført landsdekkende undersøkelser sammen med Opinion i forkant av jul, og ut fra resultatene ser de at stadig flere er positive til å få og gi bort brukte julegaver.</p>
      <p>- Det virker rett og slett som mange av oss har fått opp øynene for at brukte ting også er fantastiske gaver. I tillegg er det jo mange fordeler med å gi en brukt gave til jul: Ikke bare kan du finne unike og fine ting som ikke alltid er mulig å finne i butikken, men du kan kanskje kjøpe en gave du ellers ikke hadde hatt råd til å gi bort, sier kommunikasjonsrådgiver Adele Cappelen Blystad hos Finn til Dinside.no.</p>
      <p>Fretex har også mange skatter i forskjellige varekategorier i butikkene sine.</p>
      <p>- De beste brukte gavene er de som er kjøpt basert på mottakerens interesser eller hobbyer, som en samling LP-plater av noens favorittartister, pyntegjenstander eller kunst til huset. Vi selger også gavekort som kan brukes i butikkene våre, sier kjedeleder Kristin Hareide til Dinside.no.</p>
      <h3>Egen brukt-ønskeliste</h3>
      <p>Nå kommer også en helt ny funksjon på Finn.no. Du kan nemlig opprette en egen «brukt julegave»-ønskeliste på Torget.</p>
      <figure>
        <img src="https://dbstatic.no/71849865.jpg?imageId=71849865&amp;width=1024&amp;height=615"/>
        <figcaption><b>BRUKT-ØNSKE:</b> Nå kan du opprette ønskeliste på Finn.no og dele med familie og venner. Vis mer</figcaption>
      </figure>
      <p>Der kan du samle alle annonsene med brukte ting du ønsker deg fra Finn i en egen liste, og dele den med venner og familie på SMS eller e-post.</p>
      <figure>
        <img src="https://dbstatic.no/71849864.jpg?imageId=71849864&amp;width=1024&amp;height=615"/>
        <figcaption><b>LISTEFUNKSJON:</b> Ved å oppdatere Finn-appen din, kan du bruke den nye ønskeliste-funksjonen. Vis mer</figcaption>
      </figure>
      <p>For å bruke ønskeliste-funksjonen, må du oppdatere til nyeste versjon av Finn-appen, deretter gå inn på Torget, finne annonsen/tingen du ønsker deg, merker den med hjerte-ikon og oppretter en ønskeliste (rød pakke-ikon).</p>
      <p>Når listen din er ferdig, kan du enkelt dele den med de du ønsker.</p>
      <related>
        <a href="https://www.dinside.no/fritid/her-kan-du-gjore-skikupp-i-helga/68869906"/>
      </related>
      <h3>De beste bruktgavene</h3>
      <p>Så, hva kan være den perfekte julegaven å kjøpe brukt? Dinside, Finn.no og Fretex kommer med sine beste tips:</p>
      <p>
        <b>Til sportsentusiasten</b>
      </p>
      <p>Har du et familiemedlem eller en venn som elsker sport og friluftsliv, er det flust av fine gaver på Finn.no og andre bruktmarkeder og -butikker. Vi anbefaler deg å se etter:</p>
      <ul>
        <li><b>Gamle strykejern</b>. Dette er ypperlig til å smelte voks på ski, for eksempel. Strykejern finner du både på nett, loppemarked og i bruktbutikker.</li>
        <li><b>Ski</b>. Hva med å gi bort et par gamle ski som kan brukes som steinski på begynnelsen og slutten av vintersesongen? Eller kanskje har du noen i din nære krets som ikke er helt utvokst og som trenger et par nye ski i år? Du finner et godt utvalg av ski til både voksne og barn på nett. Til sistnevnte kan du også benytte sjansen til å legge ut de gamle skiene for salg, til glede for en yngre unge. Det arrangeres også byttemarked for skiutstyr og annet flere steder i landet, som kan være verdt å stikke innom i førjulstida.</li>
        <li><b>Pulsklokke</b>. Nye kan være dyre, mens brukte er billigere og ofte helt velfungerende.</li>
      </ul>
      <figure>
        <img src="https://dbstatic.no/71836876.jpg?imageId=71836876&amp;x=0&amp;y=0&amp;cropw=100&amp;croph=65.202702702703&amp;width=643&amp;height=387"/>
        <figcaption><b>SKI TIL STORE OG SMÅ:</b> Du kan finne fine smøre(frie)ski og felleski på Finn.no. Foto: skjermdump. Vis mer</figcaption>
      </figure>
      <figure>
        <img src="https://dbstatic.no/71836874.jpg?imageId=71836874&amp;x=0&amp;y=0&amp;cropw=100.62893081761&amp;croph=81.512605042017&amp;width=320&amp;height=194"/>
        <figcaption><b>STRYKEJERN:</b> Til smøreboden. Vis mer</figcaption>
      </figure>
      <figure>
        <img src="https://dbstatic.no/71837425.jpg?imageId=71837425&amp;x=0&amp;y=0&amp;cropw=100&amp;croph=68.928571428571&amp;width=319&amp;height=193"/>
        <figcaption>OG PULSKLOKKE: Foto: skjermdump Vis mer</figcaption>
      </figure>
      <p>
        <b>Til boligeieren/-leieren</b>
      </p>
      <p>Kanskje har sønnen eller datteren har flyttet til en ny by for å studere eller jobbe og trenger litt ting og tang til leiligheten. Dét kan bruktbutikkene og -nettstedene hjelpe deg med.</p>
      <ul>
        <li><b>Kjøkkenmaskiner og kaffetrakter</b>. Se om du finnet en blender, Moccamaster eller stavmikser. Det er alltid kjekt å ha på kjøkkenet.</li>
        <li><b>Puter og pledd</b>. Du kan være heldig å finne fine interiørting også, som puter fra Missoni, Lexington og Hay, orientalske tepper eller pledd fra Røros Tweed til en brøkdel av ny-prisen.</li>
        <li><b>Servise</b>. Hos Fretex er det ofte fine frokost-, middag- og kaffeserviser med nostalgisk design. Du kan være heldig å finne serviser med både seks, åtte og ti deler, kanskje noe som rekker til hele studentkollektivet til og med.</li>
      </ul>
      <figure>
        <img src="https://dbstatic.no/71837698.jpg?imageId=71837698&amp;width=1024&amp;height=615"/>
        <figcaption><b>NOSTALGI-ALARM:</b> Et gammeldags kaffe- og teservise gjør en ellers steril studenthybel øyeblikkelig mer hjemmekoselig. Foto: Shutterstock/NTB Scanpix. Vis mer</figcaption>
      </figure>
      <p>
        <b>Til moteløven</b>
      </p>
      <ul>
        <li><b>Skinnprodukter</b>. Jakker, sko og vesker av skinn blir ofte finere med årene, og kvaliteten på gamle skinnprodukter slår ofte det du finner til 299 kroner i kjedebutikken.</li>
        <li><b>Vesker</b>. Det må nesten være et eget punkt for vesker, for dette er noe mange kvinner og menn (faktisk) er opptatte av. Du kan finne vesker fra kjente merkevarer mye billigere i bruktbutikker.</li>
        <li><b>Smykker og klokker</b>. Se etter trendmerker som Maria Black, Jane König, Tom Wood, Tissot og Daniel Wellington.</li>
      </ul>
      <figure>
        <img src="https://dbstatic.no/71836212.jpg?imageId=71836212&amp;width=512&amp;height=308"/>
        <figcaption>SKINNJAKKER OG -KÅPER: Perfekte julegaver! Vis mer</figcaption>
      </figure>
      <figure>
        <img src="https://dbstatic.no/71836211.jpg?imageId=71836211&amp;width=512&amp;height=308"/>
        <figcaption><b>Foto:</b> Shutterstock/NTB Scanpix. Vis mer</figcaption>
      </figure>
      <p>
        <b>Til underholdningsjunkien</b>
      </p>
      <p>Dette er gaver som passer både yngste og eldste mann i slekta.</p>
      <ul>
        <li><b>Småelektronikk </b>som er veldig i tiden er Airpods, lyisolerende hodetelefoner, Sonos-høyttalere, Kindle og Playstation 4. Alt dette kan du være heldig å finne brukt.</li>
        <li><b>Bøker</b>. Til den som helst foretrekker å holde en bok fysisk i hendene, kan du finne både nyutgivelser og klassikere, til og med hele bokserier, på Finn.no eller loppemarkedet. Finner du en førsteutgave av en gammel klassiker, kan det fort imponere en ekte bokelsker mer enn den siste Nesbø-boka.</li>
      </ul>
      <figure>
        <img src="https://dbstatic.no/71836875.jpg?imageId=71836875&amp;x=0&amp;y=0&amp;cropw=100&amp;croph=64.548494983278&amp;width=643&amp;height=387"/>
        <figcaption><b>TIL LYDNERDEN:</b> Det finnes headset til enhver smak på Finn.no. Foto: skjermdump. Vis mer</figcaption>
      </figure>
      <p>
        <b>Til juleselskapet</b>
      </p>
      <p>Og, hva med å avslutte hele julegave-seansen med en gave til fellesskapet?</p>
      <p>Et godt tips her er, for eksempel, et artig <b>brettspill</b> alle sammen kan delta i, for eksempel Fantasi, Alias, Hint eller Ryktet går. Det er jammen godt å bevege seg litt etter all den deilige julematen.</p>
      <figure>
        <img src="https://dbstatic.no/71837717.jpg?imageId=71837717&amp;x=0&amp;y=0&amp;cropw=100.31298904538&amp;croph=63.114754098361&amp;width=641&amp;height=386"/>
        <figcaption><b>GØYAL AVSLUTNING:</b> Et brettspill med hele familien kan runde av julekvelden på en kjekk måte, med mindre konkurranseinstinktet er for høyt... Foto: skjermdump. Vis mer</figcaption>
      </figure>
      <related>
        <a href="https://www.dinside.no/mobil/kjope-brukt-iphone-sjekk-dette/71643797"/>
      </related>
    </article>
  </body>
</html>