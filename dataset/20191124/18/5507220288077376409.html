<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188795/"/>
    <meta property="og:site_name" content="Janam TV"/>
    <meta property="article:published_time" content="2019-11-24T18:28:08+00:00"/>
    <meta property="og:title" content="കോംഗോയിലെ വിമാനാപകടം; മരണം 24 ആയി"/>
    <meta property="og:description" content="ഗോമ: കോംഗോയുടെ കിഴക്കന്‍ നഗരമായ ഗോമയില്‍ ഉണ്ടായ വിമാനാപകടത്തില്‍ മരണം 24 ആയി. നോര്‍ത്ത് കിവു പ്രവിശ്യയിലെ ജനവാസ മേഖലയിലെ വീടുകള്‍ക്ക് മുകളിലാണ് വിമാനം"/>
  </head>
  <body>
    <article>
      <h1>കോംഗോയിലെ വിമാനാപകടം; മരണം 24 ആയി</h1>
      <address><time datetime="2019-11-24T18:28:08+00:00">24 Nov 2019, 18:28</time> by <a rel="author">Janam TV Web Desk</a></address>
      <p>ഗോമ: കോംഗോയുടെ കിഴക്കന്‍ നഗരമായ ഗോമയില്‍ ഉണ്ടായ വിമാനാപകടത്തില്‍ മരണം 24 ആയി. നോര്‍ത്ത് കിവു പ്രവിശ്യയിലെ ജനവാസ മേഖലയിലെ വീടുകള്‍ക്ക് മുകളിലാണ് വിമാനം തകര്‍ന്നു വീണത്.</p>
      <p>നോര്‍ത്ത് കിവു വിമാനത്താവളത്തില്‍ നിന്നും പറന്നുയര്‍ന്ന് കുറച്ചു സമയത്തിനുള്ളില്‍ വിമാനം കാണാതാവുകയായിരുന്നു. വിമാനത്തില്‍ 17 യാത്രക്കാരും രണ്ടു ജീവനക്കാരുമാണുണ്ടായിരുന്നത്. വിമാനം തകര്‍ന്നു വീണ സമയത്ത് വീടുകളുണ്ടായിരുന്നവരും കൊല്ലപ്പെട്ടതായാണ് റിപ്പോര്‍ട്ടുകള്‍.</p>
      <p>തകര്‍ന്ന വീടുകള്‍ക്കിടയില്‍ നിന്ന് വിമാനത്തിന്റെ അവശിഷ്ടങ്ങള്‍ കണ്ടെത്തിയിട്ടുണ്ട്. അപകടത്തിന് മുന്‍പ് വിമാനത്തില്‍ നിന്ന് കറുത്ത പുക ഉയര്‍ന്നിരുന്നു. പ്രദേശവാസികള്‍ മുന്നിട്ടിറങ്ങിയാണ് ആദ്യഘട്ടത്തില്‍ രക്ഷാപ്രവര്‍ത്തനം നടത്തിയത്.</p>
      <p>നോര്‍ത്ത് കിവുവില്‍ നിന്നും ഗോമയിലെ ബേനിയയിലേക്ക് പോകുകയായിരുന്ന ഡോര്‍ണിയന്‍ 228 ഇരട്ട എഞ്ചിന്‍ വിമാനമാണ് തകര്‍ന്നു വീണത്. സുരക്ഷാ മാനദണ്ഡങ്ങളിലെ പോരായ്മ കാരണം മദ്ധ്യ ആഫ്രിക്കന്‍ രാജ്യമായ കോംഗോയില്‍ വിമാന അപകടങ്ങള്‍ പതിവാണ്.</p>
    </article>
  </body>
</html>