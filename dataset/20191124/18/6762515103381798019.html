<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/nice-1-lz/zuzel-co-z-jazda-mateusza-tondera-w-polonii-bydgoszcz/bxm02bb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T18:12:12+00:00"/>
    <meta property="og:title" content="Co z jazdą Mateusza Tondera w Polonii Bydgoszcz?"/>
    <meta property="og:description" content="W zeszłym roku jeżdżący w barwach Zooleszcz Polonii Bydgoszcz Mateusz Tonder był najlepszym juniorem tej drużyny i miał spory udział w awansie klubu do Nice 1. LŻ. Jeszcze na niedawnej konferencji prasowej bydgoszczanie wyrażali nadzieję, że i w tym sezonie uda się ściągnąć zawodnika do Polonii. Może być to jednak trudniejsze niż się wydawało."/>
  </head>
  <body>
    <article>
      <h1>Co z jazdą Mateusza Tondera w Polonii Bydgoszcz?</h1>
      <address><time datetime="2019-11-24T18:12:12+00:00">24 Nov 2019, 18:12</time> by <a rel="author" href="https://www.przegladsportowy.pl/autorzy/mateusz-puka" target="_blank">Mateusz Puka</a></address>
      <p>
        <b>W zeszłym roku jeżdżący w barwach Zooleszcz Polonii Bydgoszcz Mateusz Tonder był najlepszym juniorem tej drużyny i miał spory udział w awansie klubu do Nice 1. LŻ. Jeszcze na niedawnej konferencji prasowej bydgoszczanie wyrażali nadzieję, że i w tym sezonie uda się ściągnąć zawodnika do Polonii. Może być to jednak trudniejsze niż się wydawało.</b>
      </p>
      <p>W przyszłym sezonie Tonder będzie obchodził 21. urodziny, a zawodnik i jego otoczenie marzą o regularnej jeździe w PGE Ekstralidze. Wszyscy zdają sobie sprawę, że może to być ostatnia okazja do sprawdzenia się w gronie najlepszych i przygotowania do ewentualnego startu w roli seniora w niższych ligach. Z tego też powodu żużlowiec na razie zostaje w swoim macierzystym Stelmet Falubazie i na razie nie myśli o transferze do Polonii.</p>
      <p>Sprawę utrudnia fakt, że ze względu na awans bydgoszczan, tym razem nie będą oni mogli korzystać z tego zawodnika w roli gościa, a w grę wchodzi jedynie wypożyczenie. To z kolei pozbawiałoby jednak Tondera szansy na jazdę w PGE Ekstralidze.</p>
      <p>– Mam z działaczami Falubazu znakomite relacje i cały czas jesteśmy w kontakcie. W kolejnym sezonie Mateusz chce spróbować sił w elicie, a ja to rozumiem. Jeśli sytuacja w trakcie sezonu się zmieni, to bez problemu dogadamy się w sprawie wypożyczenia – tłumaczy prezes Polonii, Jerzy Kanclerz.</p>
      <p>Na razie bydgoszczanie muszą zadowolić się dwuletnim kontraktem z innym zielonogórzaninem Nikodemem Bartochem. Junior nie miał szans na jazdę w ekstraligowym zespole i zdecydował się związać z Polonią do końca wieku juniora.</p>
    </article>
  </body>
</html>