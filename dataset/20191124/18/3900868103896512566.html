<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563109/aystria-tessera-sta-tessera-gia-ton-koyrts-stis-eklogikes-anametriseis-toy-2019"/>
    <meta property="og:site_name" content="NOOZ."/>
    <meta property="article:published_time" content="2019-11-24T18:37:00+00:00"/>
    <meta property="og:title" content="Αυστρία: Τέσσερα στα τέσσερα για τον Κουρτς στις εκλογικές αναμετρήσεις του 2019"/>
    <meta property="og:description" content="Η νέα νίκη στις περιφερειακές εκλογές της Κυριακής στο ομόσπονδο κρατίδιο της Στυρίας, στα νότια της χώρας, επιβεβαιώνουν τη στήριξη των Αυστριακών στον Σεμπάστιαν Κουρτς που πλέον μετρά τέσσερις επικρατήσεις σε ισάριθμες εκλογικές αναμετρήσεις μέχρι το 2019."/>
  </head>
  <body>
    <article>
      <h1>Αυστρία: Τέσσερα στα τέσσερα για τον Κουρτς στις εκλογικές αναμετρήσεις του 2019</h1>
      <address>
        <time datetime="2019-11-24T18:37:00+00:00">24 Nov 2019, 18:37</time>
      </address>
      <p>
        <b>Η νέα νίκη στις περιφερειακές εκλογές της Κυριακής στο ομόσπονδο κρατίδιο της Στυρίας, στα νότια της χώρας, επιβεβαιώνουν τη στήριξη των Αυστριακών στον Σεμπάστιαν Κουρτς που πλέον μετρά τέσσερις επικρατήσεις σε ισάριθμες εκλογικές αναμετρήσεις μέχρι το 2019.</b>
      </p>
      <p>Πρώτη υπήρξε η νίκη του στις εκλογές για το Ευρωπαϊκό Κοινοβούλιο τον περασμένο Μάιο, ακολούθησε η εκ νέου κατάκτηση της πρώτης θέσης στις πρόωρες βουλευτικές εκλογές της 29ης Σεπτεμβρίου (όπως είχε συμβεί και στις προηγούμενες, τον Οκτώβριο του 2017), κατόπιν ήλθε η επικράτηση στις περιφερειακές εκλογές στο ομόσπονδο κρατίδιο Φόραλμπεργκ και σήμερα η επανάκτηση, έπειτα από πολλά χρόνια, της πρώτης θέσης ση Στυρία.</p>
      <p>Σύμφωνα με το προσωρινό τελικό αποτέλεσμα των σημερινών εκλογών στη Στυρία -- όπου ένα εκατομμύριο ψηφοφόροι καλούνταν στις κάλπες για να εκλέξουν από τους υποψηφίους έξι κομμάτων τους 48 βουλευτές της τοπικής Βουλής -- το Λαϊκό Κόμμα απέσπασε ποσοστό 36,6%, κατά 8,1 μονάδες μεγαλύτερο από τις τελευταίες εκλογές του 2015, ενώ κατά 4,9 μονάδες, στο 24,4%, μείωσε το ποσοστό του το έως τώρα πρώτο κόμμα, το Σοσιαλδημοκρατικό.</p>
      <p>Μεγάλες απώλειες, κατά δέκα ποσοστιαίες μονάδες σε σχέση με τις τελευταίες περιφερειακές εκλογές, είχε το ακροδεξιό εθνικιστικό Κόμμα των Ελευθέρων, του οποίου η δύναμη περιορίζεται τώρα στο 16,8%, σε αντίθεση με τους Πράσινους, που όπως και το Λαϊκό Κόμμα, συγκαταλέγονται στους νικητές, έχοντας αυξήσει το ποσοστό τους κατά 4,8 μονάδες στο 11,5%.</p>
      <p>Την εκπροσώπησή του στη νέα τοπική Βουλή εξασφάλισε το Κομμουνιστικό Κόμμα Αυστρίας, βελτιώνοντας τη δύναμη του κατά 1,2 μονάδες στο 5,4%, ενώ για πρώτη φορά θα εκπροσωπείται στην τοπική Βουλή και το θεωρούμενο νεοφιλελεύθερο κόμμα ΝΕΟΣ (Νέα Αυστρία) με ποσοστό 5,5% (βελτιωμένο κατά 2,9 μονάδες σε σχέση με το 2015).</p>
    </article>
  </body>
</html>