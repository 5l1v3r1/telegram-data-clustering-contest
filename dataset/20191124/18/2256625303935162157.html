<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159350_1.html"/>
    <meta property="og:site_name" content="Novsport"/>
    <meta property="article:published_time" content="2019-11-24T18:41:00+00:00"/>
    <meta property="og:title" content="Десподов с нов силен мач в Австрия"/>
    <meta property="og:description" content="Българинът с асистенция при равенство на Щурм (Грац)"/>
  </head>
  <body>
    <article>
      <h1>Десподов с нов силен мач в Австрия</h1>
      <address><time datetime="2019-11-24T18:41:00+00:00">24 Nov 2019, 18:41</time> by <a rel="author">Спортал</a></address>
      <p>Футболист номер 1 на България за 2018 година Кирил Десподов изигра поредния си силен мач с екипа на Щурм (Грац). Бившият ас на ЦСКА беше в основата на това тимът му да стигне до ценна точка при визитата на Рапид (Виена). Двубоят завърши 1:1, а родният национал асистира за попадението на Филип Хуспек.<br/><br/>Мачът започна по-добре за домакините. Те пропуснаха няколко положения, но в 28-ата минута Кристофер Рибон откри резултата с третия си гол през сезона. Ролите се смениха след почивката, когато Щурм доминираше. В 54-ата минута Десподов центрира от десния фланг и Хуспек засече топката на далечната греда - 1:1.<br/><br/>Българинът остана на терена до 68-ата минута, когато отстъпи мястото си на Михаел Лема. В класирането Щурм е на 5-о място, на точка зад днешния си съперник. В следващия кръг отборът на Нестор Ел Маестро ще гостува на новака Ватенс.<br/><br/>Лидер в австрийската Бундеслига е РБ Залцбург с 39 точки, следван от ЛАСК Линц с 38. На трета позиция е Волфсбергер с 30 точки.</p>
    </article>
  </body>
</html>