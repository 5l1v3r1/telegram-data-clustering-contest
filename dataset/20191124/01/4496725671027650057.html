<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/economia/article/18-economia/1700445-pla-a-llagostera-d-enfortiment-del-comerc.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Pla a Llagostera d’enfortiment del comerç"/>
    <meta property="og:description" content="El repte és ampliar el temps de visita aprofitant l'atracció dels ‘outlets'"/>
  </head>
  <body>
    <article>
      <h1>Pla a Llagostera d’enfortiment del comerç</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">G. Busquets Ros</a></address>
      <ul>
        <li>
          <b>El repte és ampliar el temps de visita aprofitant l’atracció dels ‘outlets’</b>
        </li>
      </ul>
      <p>Un dels trets diferencials en el sector comercial de Llagostera és el pol d’atracció dels <i>outlets</i> existents al municipi. Un pla encarregat a l’empresa Focalizza per definir línies estratègiques per potenciar el comerç i el turisme constata que aquests <i>outlets</i> generen uns hàbits repetitius que consoliden compres provinents d’altres municipis de la demarcació i també de l’àrea de Barcelona.</p>
      <p>En aquest sentit, el pla proposa fomentar l’ampliació del temps de visita dels compradors al municipi. Segons detecta el pla, prop del 70% d’aquest perfil de comprador d’<i>outlet</i> visita Llagostera per recomanació d’amics i familiars i un terç tenen previst fer un àpat a la localitat després de les compres, però no així visitar altres punts d’interès.</p>
      <p>A més, de les accions proposades en el pla, hi ha la singularització de la imatge comercial exterior dels establiments, la millora de la senyalització dels recursos comercials i turístics, la potenciació del model de fires existents o la creació de paquets que vinculin comerç, estades i gastronomia.</p>
      <p>El pla es va realitzar a partir d’enquestes a peu de carrer dirigides a aconseguir informació relativa als hàbits comercials dels visitants i dels llagosterencs.</p>
    </article>
  </body>
</html>