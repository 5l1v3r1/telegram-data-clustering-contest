<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/7-editorials/1700397-trump-mes-contra-les-cordes.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Trump, més contra les cordes"/>
    <meta property="og:description" content="La festivitat d'Acció de Gràcies ha donat aquests dies un respir al president nord-americà Donald Trump, cada cop més contra les cordes en el procés per a fer-li un judici polític –l'anomenat..."/>
  </head>
  <body>
    <article>
      <h1>Trump, més contra les cordes</h1>
      <address>
        <time datetime="2019-11-24T01:00:00+00:00">24 Nov 2019, 01:00</time>
      </address>
      <p>La festivitat d’Acció de Gràcies ha donat aquests dies un respir al president nord-americà, Donald Trump, cada cop més contra les cordes en el procés per fer-li un judici polític –l’anomenat ‘impeachment’– que s’ha seguit aquestes últimes setmanes a la Cambra de Representants. Les declaracions contra el president de diferents personalitats, la més sonada la de l’ambaixador dels EUA davant la UE, Gordon Sondland, deixen cada cop més en evidència que Trump va impulsar tot un seguit de mesures, com l’ajornament d’una ajuda d’uns 360 milions de dòlars en assistència militar, per tal de pressionar Ucraïna perquè emprengués accions contra el fill de Joe Biden, l’exvicepresident amb Barack Obama, que s’entreveu com el principal candidat demòcrata en la cursa per les eleccions de l’any vinent. Les declaracions dels últims dies no han fet sinó confirmar cada cop més la denúncia anònima, formulada per un funcionari, preocupat per com havia anat una trucada entre el president Trump i el recentment escollit president d’Ucraïna, Volodimir Zelenski. Llavors, els demòcrates van dubtar si tindrien prou proves per iniciar el procés, però el temps i, sobretot, la contundència d’algunes de les declaracions i les proves aportades, els ha acabat donant la raó.</p>
      <p>Per part de Trump i dels republicans, l’opció ha estat negar les evidència i resistir l’ofensiva demòcrata a còpia d’insults i desqualificacions, sobretot en el cas del president. En tot cas, la partida no està pas encara acabada. Ni de bon tros. Després del recés festiu, cal que el comitè encarregat dels interrogatoris faci l’informe i dedueixi que hi ha prou motius per a l’‘impeachment’. Llavors sí que serà l’hora de la veritat per a Donald Trump.</p>
    </article>
  </body>
</html>