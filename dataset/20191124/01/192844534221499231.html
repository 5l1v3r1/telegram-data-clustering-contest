<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962230/"/>
    <meta property="og:site_name" content="Sanook"/>
    <meta property="article:published_time" content="2019-11-24T01:11:31+00:00"/>
    <meta property="og:title" content="ป.ป.ส. เผย &quot;แสตมป์มรณะ&quot; เป็นยาเสพติดชนิด LSD หลอนประสาท ไม่พบระบาดในไทย"/>
    <meta property="og:description" content="จากกรณีในโลกออนไลน์ มีการแชร์เรื่องราวของ “แสตมป์มรณะ”  หรือ “กระดาษเมา” โดยระบุว่าเป็นยาเสพติดแนวใหม่ ที่แพร่ระบาด มาในรูปแบบของกระดาษชิ้นเล็กคล้ายแสตมป์ ให้ผู้ปกครองสอดส่องระมัดระวัง ไม่ให้บุตรหลานหลงตกเป็นเหยื่อของยาเสพติดชนิดนี้"/>
  </head>
  <body>
    <article>
      <h1>ป.ป.ส. เผย "แสตมป์มรณะ" เป็นยาเสพติดชนิด LSD หลอนประสาท ไม่พบระบาดในไทย</h1>
      <address>
        <time datetime="2019-11-24T01:11:31+00:00">24 Nov 2019, 01:11</time>
      </address>
      <p>จากกรณีในโลกออนไลน์ มีการแชร์เรื่องราวของ<b> “แสตมป์มรณะ”</b>  หรือ <b>“กระดาษเมา”</b> โดยระบุว่าเป็นยาเสพติดแนวใหม่ ที่แพร่ระบาด มาในรูปแบบของกระดาษชิ้นเล็กคล้ายแสตมป์ ให้ผู้ปกครองสอดส่องระมัดระวัง ไม่ให้บุตรหลานหลงตกเป็นเหยื่อของยาเสพติดชนิดนี้</p>
      <p>ล่าสุดวานนี้ (23 พ.ย.62) <b>นายนิยม เติมศรีสุข</b> เลขาธิการคณะกรรมการป้องกันและปราบปรามยาเสพติด  (ป.ป.ส.) เปิดเผยว่า “แสตมป์มรณะ” หรือ “กระดาษเมา” เป็นยาเสพติดชนิดหนึ่ง ที่นำสารแอลเอสดี (LSD) ซึ่งเป็นยาเสพติดให้โทษประเภทที่ 1 ออกฤทธิ์หลอนประสาท มาเคลือบหรือหยดลงบนแผ่นกระดาษที่มีคุณสมบัติดูดซึมของเหลวได้ดี และมีสีสันลวดลายต่างๆ  จากนั้นจะนำมาปรุเป็นชิ้นเล็กๆ คล้ายแสตมป์</p>
      <p>วิธีการเสพคือฉีกกระดาษดังกล่าวซึ่งมีสาร LSD เคลือบอยู่ อมไว้ในปาก เพื่อให้ LSD ดูดซึมเข้าร่างกาย เมื่อสารออกฤทธิ์ระยะแรก จะรู้สึกมีความสุข อารมณ์ดี รู้สึกคึกคัก จากนั้นจะเกิดอาการประสาทหลอนอย่างรุนแรง อาจทำร้ายผู้อื่น และบางรายอาจนำไปสู่การทำร้ายตนเอง รวมถึงฆ่าตัวตาย</p>
      <p>เลขาธิการ ป.ป.ส. ให้ข้อมูลเพิ่มเติมว่า “กระดาษเมา” ไม่ได้มีการแพร่ระบาดในประเทศไทย โดยนับตั้งแต่ปี 2559 ถึงปัจจุบันมีการตรวจจับยึดได้เพียง 3 คดี และแต่ละคดีมี LSD 1-2 ชิ้น โดยพื้นที่จับยึดได้เป็นแหล่งท่องเที่ยวใน กทม. <a href="https://travel.sanook.com/thailand/chiangmai/">เชียงใหม่</a> และสุราษฎร์ธานี โดยผู้ต้องหาเป็นนักท่องเที่ยวชาวต่างชาติ</p>
      <p>เลขาธิการ ป.ป.ส. ให้ความเห็นว่า ข้อความที่เผยแพร่ในโลกออนไลน์นั้น เป็นการให้ข้อมูลที่ถูกต้อง เพื่อเป็นความรู้และความเข้าใจกับประชาชน และไม่ควรตื่นตระหนก ทั้งนี้สำนักงาน ป.ป.ส. ได้มีระบบเฝ้าระวังด้านระบาดวิทยาของยาเสพติด โดยร่วมกับศูนย์พิษวิทยา โรงพยาบาลรามาธิบดี และเครือข่ายแพทย์นิติวิทยาศาสตร์ทั่วประเทศ รวมถึงสถานตรวจพิสูจน์ยาเสพติดทั้งของสำนักงานตำรวจแห่งชาติ และกรมวิทยาศาสตร์การแพทย์ทั่วประเทศ ดูแลอย่างใกล้ชิด นอกจากนี้ยังมีระบบข้อมูลผู้เข้าบำบัดรักษายาเสพติดของกระทรวงสาธารณสุข ที่ระบุได้ถึงประเภทยาเสพติดที่ผู้เข้ารับการบำบัดรักษาใช้ ดังนั้นหากมียาเสพติดชนิดหรือประเภทใหม่ๆ แพร่ระบาดจะสามารถทราบได้อย่างรวดเร็ว</p>
    </article>
  </body>
</html>