<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743254"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="บันทึกจากน้องสาวที่แสนดี ดูแล'พี่ป่วยมะเร็ง'สู้จนรอด"/>
    <meta property="og:description" content="เปิดบันทึก “น้องสาว” แสนดีพยาบาลชีวิตจริง แชร์ประสบการณ์ “พี่สาว” อดีตผู้ป่วยมะเร็งกระดูกกัดกินปอด วัย 70 ปี ถ่ายทอดถอดบทเรียนเป็นหนังสือ ส่งกำลังใจช่วยกระตุกคิด “เป็นมะเร็งรอดตายรักษาได้”"/>
  </head>
  <body>
    <article>
      <h1>บันทึกจากน้องสาวที่แสนดี ดูแล'พี่ป่วยมะเร็ง'สู้จนรอด</h1>
      <address>
        <time datetime="2019-11-24T01:00:00+00:00">24 Nov 2019, 01:00</time>
      </address>
      <p>
        <b>เปิดบันทึก “น้องสาว” แสนดีพยาบาลชีวิตจริง แชร์ประสบการณ์ “พี่สาว” อดีตผู้ป่วยมะเร็งกระดูกกัดกินปอด วัย 70 ปี ถ่ายทอดถอดบทเรียนเป็นหนังสือ ส่งกำลังใจช่วยกระตุกคิด “เป็นมะเร็งรอดตายรักษาได้”</b>
      </p>
      <p>นับเป็นอีกหนึ่งโรคที่สร้างความกลัวให้เกิดขึ้นได้ เมื่อพูดถึง…<b>โรคมะเร็ง</b> โดยเฉพาะตัวผู้ป่วยเองที่อาจจะเพิ่งทราบว่าตนเองกำลังเผชิญกับโรคร้ายที่คร่าชีวิตคนไทยมาเป็นอันดับหนึ่ง แต่เราจะทำอย่างไรให้ความกลัวนั้น กลับกลายเป็นพลังที่เข็มแข็ง เป็นเรื่องที่ท้าทายจิตใจของผู้ป่วยเป็นอย่างมาก<br/> <br/><b>ผช</b><b>.ศ.ดร.กมลมาลย์ วิรัตน์เศรษฐสิน</b> อดีตอาจารย์คณะพลศึกษา สาขาวิชาสาธารณสุขศาสตร์ มหาวิทยาลัยศรีนครินทรวิโรฒ เป็นผู้หนึ่งที่คลุกคลีดูแลผู้ป่วยมะเร็งในครอบครัวมากถึง 4 คน ทั้งมะเร็งเม็ดเลือดขาว มะเร็งลำไส้ มะเร็งโพรงจมูก และมะเร็งกระดูก ซึ่งในวันนี้จะมาถ่ายทอดประสบการณ์เปลี่ยนความกลัวของผู้ป่วยมะเร็งให้เป็นพลังที่เข้มแข็ง<br/> </p>
      <figure>
        <img src="https://www.dailynews.co.th/admin/upload/20191123/news_njuRJfpLob224905_533.jpg?v=20191126047?v=7198"/>
      </figure>
      <p>โดยนำหนึ่งในเรื่องราวจากพี่สาว<b> “ภาณุมาศ วิรัตน์เศรษฐสิน”</b> ในวัย 70 ปี อดีตผู้ป่วยมะเร็งกระดูก ที่มีจุดเริ่มต้นเล็ก ๆ เพียงแค่อุบัติเหตุเดินหกล้ม แต่ไม่มีใครคาดคิดว่าจะนำมาสู่โรคที่ทุกคนหวาดกลัว ไม่มีใครอยากพบเจอ และสิ่งที่ร้ายลึกไปกว่านั้นมองไม่เห็นด้วยตาเปล่า แต่กำลังลุกลามอย่างไม่รู้ตัว กลายเป็นโรคที่ต้องเผชิญอย่างหลีกเลี่ยงไม่ได้<br/><br/>ย้อนกลับไปปี 61 โรคที่คนในครอบครัวไม่คาดคิดว่าจะเกิดขึ้น ได้เข้ามาใกล้ตัวพี่สาวของเธอทุกขณะ โดยก่อนที่จะรู้ว่าพี่สาวป่วยเป็นโรคอะไรกันแน่ น้องสาวคนนี้พาพี่สาวไปตรวจกับแพทย์ที่โรงพยาบาลเอกชนแห่งหนึ่งในกรุงเทพฯ แพทย์วินิจฉัยว่า อุบัติเหตุหกล้มทำให้มีอาการเคล็ดขัดยอก ข้อยึด หรือข้อติด จึงสั่งจ่ายยาบรรเทาอาการปวด เพื่อรักษาอาการที่ไม่สามารถเดินทิ้งน้ำหนักลงขาทั้ง 2 ข้างได้ ซึ่งมักจะรู้สึกเจ็บที่บริเวณสะโพกตลอดเวลา แต่ด้วยอายุ รูปร่างเล็ก และเป็นคนที่มวลกระดูกน้อยจึงไม่ได้สังหรณ์ใจว่าจะมีโรคภัยร้ายใดเข้ามาในชีวิต<br/> </p>
      <figure>
        <img src="https://www.dailynews.co.th/admin/upload/20191123/news_ybyVRdyltT224906_533.jpg?v=20191126047?v=7319"/>
      </figure>
      <p>กระทั่งอาการปวดทวีความรุนแรงมากขึ้น พี่สาวของเธอแทบจะเดินไม่ไหว สุดท้ายตัดสินใจทำ MRI ตรวจจนแพทย์ยอมรับว่า <b><i>“ผมน่าจะ</i></b><b><i>...วินิจฉัยผิดพลาด”</i></b> เพราะผลการตรวจปรากฏว่าพี่สาวของเธอป่วยเป็น<b>“โรคมะเร็งกระดูก”</b> ซึ่งถ้าได้ฟังแบบนั้น เป็นคุณจะรู้สึกอย่างไรและแย่แค่ไหน?<br/> <br/>ใช่แล้ว...ทางครอบครัวเลือกที่จะไม่พูดถึงคำว่า <b>“มะเร็ง”</b> ให้ผู้ป่วยได้ยิน แม้จะถูกถามว่า <b><i>“พี่ป่วยเป็นมะเร็งใช่ไหม”</i></b> ซึ่งคำตอบก็มีเพียง <b>“ใช่”</b> หรือ <b>“ไม่ใช่” </b>แต่คนในครอบครัวก็ไม่มีใครยอมปริปากพูด กลั้นความรู้สึกอันแสนเจ็บปวดเอาไว้ข้างใน บอกไปเพียงว่า…<b><i>“พี่เป็นหนักนะ ต้องรักษากับแพทย์หลายสาขา”</i></b><br/> <br/>เมื่อเข้าสู่กระบวนการรักษา โรงพยาบาลได้เตรียมแพทย์อยากหลายสาขามาก และสำรองเลือดไว้ 15 ถุง เพราะสิ่งที่แย่ยิ่งกว่านั้นคือ…มะเร็งลุกลามกัดกินไปที่ปอดเรียบร้อยแล้ว แพทย์แจ้งว่า <b>“</b><b>...อาจจะต้องตัดขาทิ้งนะครับ”</b> เพื่อรักษาชีวิตคนไข้ แต่จะพยายามให้เป็นทางเลือกสุดท้าย<br/> </p>
      <figure>
        <img src="https://www.dailynews.co.th/admin/upload/20191123/news_EBivVLJjOM224907_533.jpg?v=20191126047?v=6522"/>
      </figure>
      <p><i>“เรารู้ดีเพราะตัวเราจบพยาบาล การรักษาไม่จบที่การผ่าตัด ยังต้องดูแลหลังจากนั้นอีกมาก ในเมื่อรู้ว่าสุดท้ายแล้วไม่มีวิธีไหนรักษาคนที่เรารักได้ เราก็เลยตัดสินใจไม่บอก เพราะอยากให้พี่สาวมีความสุข อีกอย่างธรรมชาติของมะเร็ง ถ้าลุกลามไปจนถึงอวัยวะอื่น ก็คือเป็นระยะสุดท้าย ระยะที่ </i><i>4 ซ้ำโอกาสหายขาดก็มีน้อยลงทุกที”</i> <b>ผช</b><b>.ศ.ดร.กมลมาลย์</b> กล่าวให้ฟัง<br/> <br/>ในขณะนั้นในหัวของเธอกลัวว่าพี่สาวจะเสียชีวิต แต่เธอก็รับไม่ได้ที่จะต้องเห็นพี่สาวทนทุกข์ทรมานจากการรักษาจนถึงวาระสุดท้าย วิธีใดที่คิดว่าดีและสามารรักษาชีวิตเอาไว้ได้ หนึ่งวิธีคือ การหยดสารบางอย่างใต้ลิ้นวันละ 10 หยด แต่ผ่านไปได้ไม่นาน หลานคนหนึ่งนำข้อมูลของโรงพยาบาลจีนมาเล่าให้ฟัง จึงทราบว่าเป็นโรงพยาบาลมะเร็งสมัยใหม่กว่างโจวสแตมฟอร์ด และในวันรุ่งขึ้นแพทย์ได้นัดเข้ามาพบพี่สาวเพื่อดูอาการเบื้องต้นที่บ้าน และขอประวัติการรักษากลับไป จากนั้นไม่นานตอบรับพี่สาวเธอเป็นคนไข้ของโรงพยาบาล</p>
      <figure>
        <img src="https://www.dailynews.co.th/admin/upload/20191123/news_nMralNFRJI224906_533.jpg?v=20191126047?v=1512"/>
      </figure>
      <p> <br/>เธอบันทึกไว้ว่า วันที่ 30 ก.ย. 61 เป็นวันที่พี่สาวเดินทางไปรักษาที่ประเทศจีนโดยมีหลาน 3 คนเดินทางไปดูแลในเบื้องต้น เพราะขณะนั้นเธอยังไม่เกษียณอายุงาน ทั้งนี้การรักษาในระยะแรกภายใน 1 เดือน แบ่งออกเป็น 2 วิธี 1.การผ่าตัดด้วยเทคนิคความเย็น คือ การผ่าตัดด้วยมีดฮีเลียมอาร์กอนบาดแผลเล็ก และ 2.เคมีบำบัดเฉพาะจุด ผ่านทางหลอดเลือดแดง จากนั้นพักฟื้นร่างกายจึงกลับไปมารักษาต่อด้วยวิธีเคมีบำบัดเฉพาะที่ผ่านหลอดเลือดแดงซ้ำอีกรอบ<br/><br/><b>ผช</b><b>.ศ.ดร.กมลมาลย์</b> พูดกับตัวเองว่า <i>“</i><i>...เราเลือกถูกทางแล้วใช่ไหม ที่พาเขามารักษาที่นี่ นึกไปจนถึงหากพี่สาวเสียชีวิตก็จะจัดงานศพที่นี่ และตอนนั้นผลการรักษาในช่วงแรกยังไม่ออกมา ครอบครัวจึงยึดติดกับคำตอบของหมอที่เมืองไทย”</i><br/> <br/>เมื่อผลการรักษาในรอบแรกออกมา ปรากฏว่ามะเร็งได้หยุดลุกลามและผลเป็นที่น่าพอใจของแพทย์ และเป็นสัญญาณทำให้ทุกคนในครอบครัวที่ทราบข่าวมีรอยยิ้มขึ้นมาอีกครั้ง สีหน้าของคนไข้ก็กลับมาสดใส แต่แพทย์ก็ได้แจ้งว่า…อย่าได้เบาใจไป เพราะเซลล์มะเร็งยังอยู่รอบเส้นประสาทบริเวณกระดูกสะโพก<br/> </p>
      <figure>
        <img src="https://www.dailynews.co.th/admin/upload/20191123/news_NeXukAMwfe224907_533.jpg?v=20191126047?v=1696"/>
      </figure>
      <p> <br/>จากนั้นแพทย์ลงความเห็นแล้วว่า จะรักษาด้วยวิธีผสมผสานแบบแพทย์แผนปัจจุบันจำนวน 3 ครั้ง แต่ละครั้งจะต้องพักฟื้นที่ประเทศจีนนาน 2 สัปดาห์ และสามารถควบคุมเซลล์มะเร็งได้ราว 2 เดือน กระทั่งรักษาครบระยะเวลา 6 เดือน ผลการตรวจหาค่ามะเร็งครั้งล่าสุดในวันที่ 18 พ.ค.62 แพทย์แจ้งว่าเซลล์มะเร็งไม่มีเหลือแล้ว โรคได้สงบลง ซึ่งจะครบกำหนดพบแพทย์อีกครั้งหนึ่งในวันที่ 28 ธ.ค.62<br/> <br/>อย่างไรก็ตามเรื่องราวทั้งหมด ตลอดจนวิธีการดูแลผู้ป่วย นับเป็นแรงบันดาลใจให้ <b>ผช</b><b>.ศ.ดร.กมลมาลย์</b> นำมาร้อยเรียงเขียนเป็นหนังสือเล่มหนึ่งชื่อว่า <b>“เทคโนโลยีใหม่ อาหาร ความเข้มแข็ง และมะเร็ง”</b> ซึ่งอาศัยความรู้พื้นฐานศิษย์เก่าจากคณะพยาบาลศาสตร์ จุฬาลงกรณ์มหาวิทยาลัย และประสบการณ์การทำงานจนเกษียณอายุงาน แบ่งปันความรู้ให้แก่ผู้ที่ตกอยู่ในสภาพเช่นครอบครัวของเธอ<br/> </p>
      <figure>
        <img src="https://www.dailynews.co.th/admin/upload/20191123/news_erWBHFMJyM224906_533.jpg?v=20191126047?v=4986"/>
      </figure>
      <p>น้องสาวผู้นี้ได้สอดแทรกความรู้ด้านอาหารอินทรีย์และสมุนไพรต่าง ๆ ที่ช่วยป้องกันเซลล์มะเร็ง อาทิ <b>“เปลือกต้นคัดเค้า”</b> ช่วยกระตุ้นภูมิคุ้มกันของร่างกายให้แข็งแรงต่อสู้กับเชื้อโรค หรือจะเป็น<b> “งาขี้ม้อน”</b> พืชตระกูลสะระแหน่ที่มีโอเมก้าสูงกว่าปลาแซลมอน และอีกชนิดคือ <b>“งวงตาล”</b> เป็นตาลตัวผู้ มีฤทธิ์กระตุ้นความอยากอาหาร จึงเหมาะกับผู้ป่วยที่เบื่ออาหาร ส่วนสมุนไพรทางภาคเหนือชื่อว่า <b>“พลูคาว”</b> เป็นผักพื้นเมืองกินแกล้มกับลาบทางเหนือ มีสรรคุณช่วยป้องกันเชื้อโรค แบคทีเรียและไวรัสได้<br/> <br/>แต่สิ่งหนึ่งที่ถือเป็นสิ่งสำคัญอย่างมากคือ...การสร้างความเข้มแข็งให้แก่ผู้ป่วยได้มีกำลังใจที่จะสู้ต่อไป ด้วยการมองชีวิตอย่างรู้คุณค่าในตัวเอง เพราะหากความเข้มแข็งเกิดขึ้นได้จากตัว <b>“ผู้ป่วย”</b> มองเห็นคุณค่าในตัวเอง ถึงแม้ความรักจากคนรอบข้างจะมีมากเพียงใด แต่ถ้าผู้ป่วยยังไม่เข้มแข็งออกมาจากหัวใจตัวเอง กำลังใจจากคนรอบข้างก็จะเป็นเพียงแรงสนับสนุนเท่านั้น สุดท้ายไม่อาจทำให้คนไข้เชื่อได้ว่า...จะหายจากโรคได้จริง<br/> <br/>ฉะนั้นอะไรก็ไม่สำคัญเท่ากับตัวของผู้ป่วยเอง เพราะพื้นฐานความเข้มแข็งเริ่มต้นด้วยความเข้าใจในตัวเอง.<br/>...............................................<br/>คอลัมน์ : <mark><b>นิยายชีวิตอาทิตย์สไตล์</b></mark><br/>โดย <mark><b>“ทวีลาภ บวกทอง”<br/></b></mark><br/><a href="https://www.dailynews.co.th/article/%E0%B8%99%E0%B8%B4%E0%B8%A2%E0%B8%B2%E0%B8%A2%E0%B8%8A%E0%B8%B5%E0%B8%A7%E0%B8%B4%E0%B8%95"><b>คลิกติดตามอ่านคอลัมน์นิยายได้ทั้งหมดที่นี่</b></a></p>
    </article>
  </body>
</html>