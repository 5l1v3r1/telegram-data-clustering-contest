<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/various-organizations-now-join-the-jnu-movement-abn-97-2021391/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:15:17+00:00"/>
    <meta property="og:title" content="जेएनयू आंदोलनात नागरी संघटनाही सहभागी"/>
    <meta property="og:description" content="नागरी समुदाय, जवाहरलाल नेहरू विद्यापीठाचे माजी विद्यार्थी व विद्यमान विद्यार्थी यांनी एकत्र जमून घोषणाबाजी केली"/>
  </head>
  <body>
    <article>
      <h1>जेएनयू आंदोलनात नागरी संघटनाही सहभागी</h1>
      <h2>नागरी समुदाय, जवाहरलाल नेहरू विद्यापीठाचे माजी विद्यार्थी व विद्यमान विद्यार्थी यांनी एकत्र जमून घोषणाबाजी केली</h2>
      <address><time datetime="2019-11-24T01:15:17+00:00">24 Nov 2019, 01:15</time> by <a rel="author">लोकसत्ता टीम</a></address>
      <p>जवाहरलाल नेहरू विद्यापीठात वसतिगृह व खानपान शुल्क वाढीच्या विरोधात शनिवारी शेकडो लोकांनी रस्त्यावर येऊन आंदोलनकर्त्यां विद्यार्थ्यांना पाठिंबा दिला.</p>
      <p>नागरी समुदाय, जवाहरलाल नेहरू विद्यापीठाचे माजी विद्यार्थी व विद्यमान विद्यार्थी यांनी एकत्र जमून घोषणाबाजी केली.  विद्यापीठ प्रशासनाने शुल्कवाढ मागे  घ्यावी ,  शिक्षण सर्वाना परवडणारे असावे अशी मागणीही या वेळी करण्यात आली. नागरी समुदायाच्या सदस्यांनी रस्त्यावर उतरून विद्यार्थ्यांना पाठिंबा देण्याची ही पहिलीच वेळ होती.</p>
      <p>गेले काही दिवस जवाहरलाल नेहरू विद्यापीठात शुल्कवाढीविरोधात आंदोलन सुरू आहे. निदर्शक मंडी हाऊस येथे जमले व तेथून ते संसदेच्या दिशेने निघाले. या वेळी कडक पोलिस बंदोबस्त ठेवण्यात आला होता. पोलिसांनी नंतर वाहतूक कोंडी टाळण्यासाठी कनॉट प्लेसकडे जाणाऱ्या रस्त्यांवर अडथळे लावले होते. एसएफआय, केवायएस, एआयएसएफ व एनएसयूआय या संघटनांच्या कार्यकर्त्यांनी निषेध आंदोलनात सहभाग घेतला. राष्ट्रीय जनता दल व भीम आर्मी हा दलित गट यांचेही कार्यकर्ते आंदोलनात सामील होते.</p>
      <related>
        <a href="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
      </related>
    </article>
  </body>
</html>