<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/sharad-pawar-believes-in-the-alliance-government-abn-97-2021366/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:00:23+00:00"/>
    <meta property="og:title" content="भाजपचा डाव हाणून पाडण्याचा महाआघाडीचा निर्धार"/>
    <meta property="og:description" content="बंडखोर आमदारांना घरी बसविण्याचा शरद पवार यांचा सूचक इशारा"/>
  </head>
  <body>
    <article>
      <h1>भाजपचा डाव हाणून पाडण्याचा महाआघाडीचा निर्धार</h1>
      <h2>बंडखोर आमदारांना घरी बसविण्याचा शरद पवार यांचा सूचक इशारा</h2>
      <address><time datetime="2019-11-24T01:00:23+00:00">24 Nov 2019, 01:00</time> by <a rel="author">लोकसत्ता टीम</a></address>
      <p>अजित पवार यांनी काही वेगळी भूमिका घेतली असली तरी देवेंद्र फडणवीस यांच्या नेतृत्वाखालील सरकार विश्वासदर्शक ठराव मंजूर करणे कठीणच दिसते. यानंतर शिवसेना-राष्ट्रवादी-काँग्रेस महाआघाडीचे सरकार सत्तेत येईल, असा विश्वास राष्ट्रवादी काँग्रेसचे अध्यक्ष शरद पवार यांनी  व्यक्त केला. बंडखोरी करणाऱ्या आमदारांच्या विरोधात पक्षांतरबंदी कायद्यान्वये कारवाई केली जाईल वा त्यांनी पोटनिवडणूक लढविल्यास तीन पक्ष एकत्र येऊन त्यांना कायमचे घरी बसवतील, असे  वक्तव्य केले.</p>
      <p>शिवसेना, राष्ट्रवादी, काँग्रेससह छोटे पक्ष आणि अपक्ष असे १७०चे संख्याबळ आमच्याकडे होते. महाआघाडीच्या माध्यमातून राज्यपालांना सादर करण्याकरिता राष्ट्रवादीच्या आमदारांच्या स्वाक्षरीचे पत्र तयार करण्यात आले होते. हे पत्र अजित पवार यांनी राज्यपालांना सादर केले असावे. अजित पवार यांच्या बंडाशी आपला वा पक्षाचा काहीही संबंध नाही, असे पवार यांनी पत्रकार परिषदेत स्पष्ट केले. तसेच महाआघाडीच्या वतीने सरकार स्थापन करण्यास विलंब लागला या राजकीय वर्तुळात केल्या जाणाऱ्या टीकेचाही त्यांनी इन्कार केला. तीन पक्ष एकत्र येऊन सरकार स्थापन करायचे होते. त्यात काही मुद्दे होते. यावर चर्चा होणे आवश्यक होते. ही चर्चा अंतिम टप्प्यात आली होती. आज पुन्हा बैठक होऊन त्यात अंतिम निर्णय घेतला जाणार होता, असेही पवार यांनी सांगितले. भाजपच्या नेतृत्वाखाली सरकार स्थापन झाले असले तरी शिवसेना, राष्ट्रवादी आणि काँग्रेस यापुढील काळातही एकत्र राहतील आणि पुढील साऱ्या राजकीय खेळ्या संयुक्तपणे होतील, असेही पवार यांनी सांगितले.</p>
      <p>पक्षात फूट पडल्याने आपल्यावर वा राष्ट्रवादीवर काहीही परिणाम होणार नाही. कारण अशी फूट मला नवीन नाही. १९८० मध्ये आपल्या नेतृत्वाखाली ६० आमदार निवडून आले होते. पण ५४ आमदारांनी पक्षांतर केले होते. यापैकी कोणीही नंतर निवडून आले नव्हते याकडे पवारांनी लक्ष वेधले. आताही वेगळी भूमिका घेणाऱ्या आमदारांच्या विरोधात पक्षांतरबंदी कायद्यान्वये कारवाई केली जाईल. तसेच या आमदारांनी राजीनामे दिले आणि पुन्हा पोटनिवडणूक झाल्यास या आमदारांच्या मतदारसंघांमध्ये राष्ट्रवादी, शिवसेना आणि काँग्रेस एकत्र येऊन लढत देईल. या आमदारांचा पराभव होईल याची खबरदारी घेतली जाईल, असेही पवार यांनी सांगितले. अजित पवार यांनी बंड केले असले तरी पक्ष आणि कुटुंब स्वतंत्र आहे, असेही स्पष्ट केले.</p>
      <p>
        <b>आमदारांची अजितदादांकडून फसवणूक</b>
      </p>
      <p>शपथविधीसाठी उपस्थित असलेल्या तीन राष्ट्रवादीच्या आमदारांना पत्रकार परिषदेत सादर करण्यात आले. या आमदारांची फसवणूक करून त्यांना राजभवनवर नेण्यात आले होते, असेही पवार यांनी सांगितले. शपथविधीकरिता उपस्थित असलेल्या आमदारांशी आम्ही संपर्क साधीत आहोत. हे आमदार पक्षातच आहेत असा दावाही पवारांनी केला.</p>
      <related>
        <a href="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
      </related>
    </article>
  </body>
</html>