<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243693/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T01:22:37+00:00"/>
    <meta property="og:title" content="‘ชบาแก้ว’ บินล่าแชมป์ซีเกมส์ ‘โค้ชนฤพล’ มั่นใจคว้าทองตามเป้า"/>
    <meta property="og:description" content="ฟุตบอลหญิงทีมชาติไทย ออกเดินทางไปประเทศฟิลิปปินส์ เพื่อทำการแข่งขันฟุตบอลหญิง ในมหกรรมกีฬาซีเกมส์ ครั้งที่ 30 ระหว่างวันที่ 30 พฤศจิกายน – 11 ธันวาคม 2562"/>
  </head>
  <body>
    <article>
      <h1>‘ชบาแก้ว’ บินล่าแชมป์ซีเกมส์ ‘โค้ชนฤพล’ มั่นใจคว้าทองตามเป้า</h1>
      <address><time datetime="2019-11-24T01:22:37+00:00">24 Nov 2019, 01:22</time> by <a rel="author" href="https://www.thebangkokinsight.com/author/sarawuth/" target="_blank">Surachet Srisomwongse</a></address>
      <p>ฟุตบอลหญิงทีมชาติไทย ออกเดินทางไปประเทศฟิลิปปินส์ เพื่อทำการแข่งขันฟุตบอลหญิง ในมหกรรมกีฬาซีเกมส์ ครั้งที่ 30 ระหว่างวันที่ 30 พฤศจิกายน – 11 ธันวาคม 2562</p>
      <figure>
        <img src="https://www.thebangkokinsight.com/wp-content/uploads/2019/11/1574558227150.jpg"/>
      </figure>
      <p>การเดินทางไปในครั้งนี้ นำโดยนักเตะตัวหลักอย่าง สุชาวดี นิลธำรงค์, ธนีกานต์ แดงดา และ พิสมัย สอนไสย์ ต่างเดินทางมาร่วมกันพร้อมหน้า</p>
      <p>ก่อนการเดินทาง นฤพล แก่นสน หัวหน้าผู้ฝึกสอนฟุตบอลหญิงทีมชาติไทย กล่าวว่า “เราตั้งความหวังไว้ค่อนข้างสูง ครั้งที่แล้วเราพลาดแชมป์ แต่ครั้งนี้เราต้องทำให้ได้”</p>
      <p>“หลังจากที่เราทำการแข่งขันชิงแชมป์อาเซียน เราได้เก็บตัวฝึกซ้อมกันมาโดยตลอด ล่าสุดเราไปอุ่นเครื่องที่ไต้หวันมา เด็กๆทุกคนพัฒนาขึ้นมามาก แต่เรายังขาดความเข้าใจในแท็คติคอีกนิดหน่อย”</p>
      <p>“แต่หลังจากที่เราไปอุ่นเครื่องมา เราฝึกซ้อมกัน ปรับปรุงกัน ก็เบาใจขึ้นเยอะ เพราะเด็กๆ ทำได้ดีขึ้น”</p>
      <p>กุนซือ “ชบาแก้ว” กล่าวต่อไปว่า “ผมได้กำชับลูกทีมถึงวิธีการที่ฝึกซ้อมกันมาโดยตลอด ถ้าเราแสดงศักยภาพออกมาได้ตามที่เราฝึกซ้อม ผมเชื่อว่าเราจะได้เหรียญทองตามที่หวังไว้”</p>
      <p>โปรแกรมการแข่งขันของ ชบาแก้ว มีดังนี้</p>
      <p>วันที่ 26 พฤศจิกายน 2562<br/>15.00 น. เวียดนาม พบ ทีมชาติไทย</p>
      <p>วันที่ 2 ธันวาคม 2562<br/>15.00 น. อินโดนีเซีย พบ ทีมชาติไทย</p>
      <p>สำหรับรอบรองชนะเลิศ จะแข่งขันกันในวันที่ 5 ธันวาคม 2562 ณ สนามฟุตบอลบีนาน เมืองบีนาน ประเทศฟิลิปปินส์</p>
      <p>ส่วนรอบชิงชนะเลิศ วันที่ 8 ธันวาคม 2562 ณ สนามริซัล เมมโมเรียล</p>
      <p>สำหรับฟุตบอลหญิงทีมชาติไทย เคยคว้าเหรียญทองมาครองได้ทั้งหมด 5 สมัย มากที่สุดเทียบเท่ากับเวียดนาม</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243693%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243688/"/>
        <a href="https://www.thebangkokinsight.com/243896/"/>
        <a href="https://www.thebangkokinsight.com/243860/"/>
        <a href="https://www.thebangkokinsight.com/243701/"/>
      </related>
    </article>
  </body>
</html>