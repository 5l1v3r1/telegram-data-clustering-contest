<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1700927-unes-obres-al-metro-deixen-al-descobert-un-refugi-antiaeri.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Unes obres al metro deixen al descobert un refugi antiaeri"/>
    <meta property="og:description" content="L'amagatall, trobat a l'Hospitalet, es rehabilitarà La ciutat del Baix Llobregat tindria 39 estructures subterrànies"/>
  </head>
  <body>
    <article>
      <h1>Unes obres al metro deixen al descobert un refugi antiaeri</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Redacció</a></address>
      <ul>
        <li>
          <b>L’amagatall, trobat a l’Hospitalet, es rehabilitarà</b>
        </li>
        <li>
          <b>La ciutat del Baix Llobregat tindria 39 estructures subterrànies</b>
        </li>
      </ul>
      <p>El subsol de l’àrea metropolitana de Barcelona amaga molts misteris, i d’això se’n van adonar divendres passat un equip de treballadors de Transports Metropolitans de Barcelona (TMB) que feinejaven al costat de l’estació de Santa Eulàlia, a l’Hospitalet de Llobregat, i van trobar unes restes arqueològiques de primer nivell. Es tracta d’un refugi antiaeri de la Guerra Civil, el més important trobat fins al moment al municipi del Baix Llobregat.</p>
      <p>Després d’una primera inspecció dels tècnics, ja “s’ha comprovat que l’antic refugi és una obra d’enginyeria notable, està molt ben conservat”, segons va informar TMB. Després de localitzar l’espai subterrani, es va avisar els Mossos d’Esquadra, que van mobilitzar la unitat de subsol. Els policies es van desplaçar fins al lloc per preservar l’espai i assegurar que els tècnics de l’Ajuntament i de la Direcció General de Patrimoni Cultural hi poguessin accedir amb seguretat i dur a terme les tasques de documentació. D’ara en endavant queda la tasca de recuperar el lloc i condicionar-lo.</p>
      <p>Un treball de fi de grau de l’arqueòloga Iris Teruel situa a la ciutat de l’Hospitalet un total de 39 refugis antiaeris, si bé es tracta d’amagatalls identificats sobre plànol i no hi ha constància que tots s’acabessin construint. Fins a la troballa de l’amagatall al costat de l’estació de Santa Eulàlia, a l’Hospitalet s’havien trobat tres refugis de la Guerra Civil: el primer al barri de Sant Josep, el segon a Collblanc i el tercer a Sant Feliu. El de Collblanc, sota la plaça de la Marquesa, era fins ara el més ben documentat.</p>
    </article>
  </body>
</html>