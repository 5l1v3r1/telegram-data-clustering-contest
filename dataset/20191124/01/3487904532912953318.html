<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ta-6-proidopiitika-simadia-pos-chriazese-perissotero-ipno"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T01:50:00+00:00"/>
    <meta property="og:title" content="Τα 6 προειδοποιητικά σημάδια πως χρειάζεσαι περισσότερο ύπνο"/>
    <meta property="og:description" content="Δείτε τα σημάδια που θα σας προειδοποιήσουν ότι χρειάζεται να κοιμάστε περισσότερο."/>
  </head>
  <body>
    <article>
      <h1>Τα 6 προειδοποιητικά σημάδια πως χρειάζεσαι περισσότερο ύπνο</h1>
      <h2>Δείτε τα σημάδια που θα σας προειδοποιήσουν ότι χρειάζεται να κοιμάστε περισσότερο.</h2>
      <address><time datetime="2019-11-24T01:50:00+00:00">24 Nov 2019, 01:50</time> by <a rel="author">Metrosport.gr Team</a></address>
      <p>
        <b>Σας παίρνει ο ύπνος πριν καλά καλά ακουμπήσετε το μαξιλάρι, πεινάτε συνέχεια και παίρνετε συχνά βιαστικές αποφάσεις;</b>
      </p>
      <p>Οι συνήθειές σας αυτές μπορεί να οφείλονται απλώς και μόνο στην έλλειψη ύπνου.</p>
      <p>Το σώμα μας αντιδρά με διάφορους τρόπους όταν δεν κοιμόμαστε αρκετά – δηλαδή δεν καλύπτουμε τις απαιτούμενες επτά έως εννέα ώρες ύπνου σε καθημερινή βάση.</p>
      <p>Η έλλειψη ύπνου συνδέεται με δεκάδες προβλήματα υγείας, όπως η καρδιοπάθεια, ο διαβήτης και η άνοια.</p>
      <p>Δείτε τα σημάδια που θα σας προειδοποιήσουν ότι χρειάζεται να κοιμάστε περισσότερο.</p>
      <p><b>1. Κοιμάστε αμέσως:</b> Αρκετοί πιστεύουν ότι επειδή έχουν τον ύπνο στο... τσεπάκι ο οργανισμός τους ξεκουράζεται όσο πρέπει. Στην πραγματικότητα όμως ισχύει το αντίθετο. Εάν σας παίρνει ο ύπνος λίγα λεπτά αφού ξαπλώσετε, είναι πιθανό να σας λείπει ύπνος ή ακόμη και να πάσχετε από κάποια διαταραχή του ύπνου (π.χ. υπνική άπνοια).</p>
      <p><b>2. Συμπεριφέρεστε αυθόρμητα:</b> Ίσως δεν αποτελεί στοιχείο του χαρακτήρα σας, αλλά οφείλεται στην έλλειψη ύπνου. Ο προμετωπιαίος φλοιός είναι μια περιοχή του εγκεφάλου που επηρεάζεται σημαντικά από την έλλειψη ύπνου. Η περιοχή αυτή ελέγχει την κρίση και τη λήψη αποφάσεων.</p>
      <p><b>3. Ξεχνάτε:</b> Ένα ολοφάνερο σημάδι της κούρασης είναι η απώλεια μνήμης. Ο ύπνος βοηθά στην επεξεργασία των πληροφοριών και την απομνημόνευση. Όσο λιγότερο κοιμόμαστε, τόσο πιο δύσκολο είναι να συγκρατήσουμε βασικές πληροφορίες.</p>
      <p><b>4. Πεινάτε περισσότερο:</b> Η έλλειψη ύπνου διαταράσσει τη λειτουργία δύο βασικών ορμονών, της λεπτίνης και της γκρελίνης. Η λεπτίνη είναι η ορμόνη που ειδοποιεί το σώμα ότι δε χρειάζεται άλλο φαγητό, ενώ η γκρελίνη αποστέλλει τα μηνύματα της πείνας στον εγκέφαλο. Όταν είμαστε κουρασμένοι, παρατηρείται μείωση στα επίπεδα της λεπτίνης και παράλληλη αύξηση στα επίπεδα της γκρελίνης.</p>
      <p><b>5. Δεν έχετε καλή ισορροπία:</b> Εκτός από τις πνευματικές μας λειτουργίες, η έλλειψη ύπνου επηρεάζει και το κινητικό μας σύστημα. Η επακόλουθη αδυναμία οδηγεί αναπόφευκτα στην έλλειψη ισορροπίας και τις συχνές πτώσεις.</p>
      <p><b>6. Τσακώνεστε με τους πάντες:</b> Αν νευριάζετε με όλους χωρίς προφανή λόγο, η νευρικότητά σας μπορεί να οφείλεται στην κούραση. Η έλλειψη αυτοσυγκράτησης και η ευερεθιστότητα πηγάζουν από τον εγκέφαλο και εμφανίζονται συχνότερα όταν μας λείπει ύπνος.</p>
      <p>Πηγή: onmed.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/kakokeria-girionis-kategides-chalazi-ke-anemi-eos-10-mpofor"/>
        <a href="http://www.metrosport.gr/article/tragodia-trocheo-gia-tetrameli-ikogenia-meta-apo-gamo-vid"/>
        <a href="http://www.metrosport.gr/article/keros-tin-kiriaki-2411-sti-thessaloniki"/>
        <a href="http://www.metrosport.gr/article/aneparkis-somatiki-askisi-gia-to-85-ton-efivon-stin-ellada"/>
        <a href="http://www.metrosport.gr/article/enischiete-en-meso-krisis-to-mobile-internet-stin-ellada"/>
        <a href="http://www.metrosport.gr/article/exigisi-tou-kikilia-gia-tin-chreosi-sto-1142"/>
      </related>
    </article>
  </body>
</html>