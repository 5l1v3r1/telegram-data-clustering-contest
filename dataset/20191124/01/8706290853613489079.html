<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/686117/tetameni-paramenei-i-katastasi-sto-chongk-kongk"/>
    <meta property="og:site_name" content="enikos.gr"/>
    <meta property="article:published_time" content="2019-11-24T01:57:00+00:00"/>
    <meta property="og:title" content="Τεταμένη παραμένει η κατάσταση στο Χονγκ Κονγκ"/>
    <meta property="og:description" content="Τεταμένη παραμένει η κατάσταση στο Χονγκ Κονγκ μεταξύ διαδηλωτών και αστυνομίας..."/>
  </head>
  <body>
    <article>
      <h1>Τεταμένη παραμένει η κατάσταση στο Χονγκ Κονγκ</h1>
      <address>
        <time datetime="2019-11-24T01:57:00+00:00">24 Nov 2019, 01:57</time>
      </address>
      <p>Τεταμένη παραμένει η κατάσταση στο <a href="https://www.enikos.gr/international/684997/fovoi-gia-aimatira-epeisodia-pali-sto-chongk-kongk-i-astynomia-ec%CE%A7%CE%BF%CE%BD%CE%B3%CE%BA%20%CE%9A%CE%BF%CE%BD%CE%B3%CE%BA">Χονγκ Κονγκ</a> μεταξύ διαδηλωτών και αστυνομίας, μια μέρα πριν τις τοπικές εκλογές σε 18 συνοικίες της πρώην βρετανικής αποικίας.</p>
      <p>Πρόκειται για την πρώτη εκλογική διαδικασία στο Χονγκ Κονγκ μετά την έναρξη των μαζικών διαδηλώσεων κατά της τοπικής κυβέρνησης. Ένα 24ωρο πριν ανοίξουν οι κάλπες ο γνωστός κινέζος ακτιβιστής Τζόσουα Γουόνγκ κάλεσε, μέσω του γερμανικού Τύπου, τους συμπολίτες του στο Χονγκ Κονγκ να διαδηλώσουν ειρηνικά. Παράλληλα ζήτησε από τη διεθνή κοινότητα να ασκήσει πιέσεις έτσι ώστε να περιοριστεί η «κινεζική επιθετικότητα», όπως είπε χαρακτηριστικά.</p>
      <p>Στο μεταξύ δεκάδες φοιτητές εξακολουθούν να παραμένουν οχυρωμένοι στην πολυτεχνική σχολή, η οποία έχει αποκλειστεί από δυνάμεις ασφαλείας που ζητούν την παράδοση των φοιτητών. Ανάμεσα στους περίπου 50 φοιτητές είναι και ο Ρον, ο οποίος φορώντας αντιασφυξιογόνο μάσκα για να μην αναγνωριστεί από τις αρχές, δηλώνει στο πρακτορείο ειδήσεων Reuters: «Είμαστε απελπισμένοι. Αισθάνομαι εγκλωβισμένος και χρειάζομαι οπωσδήποτε περίθαλψη. Υπάρχει αβεβαιότητα για το τι θα γίνει από εδώ και πέρα. Βιώνουμε ένα κλίμα κατάθλιψης. Αυτό που δεν καταλαβαίνω είναι γιατί οι δυνάμεις ασφαλείας έχουν περικυκλώσει την πολυτεχνική σχολή. Οι συναγωνιστές μου και εγώ θα παραμείνουμε εδώ, στέλνοντας ένα σαφές μήνυμα ότι δεν πρόκειται ποτέ να παραδοθούμε».</p>
      <p>
        <b>Έκκληση για τρόφιμα και νερό</b>
      </p>
      <p>Η πολυτεχνική σχολή στην χερσόνησο Κοουλούν στο κέντρο του Χονγκ Κονγκ βρέθηκε, ήδη από την αρχή των βίαιων κινητοποιήσεων πριν από περίπου πέντε μήνες στο επίκεντρο της βίαιης αντιπαράθεσης μεταξύ αστυνομίας και διαδηλωτών. Οι διαδηλωτές έχουν χτίσει οδοφράγματα με τραπέζια, τούβλα και διάφορα έπιπλα και αντικείμενα για να αποτρέψουν μια ενδεχόμενη έφοδο των δυνάμεων ασφαλείας. Απευθύνουν έκκληση στον τοπικό πληθυσμό για εφοδιασμό με τροφή και νερό.</p>
      <p>Τις τελευταίες μέρες ορισμένοι από τους οχυρωμένους φοιτητές είτε παραδόθηκαν στους αστυνομικούς, είτε συνελήφθησαν προσπαθώντας να διαφύγουν πηδώντας από γέφυρες, είτε περνώντας μέσα από το υπόγειο αποχετευτικό σύστημα.</p>
      <p>Ο νεαρός Ρον όμως δηλώνει αποφασισμένος να συνεχίσει τον αγώνα και εμφανίζεται αισιόδοξος παρά τις δυσκολίες: «Η κατάσταση είναι κρίσιμη. Θεωρώ ωστόσο ότι όσοι έχουμε απομείνει στην Πολυτεχνική Σχολή διαθέτουμε τις απαραίτητες αντοχές και είμαστε αποφασισμένοι. Νομίζω ότι θα καταφέρουμε».</p>
      <p>Πηγή: Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/685628/reuters-o-trab-anamenetai-na-epikyrosei-ta-nomoschedia-gia-to-cho%0A%20%20%20%20%0A"/>
        <a href="http://www.enikos.gr/international/684997/fovoi-gia-aimatira-epeisodia-pali-sto-chongk-kongk-i-astynomia-ec%0A%20%20%20%20%0A"/>
        <a href="http://www.enikos.gr/international/683611/video-sok-apo-to-chongk-kongk-evalan-fotia-se-andra-sklires-eikon%0A%20%20%20%20%0A"/>
        <a href="http://www.enikos.gr/international/683460/video-sok-astynomikos-pyrovolei-ex-epafis-diadiloti-sto-chongk-ko%0A%20%20%20%20%0A"/>
        <a href="http://www.enikos.gr/international/681996/tesseris-oi-travmaties-apo-tin-epithesi-me-machairi-sto-chongk-ko%0A%20%20%20%20%0A"/>
        <a href="http://www.enikos.gr/international/681992/epithesi-me-machairi-se-emporiko-kentro-sto-chongk-kongk-anafores%0A%20%20%20%20%0A"/>
        <a href="http://www.enikos.gr/international/680218/anoichtocheris-odigos-edose-1-ekat-dolaria-gia-mia-thesi-parkingk%0A%20%20%20%20%0A"/>
        <a href="http://www.enikos.gr/international/686068/exelixeis-stin-alvania-o-proedros-meta-kalei-se-dimopsifisma%0A%20%20%20%20%0A"/>
        <a href="http://www.enikos.gr/international/686090/chrei-archisyntaktrias-sto-bbc-kata-ti-diarkeia-ton-christougenno%0A%20%20%20%20%0A"/>
      </related>
    </article>
  </body>
</html>