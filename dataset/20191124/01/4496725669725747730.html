<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700924-els-prodemocracia-de-hong-kong-es-bolquen-en-les-eleccions-de-districte.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Els prodemocràcia de Hong Kong es bolquen en les eleccions de districte"/>
    <meta property="og:description" content="Fan una crida a no sabotejar els comicis i fer sentir la veu del moviment davant Pequín S'espera una participació molt superior a la d'altres cites"/>
  </head>
  <body>
    <article>
      <h1>Els prodemocràcia de Hong Kong es bolquen en les eleccions de districte</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Redacció</a></address>
      <ul>
        <li>
          <b>Fan una crida a no sabotejar els comicis i fer sentir la veu del moviment davant Pequín</b>
        </li>
        <li>
          <b>S’espera una participació molt superior a la d’altres cites</b>
        </li>
      </ul>
      <p>El moviment prodemocràcia de Hong Kong va fer una crida ahir als ciutadans que no duguessin a terme accions per sabotejar les eleccions al consell del districte en les quals els opositors al règim xinès esperen tenir una oportunitat per fer sentir la seva veu.</p>
      <p>De fet, en les últimes hores no hi ha hagut grans manifestacions ni enfrontaments violents entre la policia i els manifestants, uns xocs que es temia que es recruessin en vigílies de les eleccions al consell del districte. La ciutat ha tingut un període d’una certa calma després de sis mesos d’intensa revolta.</p>
      <p>El moviment prodemocràcia s’ha mobilitzat, en les darreres hores, bàsicament a través d’internet, especialment des de les xarxes socials, amb crides constants a mantenir una jornada electoral tranquil·la i a acudir als col·legis electorals d’hora per evitar que s’ajornin els comicis.</p>
      <p>Els col·legis electorals a la ciutat semiautònoma de Hong Kong, de 7,5 milions d’habitants, s’obren avui enmig d’una gran expectació. En altres edicions, els comicis, dominats bàsicament per candidats que comptaven amb el suport de les autoritats xineses, havien despertat un interès molt escàs entre els ciutadans, però des que va començar, ara fa mig any, l’onada de protestes per reclamar més democràcia, els candidats que donen suport a aquest moviment confien obtenir prou suports per forçar la governadora de Hong Kong, Carrie Lam, a acceptar algunes de les seves demandes.</p>
      <p>En les eleccions s’elegiran els 452 consellers de divuit districtes. Es tracta del sistema més semblant a la democràcia representativa que tenen els hongkonguesos, però la participació sol ser molt baixa. En aquesta ocasió, però, s’han registrat per votar 400.000 nous votants, fet que s’interpreta com un bon senyal per als partidaris del moviment prodemocràcia.</p>
      <p>La jornada electoral d’avui estarà marcada també per un fort desplegament de les forces de seguretat als col·legis electorals i als voltants. El cap de gabinet de Lam, Matthew Cheung, també va fer una crida als ciutadans a tenir una jornada tranquil·la. “Si es crea un caos generalitzat o es duen a terme accions que van contra la llei serà molt difícil que hi hagi unes eleccions justes”, va advertir. “Som davant d’un exercici real de democràcia i la gent l’hauria de preservar com un tresor”, va afegir.</p>
      <p>La revolta que viu l’excolònia britànica, però, fa que hi hagi molts dubtes sobre com es desenvoluparà la jornada. El moviment prodemocràcia va començar les protestes arran de la llei que permetia extradir ciutadans de Hong Kong a la Xina, fet que obria la porta a perseguir, de manera més intensa, la dissidència. Després de molts dies de protestes i alguna contraproposta de la representant de Pequín que no va agradar als manifestants, la llei es va retirar.</p>
      <p>La metxa, però, ja estava encesa i el moviment va aprofitar per reclamar altres mesures a favor de la democràcia. Les protestes es van multiplicar i les autoritats xineses hi van respondre de manera contundent. Les forces de seguretat van carregar amb més duresa que els primers dies i els manifestants han afegit a les seves reivindicacions una investigació de la “brutalitat policial” per reprimir-los.</p>
      <h3>LES FRASES</h3>
      <blockquote>Si es crea un caos generalitzat serà molt difícil que hi pugui haver unes eleccions justes</blockquote>
      <blockquote>Som davant d’un exercici real de democràcia i la gent l’hauria de preservar com un tresor<cite><b>Matthew Cheung<br/></b>Cap de gabinet de carrie lam</cite></blockquote>
    </article>
  </body>
</html>