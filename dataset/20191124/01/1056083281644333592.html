<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200665/%D9%85%D8%AE%D8%A7%D9%84%D9%81%D8%AA-%D9%85%D9%88%D8%AA%D9%84%D9%81%D9%87-%D8%A8%D8%A7-%D9%84%DB%8C%D8%B3%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AC%D8%A8%D9%87%D9%87-%D8%B4%D9%88%D8%B1%D8%A7%DB%8C-%D9%87%D9%85%D8%A7%D9%87%D9%86%DA%AF%DB%8C-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-24T01:45:00+00:00"/>
    <meta property="og:title" content="مخالفت موتلفه با لیست انتخاباتی جبهه شورای هماهنگی اصولگرایان قم"/>
    <meta property="og:description" content="دبیر حزب موتلفه استان قم گفت: لیستی که به نام اصولگرایان قم از سوی یکی از نمایندگان این شهر اعلام شده را حاصل جمع بندی جبهه‌ متعلق به وی و نه نظر جمع نیروهای انقلاب اسلامی استان قم می‌دانیم؛ زیرا که هنوز ائتلافی جامع از نیروهای انقلابی در قم شکل نگرفته است."/>
  </head>
  <body>
    <article>
      <h1>مخالفت موتلفه با لیست انتخاباتی جبهه شورای هماهنگی اصولگرایان قم</h1>
      <address><time datetime="2019-11-24T01:45:00+00:00">24 Nov 2019, 01:45</time> by <a rel="author">محسن فرامرزی</a></address>
      <p>دبیر حزب موتلفه استان قم گفت: لیستی که به نام اصولگرایان قم از سوی یکی از نمایندگان این شهر اعلام شده را حاصل جمع بندی جبهه‌ متعلق به وی و نه نظر جمع نیروهای انقلاب اسلامی استان قم می‌دانیم؛ زیرا که هنوز ائتلافی جامع از نیروهای انقلابی در قم شکل نگرفته است.</p>
      <p>محمد عرب در گفت‌وگو با ایسنا، با بیان اینکه حزب موتلفه اسلامی استان قم در هیچ شورایی و ائتلافی که در راس آن احدی از نمایندگان یا کاندیداهای مجلس شورای اسلامی باشد یا با مهندسی ایشان شکل گرفته باشد شرکت نکرده و نمی‌کند و آن را مخالف روحیه کار جمعی و انقلابی می‌داند، اظهار کرد: حزب موتلفه قم برخی از جبهه‌ها را مصداق «همه با من» می‌داند و به دنبال تشکیل ائتلافی است که «همه با هم» کاندیداهای اصلح را برای نمایندگی از مرکز انقلاب معرفی نمایند.</p>
      <p>وی ادامه داد: حزب موتلفه اسلامی معتقد است شهر مقدس قم و اهل قم به اندازه کافی نیروی انقلابی متعهد و متخصص برای ورود به مجلس دارد که نیازی به استقراض شخصیت از سایر شهرها نباشد؛ بنابراین دعوت برخی گروه‌های سیاسی از بعضی برادران اهل و متولد سایر شهرها به کاندیدا شدن از قم را اهانت به مردم و اهالی شریف قم و مایه سرخوردگی جوانان مستعد و انقلابی این شهر دانسته و آن را مخالف بیانیه گام دوم انقلاب اسلامی می‌داند.</p>
      <p>این فعال سیاسی اصولگرا خاطرنشان کرد: ما دایره نیروهای انقلابی قم را وسیع‌تر از تنگ نظری‌های موجود می‌دانیم و معتقدیم که متناسب با بیانیه گام دوم انقلاب اسلامی باید یک نوسازی و بازنگری در فرآیندها و شخصیت‌های موجود صورت گیرد، به نحوی که تمام گروه‌ها و اقشار مختلف مردم و نیروهای فعال سیاسی به ویژه جوانان انقلابی، خود را در فرایند انتخابات نامزد انتخابات مجلس شریک بدانند.</p>
      <p>عرب همچنین بیان کرد: برخی از جلسات سیاسی که برای مردم قم و به نام قم تصمیم گیری می‌کنند وقتی مقبول آحاد مردم انقلابی و بصیر قم قرار خواهند گرفت که از زد و بند سیاسی مبرا بوده و تبدیل به جبهه‌ها، مجامع و شوراهای هماهنگی «همه با من»، نشده باشند. حزب موتلفه اسلامی به عنوان یکی از احزاب انقلابی و ولایی و با رایزنی که با سایر تشکل‌ها و چهره‌های سیاسی و برخی از اعضای محترم جامعه مدرسین داشته است، ضمن احترام به تمامی برادرانی که از قبل تصمیم خود را گرفته و قبل از ثبت نام و اعلام تایید صلاحیت‌ها، نامزد خود را معرفی کرده‌اند، اعلام می‌کند که لیستی که به نام اصولگرایان قم از سوی یکی از نمایندگان قم در رسانه‌ها اعلام شده را حاصل جمع بندی جبهه‌ متعلق به وی و نه نظر جمع نیروهای انقلاب اسلامی استان قم می‌داند؛ زیرا که هنوز ائتلافی جامع از نیروهای انقلابی در قم شکل نگرفته است.</p>
      <p>دبیر حزب موتلفه استان قم اظهار کرد: موتلفه قم با همکاری سایر تشکل‌ها، شخصیت‌ها و جوانان انقلابی و در خواست از جامعه مدرسین حوزه علمیه قم در تلاش برای تشکیل ائتلاف فراگیر نیروهای انقلاب اسلامی استان قم زیر نظر و با محوریت روحانیت است تا ان شاء الله سه نامزد اصلح و انقلابی که در شأن مردم شریف قم باشند را برای انتخابات مجلس شورای اسلامی، به مردم شهر خون و قیام معرفی کند.</p>
      <p>عرب در پایان گفت: موتلفه اسلامی معتقد است هر ائتلافی بدون هدایت، نظارت و محوریت روحانیت شکل بگیرد فاقد جامعیت لازم بوده و از انحرافات مصون نخواهد بود و مجدانه از حضرات جامعه محترم مدرسین و به ویژه شخصیت انقلابی حضرت‌ آیت‌الله یزدی می‌خواهیم که با تدبیر انقلابی به این کوتاه بینی‌ها در خصوص تعیین نماینده مردم انقلابی قم خاتمه دهند و با هدایتی که می‌فرمایند مقدمات اجرای تشکیل ائتلاف بزرگ نیروهای انقلاب اسلامی استان قم  فراهم آمده تا انشاء الله زمینه  لازم برای نمایندگانی  شایسته و در خور مردم شریف قم و پایگاه انقلاب  فراهم گردد.</p>
      <p>به گزارش ایسنا، جبهه شورای هماهنگی اصولگرایان استان قم با تقاضای احمد امیرآبادی فراهانی نماینده مردم قم در مجلس دهم و با حضور شش حزب اصولگرای جمعیت ایثارگران انقلاب اسلامی، جمعیت جانبازان انقلاب اسلامی، جمعیت وفاداران انقلاب اسلامی، جمعیت پیشرفت و عدالت انقلاب اسلامی، جمعیت آبادگران انقلاب اسلامی و جمعیت رهپویان انقلاب اسلامی تشکیل شده است. این جبهه احمد امیرآبادی فراهانی و مجتبی ذوالنور نمایندگان فعلی قم و همچنین علیرضا زاکانی را به عنوان نامزدهای مورد حمایت خود برای انتخابات مجلس یازدهم اعلام کرده است.</p>
      <p>انتهای پیام</p>
    </article>
  </body>
</html>