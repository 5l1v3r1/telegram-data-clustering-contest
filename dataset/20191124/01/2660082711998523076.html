<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@amk9978/%DA%AF%D9%81%D8%AA-%D9%88-%D8%B4%D9%86%D9%88%D8%AF-i0bo0rtqxvbk"/>
    <meta property="og:site_name" content="ویرگول"/>
    <meta property="article:published_time" content="2019-11-24T01:01:40+00:00"/>
    <meta property="og:title" content="گفت و شنود"/>
    <meta property="og:description" content="باسلام خدمت شنوندگان جان، امروز در خدمت جناب آقای دکتر بهشتی، سانسورچی درجه۳۳ کشور هستیم"/>
  </head>
  <body>
    <article>
      <h1>گفت و شنود</h1>
      <address><time datetime="2019-11-24T01:01:40+00:00">24 Nov 2019, 01:01</time> by <a rel="author" href="https://virgool.io/@amk9978" target="_blank">Amir Muhammad Karimi</a></address>
      <p>-باسلام خدمت شنوندگان جان، امروز در خدمت جناب آقای دکتر بهشتی، سانسورچی درجه۳۳ کشور هستیم.</p>
      <p>جناب آقای دکتر اگر مایلید سلامی با شنوندگان داشته باشید<br/>-بسم الله الرحمن الرحیم،باسلام و صلوات محضر بنیان گذار جمهوری اسلامی و رهبرمعظم انقلاب،بنده خوشحالم که امروز درخدمت شما و مردم شریف و بصیر ایران اسلامی هستم.</p>
      <p>-جناب آقای دکتر،طی روزهای اخیر،شاهد قطعی اینترنت و گرانی بنزین و چیزهای دیگه بودیم،میشه لطفا از دلایل اقدامات تون بفرمایید؟<br/>-بله بنده اول از همه از شما تشکر میکنم بابت سوال دقیق و به جایی که فرمودید،ثانیا قطعی اینترنت یک تصمیم ملی بوده، تصمیم کارشناسی بوده و اتفاقا از وقتی که این اقدام هرچند دیرهنگام رخ داده، بنده پیام های زیادی از طرف ملت بزرگ ایران دریافت کردم که همگی خواستار این تصمیم بودند و از بنده و دوستان من،مکررا درخواست میشد که این اقدام را جهت رفاه حال مردم بزرگ انجام دهیم ثالثا عوامل آشوب زا،از این فضا جهت پیشبرد اهداف خود استفاده می نمودند که بنده علاوه بر این طرح، طرح دیگری درخصوص بستن همه بزرگراه ها و خیابان های کشور ارائه نمودم که دیگر خیابان ها نیز جولان گاه این عوامل نباشد که متاسفانه با توطئه عوامل نفوذی این طرح لغو شد.</p>
      <p>-میشود نظرتان را درباره فضای مجازی بفرمایید؟</p>
      <p>بنده میخواهم از این فرصت استفاده کرده و سوالی را مطرح نمایم، اصلا فضای مجازی می خواهیم چکار؟ مگر در دهه شصت اینترنت بود؟ مراکز اینترنت دردست دشمنان این ملت و نظام هست و فرماندهانی دارد که آنرا هدایت می نمایند. ما برای استقلال این ملت،نشان دادیم که از هیچ حرکتی دریغ نخواهیم کرد،اینترنت را دشمن بوجود آورده که به ما تهاجم کند، ما با این اقدام هم جلوی تهاجم فرهنگی را گرفتیم و بنده شخصا خودم از رسانه ملی بارها دیدم که مردم میگفتند از وقتی که اینترنت قطع شده،بیشتر به خانواده خود میرسند و بهتر درس میخوانند.<br/>پس بطور خلاصه ما می توانیم هم مشکل تجاوز و هم مشکل درس نخواندن و حتی مشکلات خانوادگی را نیز کاهش دهیم.</p>
      <p>-آقای دکتر درمورد بنزین چی؟ چرا اونو گرون کردین؟</p>
      <p>-درمورد قضیه بنزین هم به همین شکل،بنده میخواهم از مردم عزیزمان بپرسم بنزین میخواهیم چکار؟ خود مردم گلایه های متعددی درمورد ترافیک داشتند، ساعتهای زیادی را مردم در ترافیک حرام می نمودند و ما کاری کردیم که دیگر ترافیکی نباشد، ایضا مردم گلایه داشتند از وضع آلودگی هوا، که بنده از مردم شریف مان می پرسم آیا میخواستید آلودگی هوا از بین برود؟ به همین قدر هم دلخوش نباشید، ما مشکل کم تحرکی و چاقی مردم عزیزمان را نیز با همین طرح ازبین خواهیم برد.پس این سه هدف که از وعده های اعلام نشده ما بود را با این اقدام کارشناسانه برآورده نمودیم.ان شاءالله همانطور که درمورد یارانه ها توانستیم کاری کنیم که مردم احتیاجی به آن نداشته باشند درمورد دیگر چیزها هم با کمک و بصیرت مردم شریف بتوانیم موفق شویم.</p>
      <p>-خیلی هم عالی، آقای دکتر درباره حوزه تخصصی خودتان،گاهی برخی درگوشه و کنار صحبت هایی میکنند که گلایه مندند، میشود از کارنامه خودتان هم برای شنوندگان بفرمایید؟</p>
      <p>-بنده اصلا نمیفهمم! مگر مشکل ما سانسور است؟ مشکل کشور ما اقتصاد است نه سانسور، عوامل نفوذی،هرچند وقت یکبار بجای حل مشکلات اقتصادی مردم به سانسور و غیره مثلا ورزشگاه رفتن بانوان می پردازند، یا حتی مدل موی جوانان، میخواهم مجددا بپرسم که مشکل ما مدل موی جوانان ماست؟یا حتی اینترنت، مشکل مملکت ما اینترنت است یا اقتصاد؟ ما باید مشکلات اقتصادی را حل کنیم.</p>
      <p>-آقای دکتر،درمورد فیلترینگ میشود بفرمایید چطور انقدر درزمینه فیلترینگ پیشرفت کردیم؟<br/>-فیلترینگ ما هدفمند است،گاهی بدلیل تهاجم فرهنگی که سابقا سایتها را یکی یکی فیلتر میکردیم که دیدیم دشمن بسیار بیشتر دارد فعالیت میکند و زمینه ترویج گناه دربین جوانان را ایجاد کرده،پس تصمیم گرفتیم فیلترینگ هوشمند انجام دهیم و درنسل بعدی،دیدیم فیلتر هم کفایت این حجم از خباثت دشمن را ندارد پس کلا زدیم اینترنت را قطع کردیم! گاهی فیلترینگ بخاطر به گناه نیفتادن جوانان و گاهی هم به خاطر حمایت از تولیدملی انجام میشود.</p>
      <p>-درمورد همین تولید ملی، میشود بفرمایید کدام محصول و چرا فیلتر کردید؟</p>
      <p>-مثلا بنده چرا تا وقتی که سروش و امثال ذلک هستند باید از تلگرام که باز ساخته دست دشمن هست استفاده کنم؟ جوانان برومند کشورمان توانسته اند سروش اختراع کنند که بحمدلله هزاردفعه پاک تر و سالم تر و امن تر از محیط گناه آلود تلگرام می باشد.ما باید کاری کنیم که هر ایرانی یک سروش داشته باشد.آنقدر از سروش و دیگر محصولات ملی استفاده کنیم تا مانند صنعت خودرو به خودکفایی برسیم.البته لازم است خاطرنشان کنم که حتی با وجود قطعی اینترنت،پیام رسانهای ملی ما مانند سروش بازهم فعالیت میکردند که این نشان از پاکی ذاتی این نرم افزارهای امن و البته آزادی دارد.پس اگر کسی منتقد آزادی است حتما باید آب و صابون بیاوریم و صورتش را بشوییم.</p>
      <p>-درمورد خودکفایی فرمودید،باتوجه به تاکیدات تکیه به توان داخل،از خودکفایی درسانسور برامون بفرمایید</p>
      <p>- بنده بعنوان خادم ملت شریف ایران مفتخرم اعلام کنم که از همان روزهای اول ما در صنعت فیلترینگ به خودکفایی کامل رسیده بودیم و ما سالهاست اینکار را انجام داده و باید این دانش را به نسل های بعدی هم انتقال دهیم و حتی میتوانیم درراستای اقتصاد مقاومتی،صادرات سانسورچی نیز داشته باشیم.</p>
      <p>-درمورد دیگر وجوه فیلترینگ مثل تایید یا ردصلاحیت کاندیداها، از آثار و برکات تون هم برامون بگید</p>
      <p>-درشرایط حساس کنونی،ما نیازمند تشخیص افراد باصلاحیت برای اداره امور کشور هستیم و قطعا هیچ عقل سلیمی نمی پذیرد که بگذاریم هرکسی که آمد مسئولیت بپذیرد و نهایتا این ملت همیشه درصحنه ایران هستند که خودشان تصمیم می گیرند چه کسی را انتخاب کنند. دراین راستا ما این اقدامات را انجام میدهیم تا روز به روز مشکلات مردم عزیزمان حل شود و بحمدلله هر روزی که میگذرد ما یک گشایش داریم.</p>
      <p>بنده در انتها قصد دارم یک تشکر و یک عذرخواهی از ملت بزرگ ایران داشته باشم،تشکر بابت ایستادگی و عذرخواهی بابت کم کاری های بنده و همکاران بنده که ان شاءالله بتوانیم روزی شایسته ملت ایران کار کنیم.</p>
      <p>-واقعا این حجم از خلوص شما برای همه ما بی نظیر است و ان شاءالله خدا شما و امثال شما را برای ما حفظ کند.<br/><br/>پی نوشت:<br/>البته لازم به ذکر است که حذف یارانه بنزین به مصرف کار عقلانی است( به دلیل مصرف نابرابر اقشار مختلف) ولی امیدواریم باعث بهبود وضع مردم باشد و هر ایرانی سهمی از بنزین داشته باشد...</p>
    </article>
  </body>
</html>