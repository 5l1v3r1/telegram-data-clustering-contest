<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sanjay-raut-tweet-on-devendra-fadnavis-ajit-pawar-oath-said-accidental-swearing-2865451.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T01:47:53+00:00"/>
    <meta property="og:title" content="फडणवीस-अजित शपथ पर संजय राउत का नया ट्वीट, कहा- 'एक्सीडेंटल शपथ ग्रहण'"/>
    <meta property="og:description" content="महाराष्ट्र में हुए आश्चर्यजनक उलटफेर में शनिवार को बीजेपी के देवेंद्र फडणवीस की मुख्यमंत्री के रूप में वापसी हुई जबकि राष्ट्रवादी कांग्रेस पार्टी (एनसीपी) के नेता अजित पवार ने उपमुख्यमंत्री पद की शपथ..."/>
  </head>
  <body>
    <article>
      <h1>फडणवीस-अजित शपथ पर संजय राउत का नया ट्वीट, कहा- 'एक्सीडेंटल शपथ ग्रहण'</h1>
      <address><time datetime="2019-11-24T01:47:53+00:00">24 Nov 2019, 01:47</time> by <a rel="author">नई दिल्ली, लाइव हिन्दुस्तान टीम</a></address>
      <p>महाराष्ट्र में हुए आश्चर्यजनक उलटफेर में शनिवार को बीजेपी के देवेंद्र फडणवीस की मुख्यमंत्री के रूप में वापसी हुई जबकि राष्ट्रवादी कांग्रेस पार्टी (एनसीपी) के नेता अजित पवार ने उपमुख्यमंत्री पद की शपथ ली। यह घटनाक्रम ऐसे समय हुआ जब कुछ घंटे पहले ही कांग्रेस और एनसीपी ने शिवसेना प्रमुख उद्धव ठाकरे के नेतृत्व में सरकार बनाने पर सहमति बनने की घोषणा की थी। इस पर शिवसेना नेता संजय राउत ने रविवार सुबह ट्वीट कर कहा, यह 'एक्सीडेंटल शपथ ग्रहण' है।</p>
      <p>शिवसेना नेता संजय राउत ने शनिवार को दावा कि महाराष्ट्र में सरकार बनाने को लेकर भाजपा से हाथ मिलाने के लिये एनसीपी नेता अजित पवार को 'ब्लैकमेल' किया गया। राउत ने कहा कि अजित पवार राकांपा के खेमे में लौट सकते हैं।</p>
      <p>राउत ने संवाददाताओं से कहा, 'राकांपा नेता धनंजय मुंडे से संपर्क किया गया है। अजित पवार भी लौट सकते हैं (एनसीपी के खेमे में)। हमारे पास इस बारे में जानकारी है कि किस तरह अजित पवार को ब्लैकमेल किया गया और जल्द ही इसका खुलासा हो जाएगा। मुंडे के बारे में बताया जा रहा है कि वह अजित पवार का समर्थन कर रहे हैं। उनसे किसी तरह का संपर्क नहीं हो पा रहा। बताया जाता है कि वह पिछले कुछ दिनों से फड़णवीस के संपर्क में थे। मुंडे पर्ली विधानसभा सीट से निर्वाचित हुए हैं, जहां उन्होंने अपनी चचेरी बहन एवं भाजपा नेता पंकजा मुंडे को विधानसभा चुनाव में हराया था। राउत ने कहा, ''नयी सरकार का गठन सुबह सात बजे हुआ। अंधेरे की आड़ में सिर्फ पाप किये जाते हैं।</p>
      <p>
        <b>अजित पवार ने शिवसेना की पीठ में छुरा घोंपा: राउत</b>
      </p>
      <p>शिवसेना के वरिष्ठ नेता संजय राउत ने शनिवार को कहा कि एनसीपी नेता अजित पवार ने महाराष्ट्र में सरकार बनाने के लिए भाजपा से हाथ मिला कर शिवसेना की पीठ में छुरा घोंपा है। राउत ने यहां पत्रकारों से यह भी कहा कि राज्य अजित पवार को उनके इस कृत्य के लिए कभी माफ नहीं करेगा। उन्होंने कहा, 'अजित पवार ने शिवसेना की पीठ में छुरा घोंपा है। सरकार बनाने के लिए भाजपा से हाथ मिलाना विश्वासघात है।' राउत ने कहा, 'अजित पवार के फैसले में राकांपा प्रमुख शरद पवार की मंजूरी नहीं है।' उन्होंने कहा कि शरद पवार और शिवसेना प्रमुख उद्धव ठाकरे जल्द ही एक संयुक्त संवाददाता सम्मेलन को संबोधित करेंगे। <br/> </p>
    </article>
  </body>
</html>