<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594013/%E2%80%98%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%B0%E0%A6%BE-%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%B0-%E0%A6%95%E0%A6%BE%E0%A6%9B%E0%A7%87-%E0%A6%B8%E0%A6%82%E0%A6%96%E0%A7%8D%E0%A6%AF%E0%A6%BE-%E0%A6%9B%E0%A6%BE%E0%A7%9C%E0%A6%BE-%E0%A6%95%E0%A6%BF%E0%A6%9B%E0%A7%81%E0%A6%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T01:30:00+00:00"/>
    <meta property="og:title" content="‘প্রবাসী শ্রমিকরা রাষ্ট্রের কাছে সংখ্যা ছাড়া কিছুই নয়’"/>
    <meta property="og:description" content="বিদেশে গৃহকর্মী না পাঠিয়ে দক্ষ শ্রমিক পাঠানোর আহ্বান জানিয়েছে নারীকর্মীদের নিয়ে কাজ করা বিভিন্ন সংগঠনের প্রতিনিধিরা। তারা বলেন, মন্ত্রীর বক্তব্যেই প্রকাশ পেয়েছে, যে প্রবাসী শ্রমিকদের কোন দৃষ্টিতে দেখা হয়। যাদের রেমিটেন্সের টাকায় দেশ চলে, তাদের জীবন রাষ্ট্রের কাছে একটি সংখ্যা ছাড়া আর..."/>
  </head>
  <body>
    <article>
      <h1>‘প্রবাসী শ্রমিকরা রাষ্ট্রের কাছে সংখ্যা ছাড়া কিছুই নয়’</h1>
      <address><time datetime="2019-11-24T01:30:00+00:00">24 Nov 2019, 01:30</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/88e2f706e9a6dd0f7cd79e480cb5e491-5dd9de4f37536.jpg"/>
      </figure>
      <p>বিদেশে গৃহকর্মী না পাঠিয়ে দক্ষ শ্রমিক পাঠানোর আহ্বান জানিয়েছে নারীকর্মীদের নিয়ে কাজ করা বিভিন্ন সংগঠনের প্রতিনিধিরা। তারা বলেন, মন্ত্রীর বক্তব্যেই প্রকাশ পেয়েছে, যে প্রবাসী শ্রমিকদের কোন দৃষ্টিতে দেখা হয়। যাদের রেমিটেন্সের টাকায় দেশ চলে, তাদের জীবন রাষ্ট্রের কাছে একটি সংখ্যা ছাড়া আর কিছুই নয়।</p>
      <p>নারীবাদী সামাজিক সংগঠন সাংগাত আয়োজিত ‘অভিবাসী নারী শ্রমিক: সুরক্ষা, নিরাপত্তা ও অধিকার এবং আমাদের করণীয়’ শীর্ষক একটি শান্তি বৈঠকে অংশগ্রহণকারীরা এসব কথা বলেন। শনিবার (২৩ নভেম্বর) দুপুরে রাজধানীর এলিফ্যান্ট রোডে দীপনপুর বুক ক্যাফেতে এই শান্তি বৈঠক অনুষ্ঠিত হয়।</p>
      <p>বক্তারা অভিযোগ করেন, পৃথিবীর অন্যান্য দেশ যেখানে ন্যুনতম ৫০০ ডলার মজুরি ও নিরাপত্তা নিশ্চিত না করে নারীকর্মী পাঠায় না, সেখানে বাংলাদেশ সরকার ২০০ ডলারেই নারীকর্মীদের সৌদি আরবে পাঠাচ্ছে। তাদের কোনও নিরাপত্তাও নিশ্চিত করা হচ্ছে না। আমাদের দেশের নতজানু মনোভাবই আমাদের শ্রমিকদের নির্যাতিত হওয়ার প্রধান কারণ।</p>
      <p>বক্তরা বলেন, বাংলাদেশ থেকে ১৭০টি দেশে শ্রমিক পাঠানো হয়। এরমধ্যে মাত্র দুটি দেশের সঙ্গে দ্বিপাক্ষিক চুক্তি আর ১০টি দেশের সঙ্গে সমঝোতা রয়েছে। বক্তারা প্রবাসী কর্মীদের সুরক্ষার জন্য অন্যান্য দেশের সঙ্গেও দ্বিপাক্ষিক চুক্তির দাবি জানান।</p>
      <p>সভায় দুবাই ফেরত নারীকর্মী নাদিরা বেগম বলেন, বাসা-বাড়িতে কাজ করতে গিয়ে বিভিন্ন সময় মারধরের শিকার হয়েছি। সেখানে খাবার ঠিকমতো দেয় না, বেতনও কম দেয়। কিন্তু বাইরে থেকে কাজ করলে বেতনও বেশি পাওয়া যায়, কষ্টও হয় না।</p>
      <p>তিনি আরও বলেন, দেশের বাইরে যাওয়ার সঙ্গে সঙ্গে দালালরা পাসপোর্ট নিয়ে নেয়। তাছাড়া বাংলাদেশি দূতাবাসের সহযোগিতাও পাওয়া যায় না। এরকম অবস্থায় বাইরে থেকে কাজ করতে গেলে পুলিশের হাতে ধরা পড়ার ঝুঁকি থাকে।</p>
      <p>সভায় সভাপতিত্ব করেন সাংগাত বাংলাদেশের কোর কমিটির সদস্য ও নিজেরা করির সমন্বয়ক খুশী কবির। তিনি প্রবাসী নারীকর্মীদের ওপর নির্যাতন বন্ধে আগামী দিনে আরও কর্মসূচি হাতে নেওয়ার প্রস্তাবনা দিয়ে বৈঠক শেষ করেন।</p>
      <p>শান্তি বৈঠকে আরও উপস্থিত ছিলেন সাংগাত বাংলাদেশের কোর কমিটির সদস্য ও প্রাগ্রস্বরের নির্বাহী পরিচালক ফওজিয়া খোন্দকার ইভা। ধারণাপত্র পাঠ করেন বাংলাদেশ নারী শ্রমিক কেন্দ্রের গবেষক মুশফিকা লাইজু। এছাড়া জেসিয়া খাতুন, হাসনাত কাইয়ুম, বহ্নিশীখা জামালি, শম্পা বসু প্রমুখ উপস্থিত ছিলেন।</p>
      <p> </p>
      <footer>/এসও/টিটি/</footer>
    </article>
  </body>
</html>