<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/pazar-cesnisi-15626yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Pazar Çeşnisi"/>
    <meta property="og:description" content="Nilüfer Belediye Başkanı Turgay Erdem söyleşisinin ardından Nilüfer Sitesi'nin eski yöneticisi Metin Oran ulaştı.Oran, Nilüfer'in..."/>
  </head>
  <body>
    <article>
      <h1>Pazar Çeşnisi</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Mustafa Özdal</a></address>
      <p><b>Nilüfer Belediye Başkanı Turgay Erdem</b> söyleşisinin ardından Nilüfer Sitesi'nin eski yöneticisi <b>Metin Oran</b> ulaştı.</p>
      <p>Oran, Nilüfer'in en büyük kentsel dönüşüm projesini hayata geçirmek için öncülük yapan isimlerden biri.</p>
      <p>Oran, Erdem'in kentsel dönüşüm sözlerini eleştirmiş.</p>
      <p>Önce Oran'ın iletisini paylaşayım:</p>
      <p>“Başkan'ın '<b>Nilüfer'in kentsel dönüşüme ihtiyacı yok'</b> sözleri gerçekçi değil. Bakın 1999 depremi, Mudanya'daki çok sayıda binayı oturulamaz hale getirdi. Ayrıca Ataevler'de Akpınar ve Nilüfer Sitesi'nde oturulamaz raporları alındı. Nasıl olur da Başkan, <b>'Nilüfer'de sorun yok</b>' der. Bizim ve başka sitelerin 1999'daki depremden kaynaklı hasar raporları ellerinde. Nilüfer, deprem kuşağında ve maalesef zemini bataklık. 1980'li yıllarda 40 cm temelle killi toprak çıkarılmadan 5 ve 8 katlı siteler yapılmış. Bu binalar 1999 depreminde çok hasar gördü. Bunlara nasıl sağlam denilebilir? Beton kapasitesi C/6 tretuvar betonu ve el karması. Bugün yapılan ise C/40 veya C/50. C/6 ile C/10 arasında beton kullanılan binalar yenilenmeli. Turgay Başkan'dan beklentimiz, binaları yıkılan Nilüferlilere yardımcı olmasıdır. İnanıyorum ki gerekeni yapacaktır. Yöntem tartışılır ancak<b> Nilüfer'deki deprem riski 20 yıl öncesine göre çok artmıştır.</b> Bunu da ben değil bilim insanları söylüyor. ”</p>
      <p>***</p>
      <p>Oran'ın iletisini paylaşmakla birlikte Erdem'in kentsel dönüşümle ilgili sözlerini biraz daha açmakta fayda var.</p>
      <p>Erdem'in asıl vurgulamak istediği, Nilüfer'deki yapıların birçoğunun <b>yeni</b> olduğu, <b>'rant</b>' uğruna yoğunluğu arttırılmış çok sayıda binanın inşa edildiği ve Yıldırım ile Osmangazi gibi eski yapıların yoğunlukta olduğu ilçeler dururken kentsel dönüşüm projelerinin yüzde 90'ının Nilüfer'de hayata geçmesinin yanlışlığı.</p>
      <p>Ancak yine de Oran'ın da ifade ettiği gibi Nilüfer'de de deprem riski bulunan çok sayıda bina var ve ayrıca uzmanlar, ilçenin bazı bölgelerinin  zemin açısından sorunlu olduğunu ifade ediyor.</p>
      <p>O halde, Nilüfer'de yoğunluğu artıracak kentsel dönüşümler yerine, <b>Büyükşehir Belediye Başkanı Alinur Aktaş</b>'ın savunduğu ve Erdem'in de itiraz etmediği <b>uydu kentler</b>, galiba en iyi çözüm.</p>
      <p>***</p>
      <p>3 gündür '<b>Külliye'ye giden CHP'li' </b>iddiasını tartışıp duruyoruz.</p>
      <p>Yazımı kaleme aldığım dakikalarda konu netliğe kavuşmuştu.</p>
      <p>Külliye'ye yakın bir haber haber kaynağının ortaya attığı iddia, ispata muhtaç olduğu için <b>kabul görmedi.</b></p>
      <p>Ancak bu konu kuşkusuz burada kapanmayacaktır.</p>
      <p><b>Muharrem İnce,</b> bu hadise üzerinden iddiayı doğrulayan <b>Kılıçdaroğlu</b>'nu köşeye sıkıştırmaya çalışacak ve kurultayda koz olarak kullanacak.</p>
      <p>Hatta kullanmaya başladı bile.</p>
      <p>Ve öyle anlaşılıyor ki krizden 2 isim güçlenerek çıkıyor, 2 isim de zor duruma düşüyor.  </p>
      <p>Olayın mağlupları iddiayı kamuoyuna duyuran <b>Rahmi Turan</b> ve iddiayı doğrulayan <b>Kılıçdaroğlu </b>ise olayın galipleri de mağdur görünümündeki <b>Erdoğan </b>ve <b>İnce</b>'dir.</p>
      <p>***</p>
      <p>Haber kaynağının her dediği yazılır mı?</p>
      <p>Çok güvenliyse neden olmasın?</p>
      <p>Ancak Rahmi Turan gibi yılların gazetecisi o çok güvendiği haber kaynağının iddiasını yazdı diye belki de meslek yaşamının en zor günlerini yaşıyor.</p>
      <p>
        <b>Demek ki bazı durumlarda kaynağın güvenilir olması bile yetmiyormuş.</b>
      </p>
      <p>***</p>
      <p>Külliye'ye giden CHP'li iddiası, yıllar önce yaşadığım bir deneyimi hatırlattı bana.</p>
      <p>Başka bir gazetede çalışırken, CHP'li yöneticilerin<b> Prof. Dr. Merih Yurtkuran</b>'a Bursa Büyükşehir Belediye Başkan adaylığı teklif ettiğini yazmıştım.</p>
      <p>Üstelik haberim, Külliye'ye giden CHP'li iddiası gibi sadece duyuma dayanmıyordu.</p>
      <p>Teklifi teyit ettirdiğim Merih Yurtkuran'ın açıklamasını da yazmıştım.</p>
      <p>Manşetten giren  haberden sonra deyim yerindeyse kıyamet koptu.</p>
      <p>CHP'li yöneticiler yalanlama üzerine yalanlama yayınladılar.</p>
      <p>Daha sonra unutuldu gitti bu haber ama o günlerde başımı ağırtmıştı.</p>
      <p>Yani, iddia sahibinin açıklamasına dayanan bir haber bile gazeteciyi zor duruma sokabiliyor.</p>
      <p>
        <b>Zor zanaat.</b>
      </p>
      <p>****</p>
      <p><b>Milli Eğitim Bakanı Ziya Selçuk</b>, liselerde ikmal ve sınıfta kalma uygulamalarının yeniden hayata geçirileceğini açıkladı.</p>
      <p>O halde yıllar önce değişen sistem geri geliyor.</p>
      <p>Yani eğitimde eskiye dönülüyor.</p>
      <p>Ekonomisi ve demokrasisi gelişmiş tüm ülkeler, bunu yüz yıllardır  eğitime verdiği öneme borçlular.</p>
      <p>
        <b>Duble yollar inşa edebilir, otoyollar yapabilirsiniz ama iyi bir eğitim sistemi inşa edemedikten sonra, nafile.</b>
      </p>
    </article>
  </body>
</html>