<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112595"/>
    <meta property="og:site_name" content="MGR Online"/>
    <meta property="article:published_time" content="2019-11-24T01:22:00+00:00"/>
    <meta property="og:title" content="ฮือฮา! ภาพ “ลุงตู่ถือหอกเหยียบจมูกยักษ์-โดราเอมอนโต้คลื่น” เต็มผนังโบสถ์วัดดังสุโขทัย"/>
    <meta property="og:description" content="สุโขทัย - ใครเห็นเป็นต้องวนดูแล้วดูอีก..ภาพจิตรกรรมฝาผนังปริศนาธรรมวัดอดีตพระเกจิดังสุโขทัย มีทั้งการ์ตูนจดหมายเหตุ คสช.ลุงตู่ถือหอกสาย RPG เหยียบจมูกยักษ์-โดราเอมอนผิวปากโต้คลื่น-ไจแอนท์ขี่คอโนบิตะ สะท้อนสังคม"/>
  </head>
  <body>
    <article>
      <h1>ฮือฮา! ภาพ “ลุงตู่ถือหอกเหยียบจมูกยักษ์-โดราเอมอนโต้คลื่น” เต็มผนังโบสถ์วัดดังสุโขทัย</h1>
      <address><time datetime="2019-11-24T01:22:00+00:00">24 Nov 2019, 01:22</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011647602.JPEG"/>
      </figure>
      <p>
        <b>สุโขทัย - ใครเห็นเป็นต้องวนดูแล้วดูอีก..ภาพจิตรกรรมฝาผนังปริศนาธรรมวัดอดีตพระเกจิดังสุโขทัย มีทั้งการ์ตูนจดหมายเหตุ คสช.ลุงตู่ถือหอกสาย RPG เหยียบจมูกยักษ์-โดราเอมอนผิวปากโต้คลื่น-ไจแอนท์ขี่คอโนบิตะ สะท้อนสังคม</b>
      </p>
      <figure>
        <iframe src="https://www.youtube.com/embed/mxM81ZBResA" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011647603.JPEG"/>
      </figure>
      <p>ศรัทธาชาวพุทธ ตลอดจนนักท่องเที่ยวที่เดินทางไปทำบุญที่วัดฤทธิ์ศิริราษฎร์เจริญธรรม หรือวัดน้อย หมู่ 4 ต.บ้านสวน อ.เมืองสุโขทัย จะพบว่าในพระอุโบสถหลังใหญ่สวยงามของวัดนอกจากมีจิตรกรรมฝาผนังบอกเล่าเรื่องราวพุทธประวัติตอนชนะมาร ยังมีภาพวาดสอดแทรกปริศนาธรรมกับคติสอนใจ เป็นภาพการ์ตูนลุงตู่ พล.อ.ประยุทธ์ จันทร์โอชา นายกรัฐมนตรี สวมชุดนักรบไทยโบราณ มือขวาถือหอก มือซ้ายถือดาบ หลังสะพายจรวด RPG กับธง “คสช.” ยืนเหยียบบนจมูกยักษ์ โดยเท้าข้างหนึ่งแหย่เข้าไปในจมูกยักษ์ด้วย สร้างความสนใจแก่ผู้พบเห็นอย่างมาก<br/><br/>พระครูสมุห์สำรวย ปุณญกาโม เจ้าอาวาสวัดฤทธิ์ศิริราษฎร์เจริญธรรม เปิดเผยว่านอกจากภาพนายกฯประยุทธ์สวมชุดนักรบ ยืนเหยียบจมูกยักษ์แล้ว บนผนังโบสถ์ก็ยังมีภาพการ์ตูนโดราเอมอนผิวปากขี่กระดานโต้คลื่น กับโดราเอมอนใบหน้าวิตกกังวลห้อยเกาะตรงหนวดยักษ์ และภาพวาดไจแอนท์สบายใจขี่คอโนบิตะที่กำลังเข่าทรุดบนจมูกยักษ์ พร้อมข้อความระบุ “ไม่แบกก็ไม่หนัก” ทั้งหมดล้วนเป็นปริศนาธรรมกับคติสอนใจ ดึงดูดให้เด็กๆ และผู้ปกครองเห็นแล้วก็อยากที่จะรู้ความหมาย และใฝ่ในธรรมด้วย</p>
      <figure>
        <img src="https://mpics.mgronline.com/pics/Images/562000011647601.JPEG"/>
      </figure>
      <p>นายนพรัตน์ ดิษฐ์บ้านไร่ หรือช่างตาล อายุ 40 ปี ผู้วาดภาพดังกล่าว เปิดเผยว่า สำหรับภาพไจแอนท์ขี่คอโนบิตะอย่างสบายใจนั้น ไจแอนท์หมายถึงตัวปัญหา โนบิตะคือคนอ่อนแอชอบแบกภาระที่ไม่ใช่ของตัวเอง เสมือนคนยุคนี้ที่วุ่นวายสาละวนอยู่ในโลกโซเชียลฯ กับเรื่องดารา การเมือง ปัญหาต่างๆ จนเกิดภาวะความเครียด ถูกยักษ์กลืนกินเป็นโรคซึมเศร้า บางคนถึงขั้นฆ่าตัวตาย ดังนั้นต้องรู้จักปล่อยวาง ไม่เก็บเอาปัญหาของคนอื่นมาคิดให้วุ่นวายใจ “ไม่แบกก็ไม่หนัก”<br/><br/>ส่วนโดราเอมอนผิวปากขี่กระดานโต้คลื่น หมายถึงคนที่กำลังดิ้นรนต่อสู้ มุ่งไปสู่ความสำเร็จด้วยตัวเองอย่างมีความสุขและภาคภูมิใจ แต่โดราเอมอนอีกตัวใบหน้าวิตกกังวล ห้อยเกาะตรงหนวดยักษ์นั้นขี้เกียจ ชอบอาศัยบารมีของผู้มีอำนาจ คอยแต่จะเกาะขอเขากินตลอดเวลา</p>
      <figure>
        <img src="https://mpics.mgronline.com/pics/Images/562000011647604.JPEG"/>
      </figure>
      <figure>
        <img src="https://mpics.mgronline.com/pics/Images/562000011647605.JPEG"/>
      </figure>
      <p>ขณะที่ภาพลุงตู่สวมชุดนักรบโบราณ มือถือหอกถือดาบ หลังสะพายจรวด RPG กับธง “คสช.” ยืนเหยียบบนจมูกยักษ์ โดยเท้าข้างหนึ่งแหย่เข้าไปในจมูกเพื่อไม่ให้ยักษ์หายใจได้สะดวก พร้อมกับมีเลื่อยโซ่ยนต์วางอยู่ใกล้ๆ เพื่อจะใช้ตัดเขี้ยวยักษ์ด้วยนั้น เป็นภาพจดหมายเหตุที่วาดเสร็จในยุค คสช.<br/><br/>“ผมจบแค่ ม.6 แต่ชอบวาดภาพมาตั้งแต่เด็ก อาศัยครูพักลักจำ ใครเก่งผมก็ไปขอวิชาเขามาฝึกฝน และภาพทั้งหมดในโบสถ์วัดฤทธิ์ฯแห่งนี้ ผมก็วาดคนเดียว โดยใช้เวลา 1 ปีเต็มจึงแล้วเสร็จ” ช่างตาลกล่าว</p>
      <figure>
        <img src="https://mpics.mgronline.com/pics/Images/562000011647606.JPEG"/>
      </figure>
      <figure>
        <img src="https://mpics.mgronline.com/pics/Images/562000011647607.JPEG"/>
      </figure>
      <p>สำหรับวัดฤทธิ์ศิริราษฎร์เจริญธรรม วัดเก่าแก่แห่งนี้ “หลวงพ่อสัมฤทธิ์ เทวะ” สุดยอดพระเกจิแห่งเมืองสุโขทัย อดีตเจ้าอาวาสท่านได้ทำการบูรณะขึ้นใหม่อีกครั้งเมื่อ 150 ปีที่ผ่านมา หลังกลับจากร่ำเรียนวิชาอาคมกับเจ้าประคุณสมเด็จพุฒาจารย์โต พรหมรังสี ที่วัดระฆังโฆสิตารามฯ<br/><br/>และต่อมาหลวงพ่อห้อม อมโร อดีตเจ้าอาวาสวัดคูหาสุวรรณ จ.สุโขทัย และหลวงพ่อซวง อภโย อดีตเจ้าอาวาสวัดชีปะขาว จ.สิงห์บุรี พระเกจิชื่อดังทั้งสองท่าน ก็ได้มาฝากตัวเป็นลูกศิษย์เรียนวิชากับหลวงพ่อสัมฤทธิ์ เทวะ ที่วัดฤทธิ์ศิริราษฎร์เจริญธรรมแห่งนี้ด้วย</p>
      <figure>
        <img src="https://mpics.mgronline.com/pics/Images/562000011647611.JPEG"/>
      </figure>
      <figure>
        <img src="https://mpics.mgronline.com/pics/Images/562000011647609.JPEG"/>
      </figure>
      <figure>
        <img src="https://mpics.mgronline.com/pics/Images/562000011647610.JPEG"/>
      </figure>
      <figure>
        <img src="https://mpics.mgronline.com/pics/Images/562000011647608.JPEG"/>
      </figure>
      <figure>
        <img src="https://mpics.mgronline.com/pics/Images/562000011647612.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112595"/>
      </related>
    </article>
  </body>
</html>