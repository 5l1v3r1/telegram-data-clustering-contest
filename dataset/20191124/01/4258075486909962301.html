<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/former-cia-officer-jailed-for-spying-on-behalf-of-china-1.1074510"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T01:03:33+00:00"/>
    <meta property="og:title" content="জেল প্রাক্তন সিআইএ কর্তার"/>
    <meta property="og:description" content="২০০৭ সালে সিআইএ ছেড়ে হংকং চলে যান ৫৫ বছর বয়সি জেরি চুয়ান শিং।"/>
  </head>
  <body>
    <article>
      <h1>জেল প্রাক্তন সিআইএ কর্তার</h1>
      <address><time datetime="2019-11-24T01:03:33+00:00">24 Nov 2019, 01:03</time> by <a rel="author">সংবাদ সংস্থা</a></address>
      <p>চিনের হয়ে গুপ্তচরবৃত্তির অপরাধে দোষী সাব্যস্ত সিআইএ-র এক প্রাক্তন কর্তাকে ১৯ বছরের কারাদণ্ড দিল ভার্জিনিয়ার ফেডারেল কোর্ট। </p>
      <p>২০০৭ সালে সিআইএ ছেড়ে হংকং চলে যান ৫৫ বছর বয়সি জেরি চুয়ান শিং। ২০১০ সালে দুই চিনা গোয়েন্দা তাঁর কাছ থেকে সিআইএ-তে থাকার সময়ে পাওয়া গোপন তথ্য জানতে চান। বিনিময়ে তাঁকে এক লক্ষ ডলার ও আজীবন দেখভালের প্রতিশ্রুতি দেওয়া হয়। ২০১০ সাল থেকে ২০১৩ সাল পর্যন্ত জেরির ব্যাঙ্ক অ্যাকাউন্টে নিয়মিত হাজার হাজার ডলার জমা পড়তে থাকে। ‘ইস্টার্ন ডিসট্রিক্ট অব ভার্জিনিয়া’র অ্যাটর্নি বলেন, ‘‘জাতীয় নিরাপত্তা সংক্রান্ত তথ্য প্রকাশ না করার যে প্রতিশ্রুতি উনি করেছিলেন, তা রাখেননি। নিজের দায়িত্ব পালনে অটুট থাকার পরিবর্তে দেশকে বিক্রি করে দিয়েছেন, বিদেশি সরকারের গুপ্তচর হয়ে দেশের বিরুদ্ধে চক্রান্ত করেছেন। এত কিছুর পরেও তাঁর বিরুদ্ধে ওঠা অভিযোগ নিয়ে জিজ্ঞাসাবাদের সময়ে </p>
      <p>মিথ্যাচার করেছেন।’’ </p>
      <p>আদালত জানিয়েছে, ২০১২ সালের অগস্ট মাসে এফবিআই হাওয়াইয়ে জেরির হোটেলের ঘরে তল্লাশি চালিয়ে ঠিকানা লেখা একটি বই ও একটি দৈনিক কাজের তালিকা রাখা ডায়েরি খুঁজে পায়। ওই ডায়েরিতে ২০০৪ সালে সিআইএ-র হয়ে তিনি কী কী কাজ করেছেন, তার হাতে লেখা একটি তালিকা ছিল। আদালত জানিয়েছে, তথ্যগুলো খুবই গুরুত্বপূর্ণ ছিল। কারণ সেখানে সিআইএ-র সম্পদ, কর্মপরিকল্পনার জন্য বৈঠকের স্থান, ফোন নম্বর ও গোপন আস্তানার বিস্তারিত তথ্য ছিল। </p>
      <p>                               </p>
    </article>
  </body>
</html>