<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200962/%D9%81%D9%88%D8%AA%D8%A8%D8%A7%D9%84-%D9%87%D9%81%D8%AA-%D9%86%D9%81%D8%B1%D9%87-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%BE%D8%A7%D8%AF%D8%A7%D8%B4-%D9%82%D9%87%D8%B1%D9%85%D8%A7%D9%86%DB%8C-%D8%A2%D8%B3%DB%8C%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T01:07:00+00:00"/>
    <meta property="og:title" content="فوتبال هفت‌نفره در انتظار پاداش قهرمانی آسیا"/>
    <meta property="og:description" content="رییس انجمن فوتبال هفت نفره گفت: سال گذشته که تیم فوتبال هفت نفره در کیش قهرمان آسیا شد، وزارت ورزش و جوانان قول پاداش داده بود که متاسفانه با گذشت یک سال از قهرمانی تیم فوتبال هفت نفره، هنوز هیچ خبری از پاداش نیست."/>
  </head>
  <body>
    <article>
      <h1>فوتبال هفت‌نفره در انتظار پاداش قهرمانی آسیا</h1>
      <address><time datetime="2019-11-24T01:07:00+00:00">24 Nov 2019, 01:07</time> by <a rel="author">ظریفه ملک‌پور</a></address>
      <p>رییس انجمن فوتبال هفت نفره گفت: سال گذشته که تیم فوتبال هفت نفره در کیش قهرمان آسیا شد، وزارت ورزش و جوانان قول پاداش داده بود که متاسفانه با گذشت یک سال از قهرمانی تیم فوتبال هفت نفره، هنوز هیچ خبری از پاداش نیست.</p>
      <p>مصطفی الهی نسب در گفت وگو با ایسنا، افزود: سال گذشته که تیم فوتبال هفت‌نفره در مسابقات قهرمانی آسیا که به میزبانی کیش برگزار شد، علاوه بر پاداشی که فدراسیون برای قهرمانی تیم در نظر گرفته بود، وزارت ورزش و جوانان نیز قول پاداش برای قهرمانی تیم داده بود که متاسفانه با گذشته یکسال از قهرمانی تیم، بازیکنان نه پاداشی از فدراسیون دریافت کردند و نه وزارت ورزش و جوانان به قول خود عمل کرد. به هر صورت بازیکنان فوتبال هفت نفره همچنان منتظر دریافت پاداش خود هستند و این نگرانی را دارند که وضعیت پاداش قهرمانی آسیا آنها همانند سایر پاداش‌ها بلاتکلیف باقی بماند.</p>
      <p>وی درباره وضعیت تیم فوتبال هفت نفره گفت: با توجه به این که فوتبال هفت نفره پارالمپیکی نیست و فدراسیون نیز با کمبود بودجه مواجه است، فعلا برنامه خاصی برای این تیم پیش بینی نشده و اردوهای این تیم بعد از جام جهانی که تیرماه به میزبانی اسپانیا برگزار شد و به عنوان نایب قهرمانی رسید با تعطیلی مواجه شد و تا به امروز نیز اردوها تعطیل است.</p>
      <p>رییس انجمن فوتبال هفت نفره تصریح کرد: به دنبال رایزنی با چند اسپانسر هستیم تا با برگزاری مسابقات قهرمانی کشور مانع رها شدن تیم فوتبال هفت نفره هستیم. البته هنوز هیچ اسپانسری اعلام آمادگی نکرده و ما منتظر تزریق بودجه هستیم تا برنامه‌های خود را اجرا کنیم.</p>
      <p>الهی نسب در پایان خاطرنشان کرد: چون وضعیت این تیم تا پارالمپیک ۲۰۲۴ مشخص نیست، سعی داریم در صورت تامین اعتبارات تیم را در سال آینده به مسابقات قهرمانی جهان که به میزبانی اسپانیا یا ایتالیا برگزار می‌شود، اعزام کنیم تا تیم فوتبال هفت نفره از هم پاشیده نشود. با جوانگرایی که در تیم صورت گرفته حیف است که این تیم رها شود. البته ما از فدراسیون جهانی بارها تقاضای بازگشت فوتبال هفت نفره به بازیهای پارالمپیک کردیم که هنوز پاسخ مثبتی دریافت نکرده‌ایم. امیدوار هستیم که زودتر تیم به بازیهای پارالمپیک برگردد.</p>
      <p>انتهای پیام</p>
    </article>
  </body>
</html>