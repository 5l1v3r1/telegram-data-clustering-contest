<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/politics/news_539390/"/>
    <meta property="og:site_name" content="INNnews"/>
    <meta property="article:published_time" content="2019-11-24T01:41:36+00:00"/>
    <meta property="og:title" content="นายกฯนำคณะบินปูซานถกสุดยอดอาเซียนเกาหลี"/>
    <meta property="og:description" content="พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการก…"/>
  </head>
  <body>
    <article>
      <h1>นายกฯนำคณะบินปูซานถกสุดยอดอาเซียนเกาหลี</h1>
      <h2>นายกฯ นำคณะเดินทางร่วมประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 ปัดตอบสั่งการอะไรเพิ่มเติม -ปลื้มผลโพลชมไม่ด่างพร้อย</h2>
      <address>
        <time datetime="2019-11-24T01:41:36+00:00">24 Nov 2019, 01:41</time>
      </address>
      <p>พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนางนราพร จันทร์โอชา ภริยา และคณะ เดินทางจากท่าอากาศยานกองบิน 6 กรุงเทพมหานคร เพื่อเข้าร่วมการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 (2019 ASEAN-ROK Commemorative Summit) และการประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 (1st Mekong-ROK Summit) ระหว่างวันที่ 24 – 27 พฤศจิกายน 2562 ณ นครปูซาน สาธารณรัฐเกาหลี</p>
      <figure>
        <img src="https://www.innnews.co.th/wp-content/uploads/2019/11/%E0%B8%99%E0%B8%B2%E0%B8%A2%E0%B8%81%E0%B8%AF%E0%B8%99%E0%B8%B3%E0%B8%84%E0%B8%93%E0%B8%B0%E0%B8%9A%E0%B8%B4%E0%B8%99%E0%B8%9B%E0%B8%B9%E0%B8%8B%E0%B8%B2%E0%B8%9924-11-62-3.jpg"/>
      </figure>
      <p> </p>
      <p>โดยก่อนเดินทาง นายกรัฐมนตรี ได้ยิ้มและพยักหน้า หลังถูกถามว่าเห็นผลซุปเปอร์โพล ที่ชื่นชมนายกรัฐมนตรี ว่า มือสะอาด ไม่ด่างพร้อย-มีบารมี คุมผู้มีอิทธิพลได้ และยังชื่นชมนายสนธิรัตน์ สนธิจิรวงศ์<br/>รัฐมนตรีว่าการกระทรวงพลังงาน ว่าบริหารเก่ง และเชี่ยวชาญธุรกิจ รวมถึงไม่ตอบว่าการเดินทางไปร่วมประชุมที่เกาหลีในครั้งนี้ ได้สั่งการอะไรเพิ่มเติมอะไรหรือไม่ แต่ได้ยิ้มและส่ายหัวแทน</p>
      <figure>
        <img src="https://www.innnews.co.th/wp-content/uploads/2019/11/%E0%B8%99%E0%B8%B2%E0%B8%A2%E0%B8%81%E0%B8%AF%E0%B8%99%E0%B8%B3%E0%B8%84%E0%B8%93%E0%B8%B0%E0%B8%9A%E0%B8%B4%E0%B8%99%E0%B8%9B%E0%B8%B9%E0%B8%8B%E0%B8%B2%E0%B8%9924-11-62-5.jpg"/>
      </figure>
      <p> </p>
      <p>อย่างไรก็ตาม นางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า นายกรัฐมนตรี ได้ขอบคุณ ถือเป็นความร่วมมือของทุกภาคส่วน โดยรัฐบาลจะทำงานเพื่อชาติ ศาสนา และพระมหากษัตริย์ รวมถึงประชาชนต่อไป</p>
      <figure>
        <img src="https://www.innnews.co.th/wp-content/uploads/2019/11/%E0%B8%99%E0%B8%B2%E0%B8%A2%E0%B8%81%E0%B8%AF%E0%B8%99%E0%B8%B3%E0%B8%84%E0%B8%93%E0%B8%B0%E0%B8%9A%E0%B8%B4%E0%B8%99%E0%B8%9B%E0%B8%B9%E0%B8%8B%E0%B8%B2%E0%B8%9924-11-62-4.jpg"/>
      </figure>
      <p>ส่วนการประชุมสุดยอดอาเซียน-สาธารณรัฐเกาหลี สมัยพิเศษ ครั้งที่ 3 เป็นการประชุมระดับผู้นำ ระหว่างผู้นำอาเซียนกับประธานาธิบดีสาธารณรัฐเกาหลี ในโอกาสการครบรอบ 30 ปีของความสัมพันธ์อาเซียน-สาธารณรัฐเกาหลี โดยจะมีการทบทวนความสัมพันธ์และความร่วมมือระหว่างอาเซียน กับสาธารณรัฐเกาหลีในช่วง 30 ปีที่ผ่านมา และการกำหนดทิศทางในอีก 30 ปีข้างหน้า และประชุมผู้นำกรอบความร่วมมือลุ่มน้ำโขง-สาธารณรัฐเกาหลี ครั้งที่ 1 (1st Mekong-ROK Summit) ประกอบด้วยสมาชิก 6 ประเทศ คือ กัมพูชา สปป. ลาว เมียนมา เวียดนาม ไทย และสาธารณรัฐเกาหลี เพื่อส่งเสริมความร่วมมือในด้านการเมือง เศรษฐกิจ สังคม และวัฒนธรรม โดยให้ความสำคัญกับความร่วมมือเพื่อพัฒนาลุ่มน้ำโขงอย่างยั่งยืน และจะเดินทางกลับถึงท่าอากาศยานทหาร 2 (กองบิน 6) เวลา 18.30 น. ในวันพุธที่ 27 พฤศจิกายน 2562</p>
    </article>
  </body>
</html>