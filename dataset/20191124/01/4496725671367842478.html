<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700820-el-psc-nega-ara-que-vulgui-canviar-el-model-lingueistic.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="El PSC nega ara que vulgui canviar el model lingüístic"/>
    <meta property="og:description" content="Les crítiques al PSC pel model plurilingüe que ha de debatre ja arriben des de l'interior de les seves aliances. El secretari general d'Units per Avançar, Ramon Espadaler, va avisar que trencarà..."/>
  </head>
  <body>
    <article>
      <h1>El PSC nega ara que vulgui canviar el model lingüístic</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Redacció</a></address>
      <ul>
        <li>
          <b>Iceta assegura que la proposta del document marc del congrés només pretén “flexibilitzar” l’ús de la llengua a l’escola</b>
        </li>
        <li>
          <b>Nega la polèmica i l’atribueix a un problema de “comprensió lectora”</b>
        </li>
      </ul>
      <p>El primer secretari dels socialistes catalans, Miquel Iceta, va sortir ahir a desmentir les crítiques que ha rebut el document marc aprovat al setembre de cara al proper congrés i en el qual s’aposta per un model plurilingüe a l’escola que substitueixi l’actual immersió lingüística. Va negar que el partit vulgui canviar el model o abandonar la immersió lingüística a Catalunya, però sí que va matisar que pretén “flexibilitzar-lo”. “Hi haurà zones que necessitaran reforçar el català; d’altres, el castellà, i totes, segur, l’anglès”, va insistir. I és que, pel primer secretari del PSC, la polèmica no existeix. Segons ell, el problema el tenen els que critiquen el document marc, als quals va atribuir un problema de comprensió lectora. “Ningú hi trobarà un abandonament de la immersió; el que hi ha és una apel·lació a millorar la capacitat de l’escola”, va subratllar, apostant per donar més autonomia als mestres perquè, “des del punt de vista pedagògic”, marquin la pauta de cada centre.</p>
      <p>“No es poden confondre els instruments amb els objectius”, va concloure Iceta, que hi va afegir que l’objectiu ha de ser que els alumnes acabin l’escolarització obligatòria amb un domini perfecte del català, el castellà i l’anglès. “Entenc que hi hagi partits que renunciïn a millorar l’escola que tenim, però nosaltres no. Volem una escola d’excel·lència”, va declarar, i remarcava que el PSC vol “estar al costat dels mestres”.</p>
      <p>Iceta va insistir a aclarir que el català és, “lògicament, el centre de gravetat de l’escola” i la “llengua vehicular per excel·lència”, però que també s’ha de garantir el domini del castellà i l’anglès. Segons ell, el debat el va obrir el mateix Departament d’Educació i “alguns van considerar que era trair la llengua catalana”. Iceta va recordar que Educació està en mans d’ERC, que és “poc sospitosa en aquest sentit”. Tot i els matisos del primer secretari, però, les crítiques li van continuar arribant des de tots els àmbits. El vicepresident Pere Aragonès ja va avisar que no pensen tocar el model lingüístic a l’escola.</p>
      <p>Segons el document que El Punt Avui va avançar en l’edició del dia 16 de novembre, el pacte de convivència està trencat per culpa de “la instrumentalització” que n’han fet “els nacionalismes”, que n’han fet un ús partidista a l’escola, i perquè l’independentisme “ha associat el català a la seva causa”, assenyala. La solució: defensar el català i el castellà en un model plurilingüe.</p>
      <h3>LA FRASE</h3>
      <blockquote>Entenc que hi hagi partits que renunciïn a millorar l’escola que tenim, però nosaltres no<cite><b>Miquel Iceta<br/></b>primer secretari del psc</cite></blockquote>
    </article>
  </body>
</html>