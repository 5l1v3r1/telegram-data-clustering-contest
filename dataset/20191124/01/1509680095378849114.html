<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/bjp-needs-26-mlas-to-prove-majority-abn-97-2021429/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:49:06+00:00"/>
    <meta property="og:title" content="बहुमत सिद्ध करण्यासाठी भाजपला २६ आमदारांची आवश्यकता"/>
    <meta property="og:description" content="भाजपचे १०५ आमदार निवडून आले. छोटे पक्ष आणि अपक्ष अशा १४ जणांचा पाठिंबा पक्षाने मिळविला होता."/>
  </head>
  <body>
    <article>
      <h1>बहुमत सिद्ध करण्यासाठी भाजपला २६ आमदारांची आवश्यकता</h1>
      <h2>भाजपचे १०५ आमदार निवडून आले. छोटे पक्ष आणि अपक्ष अशा १४ जणांचा पाठिंबा पक्षाने मिळविला होता.</h2>
      <address><time datetime="2019-11-24T01:49:06+00:00">24 Nov 2019, 01:49</time> by <a rel="author">लोकसत्ता टीम</a></address>
      <p>विधानसभेत बहुमत सिद्ध करण्याकरिता भाजपला २६ आमदारांच्या पाठिंब्याची आवश्यकता आहे. काही अपक्ष आमदार बरोबर असले तरी अजित पवार किती आमदारांचा पाठिंबा मिळवू शकतात यावरच फडणवीस सरकारचे भवितव्य अवलंबून असेल.</p>
      <p>भाजपचे १०५ आमदार निवडून आले. छोटे पक्ष आणि अपक्ष अशा १४ जणांचा पाठिंबा पक्षाने मिळविला होता. याचाच अर्थ भाजपकडे ११९ संख्याबळ आहे. १४५चा बहुमताचा आकडा गाठण्याकरिता अजूनही २६ आमदारांची आवश्यकता आहे. राष्ट्रवादीतील २८ आमदार आपल्या बरोबर आहेत, असा दावा अजित पवार यांनी भाजपच्या नेत्यांकडे केल्याचे समजते. प्रत्यक्षात तेवढे आमदार अजितदादांबरोबर नसल्याचे शनिवारी तरी चित्र होते. यामुळेच शिवसेना किंवा काँग्रेस विधिमंडळ पक्षात फूट पाडणे किंवा काही आमदारांचे राजीनामे सादर करणे हे पर्याय भाजपसमोर आहेत. काही आमदारांचे लगेचच राजीनामे सादर झाल्यास विश्वासदर्शक ठरावाच्या वेळी संख्याबळ कमी होते. भाजपकडून साऱ्या पर्यायांचा विचार करण्यात येत आहे. अजित पवार यांच्याबरोबर किती आमदार येतील याचा अंदाज घेतला जात आहे.</p>
      <p>जयंत पाटील यांची निवड अवैध – शेलार</p>
      <p>राष्ट्रवादी कॉंग्रेसच्या विधिमंडळ पक्षनेतेपदी अजित पवार यांची निवड संपूर्ण कायदेशीर प्रक्रियेचे पालन करून झाली होती. त्या बैठकीत राष्ट्रवादीचे सर्व आमदार होते. तसेच अजित पवार यांच्या निवडीचे पत्र राज्यपालांना देण्यात आले होते. त्याआधारेच राज्यपालांनी अजित पवार यांना शपथ दिली. आता राष्ट्रवादीने अजित पवार यांच्याऐवजी जयंत पाटील यांना विधिमंडळ पक्षनेतेपदी नियुक्त केले आहे. मात्र या बैठकीत सर्व आमदार नव्हते. त्यामुळे जयंत पाटील यांची निवड अवैध असल्याचे भाजपचे मत आहे, अशी भूमिका भाजपचे नेते आशीष शेलार यांनी मांडली. त्याचबरोबर जयंत पाटील यांच्या निवडीचे पत्रही राज्यपालांना देण्यात आले नाही. ही राष्ट्रवादीने केलेली दिशाभूल आहे. जयंत पाटील यांच्या निवडीचे पत्र नंतर जरी राष्ट्रवादीने दिले तरी राज्यापालांना आमदारांच्या सह्य़ांची खातरजमा करून निर्णय घ्यावा लागेल, असेही शेलार यांनी नमूद केले. सर्वोच्च न्यायालयात दाखल केलेल्या याचिकेतही राष्ट्रवादीने अजित पवार यांच्या नेता निवडीला आव्हान दिलेले नाही, याकडेही शेलार यांनी लक्ष वेधले.</p>
      <related>
        <a href="https://www.loksatta.com/maharashtra-vidhansabha-election2019-news/bjp-is-of-the-view-that-ajit-pawars-appointment-as-ncp-legislative-party-leader-was-valid-and-appointment-of-jayant-patil-in-his-place-today-is-invalid-scj-81-2021339/"/>
      </related>
    </article>
  </body>
</html>