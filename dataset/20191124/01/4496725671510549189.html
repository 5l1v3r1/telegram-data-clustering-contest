<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/14-salut/1700841-un-oasi-dins-de-l-hospital.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="“Un oasi dins de l’hospital”"/>
    <meta property="og:description" content="La Vall d'Hebron inaugura l'espai per a famílies de nens ingressats més gran d'Europa Té 350 m² i està habilitat perquè hi puguin menjar, conviure i descansar Els beneficiaris, unes 800 famílies l'any, l'agraeixen"/>
  </head>
  <body>
    <article>
      <h1>“Un oasi dins de l’hospital”</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Xavi Aguilar</a></address>
      <ul>
        <li>
          <b>La Vall d’Hebron inaugura l’espai per a famílies de nens ingressats més gran d’Europa</b>
        </li>
        <li>
          <b>Té 350 m² i està habilitat perquè hi puguin menjar, conviure i descansar</b>
        </li>
        <li>
          <b>Els beneficiaris, unes 800 famílies l’any, l’agraeixen</b>
        </li>
      </ul>
      <p>Milers d’hamburgueses de menjar ràpid i un espai amb una vella sala de raig X. Aquests són els sorprenents ingredients de base que han permès confegir la nova sala que l’Hospital Infantil de la Vall d’Hebron habilita per al descans de les famílies dels nounats hospitalitzats al centre. Patrocinada per la Fundació Ronald McDonald, disposa de 350 m² i és la més gran del continent. La subdirectora assistencial quirúrgica i de crítics de la Vall d’Hebron, Rocío Cebrián, estima que cada any hi passaran unes 2.000 persones de 800 famílies.</p>
      <p>L’objectiu d’aquest espai és que les famílies amb infants ingressats a neonatologia, la unitat de cures intensives o durant llargues estades tinguin la possibilitat de viure una experiència hospitalària més agradable gràcies a una sala pensada per a reduir l’estrès, reforçar la cohesió familiar i rebaixar les càrregues econòmiques que comporta tenir un fill hospitalitzat.</p>
      <p>“Hem demostrat científicament que, quan els pares no estan preocupats, quan descansen i estan bé, els nens també estan millor”, argumenta el cap de neonatologia de la Vall d’Hebron, Félix Castillo. La sala familiar és a la planta baixa de l’hospital infantil i disposa d’una gran varietat d’espais i equipaments: cuina, menjador, dutxes, taquilles, accés a internet, sales de descans, zona d’estar amb televisió, zona de lectura, sala de lactància per a les mares i una àrea d’activitat i jocs per als germans dels nens ingressats.</p>
      <p>“Aquesta sala és un oasi dins de l’hospital. L’olor asèptica queda enrere, la llum és molt més càlida i no blanca com a l’hospital, les cadires i el mobiliari són diferents... Allò és un hospital, això és una sala familiar”, explica en Daniel, pare tarragoní d’un nen de 15 dies que és a l’UCI pediàtrica del centre.</p>
      <p>La presidenta de la Fundació Ronald McDonald a l’Estat, Blanca Moreno, indica que el pressupost de l’espai, únic al continent, s’ha elevat fins al mig milió d’euros. Una inversió que s’ha pogut fer gràcies a les vendes de Big Macs als més de 500 establiments que la companyia de menjar ràpid té a Espanya durant el Dia Mundial de l’Infant, el 20 de novembre, que es van destinar íntegrament als projectes de la fundació.</p>
    </article>
  </body>
</html>