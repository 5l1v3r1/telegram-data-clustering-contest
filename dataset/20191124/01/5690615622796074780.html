<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837468-za-dobu-u-slovyansku-zareyestruvali-kilka-afer-z-telefonnim-vimagannyam-groshey"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T01:45:00+00:00"/>
    <meta property="og:title" content="За добу у Слов'янську зареєстрували кілька афер з телефонним вимаганням грошей"/>
    <meta property="og:description" content="КИЇВ. 24 листопада. УНН. За добу у Слов'янську Донецької області було зареєстровано чотири афери за схемою &quot;звільнення родича від тюрми&quot;. Про це повідомляє …"/>
  </head>
  <body>
    <article>
      <h1>За добу у Слов'янську зареєстрували кілька афер з телефонним вимаганням грошей</h1>
      <address><time datetime="2019-11-24T01:45:00+00:00">24 Nov 2019, 01:45</time> by <a rel="author">Денис Масліков</a></address>
      <p><b>КИЇВ. 24 листопада. УНН.</b> За добу у Слов'янську Донецької області було зареєстровано чотири афери за схемою "звільнення родича від тюрми". Про це повідомляє <b>УНН</b> з посиланням на Слов'янський відділ поліції Донецької області.</p>
      <p>В трьох епізодах громадяни не піймалися на гачок шахраїв, але в одному випадку жінка віддала зловмисникам 1200 доларів США. За фактом відкрито кримінальне провадження.</p>
      <p>Пастка – "ваш родич у біді", займає третю позицію в топі найбільш розповсюджених шахрайств.<br/>Перше місце у Топ-3 шахрайств посідає купівля-продаж товарів через інтернет. На другому – злочини, вчинені під виглядом працівників банку.</p>
      <p>"Звичайно, багато хто може подумати, що така "схема" вже давно відома і він би вже точно не повірив зловмисникам. Але у житті, на жаль, вона спрацьовує раз по раз. Отримавши раптове повідомлення про неприємності з рідними, жертви (зазвичай, це жінки старше 40 років) входять у стан стресу і діють строго за вказівкам шахраїв", зазначають правоохоронці.</p>
      <p>Так, на стаціонарний телефон 79-річної жительки Миколаївки зателефонував "поліцейський" і повідомив, що її син сильно побив людину та потрапив до відділу поліції. Однак при цьому одразу заспокоїв, що все можна залагодити фінансово і за грошима прийде чоловік.</p>
      <p>Жінка одразу погодилася "вирішити питання" і тільки після того, як вона передала незнайомцю 1200 доларів США, вона подзвонила сину, який завірив, що з ним все гаразд і нікого він не бив.</p>
      <p>Також люди як і раніше охоче вірять у повідомлення про те, що їх картка потребує розблокування або додаткового захисту. Завдяки вмілому телефонному "керівництву" зловмисників, вони повідомляють свої особисті дані та незабаром позбавляються всіх заощаджень.</p>
      <p>Частим способом відбирання грошей у населення є покупка або продаж фейкових товарів через спеціальні інтернет-сайти (у першому випадку "клієнт" втрачає гроші, у другому - своє майно).</p>
      <p>Потерпілі всі як один розповідали поліцейським, що неодноразово чули про всі види шахрайств і знають, як діяти, але чому повідомляли свої дані та перераховували гроші, пояснити не можуть.</p>
      <p>Нагадаємо, у Києві <a href="https://www.unn.com.ua/uk/news/1806749-u-kiyevi-shakhrayi-oshukali-desyatki-lyudey-pid-privodom-zdachi-v-orendu-kvartir">шахраї ошукали десятки людей</a> під приводом здачі в оренду квартир.</p>
    </article>
  </body>
</html>