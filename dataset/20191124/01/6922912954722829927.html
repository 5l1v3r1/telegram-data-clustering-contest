<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/nea-stixia-gia-ton-8anato-tou-40xronou-vretanou-stin-i8aki---ti-apokalipse-i-sintrofos-tou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T01:37:00+00:00"/>
    <meta property="og:title" content="Νέα στοιχεία για τον θάνατο του 40χρονου Βρετανού στην Ιθάκη - Τι αποκάλυψε η σύντροφός του"/>
    <meta property="og:description" content="Νέες εξελίξεις υπάρχουν στο έγκλημα που σημειώθηκε στην Ιθάκη το Σάββατο 16 Νοεμβρίου. Σημειώνεται ότι ένας 54χρονος κατηγορείται ότι ξυλοκόπησε μέχρι θανάτου τον 40χρονο σύντροφο της εν διαστάσει 42χρονης συζύγου του."/>
  </head>
  <body>
    <article>
      <h1>Νέα στοιχεία για τον θάνατο του 40χρονου Βρετανού στην Ιθάκη - Τι αποκάλυψε η σύντροφός του</h1>
      <address>
        <time datetime="2019-11-24T01:37:00+00:00">24 Nov 2019, 01:37</time>
      </address>
      <p>Νέες εξελίξεις υπάρχουν στο έγκλημα που σημειώθηκε στην Ιθάκη το Σάββατο 16 Νοεμβρίου. Σημειώνεται ότι ένας 54χρονος κατηγορείται ότι ξυλοκόπησε μέχρι θανάτου τον 40χρονο σύντροφο της εν διαστάσει 42χρονης συζύγου του.</p>
      <p>«Με το θύμα γνωριστήκαμε στο εξωτερικό πριν από 16χρόνια και είχαμε φιλικές σχέσεις. Εκείνος ήξερε τα προβλήματα που αντιμετώπιζα τον τελευταίο καιρό και στεκόταν στο πλευρό μου. Η σχέση μας έγινε ερωτική το τελευταίο δεκαήμερο που ταξίδεψε από την Αγγλία για να με δει. Ήρθε στην Ιθάκη για έξι ημέρες και μετά πήγε στην Κεφαλλονιά. Επέστρεψε στο νησί στις 15 του μήνα γιατί τον πήρα τηλέφωνο και του είπα ότι ο εν διαστάσει σύζυγός μου με παρακολουθούσε και μου επιτέθηκε στο σπίτι» υποστήριξε η 42χρονη μιλώντας στην Αστυνομία, σύμφωνα με το Star.</p>
      <p>«Όταν μπήκε μέσα, με έσπρωξε και άρπαξε το θύμα από το πουκάμισο. Τον σήκωσε από το κρεβάτι και του φώναζε “τι κάνεις με τη γυναίκα μου;”. Άρχισε να τον χτυπάει με γροθιές στο πρόσωπο. Ο φίλος μου έπεσε με την πρώτη κάτω και δεν ανταπέδωσε κανένα χτύπημα. Προσπαθούσε να τον ηρεμήσει. Εγώ φώναζα στον εν διαστάσει σύζυγό μου να σταματήσει. Εκείνος με έβρισε, με χαστούκισε και με έφτυσε. Μου είπε ότι θα μου πάρει την κόρη μου και δεν θα μου δώσει διαζύγιο. Μετά έφυγε…» φέρεται να είπε σχετικά με το περιστατικό.</p>
      <p>«Μου είπε ότι είχε σπάσει η μύτη του, αλλά ήξερε τι έπρεπε να κάνει, αφού του είχε συμβεί άλλες δύο φορές στο παρελθόν. Επέμενε να γυρίσω σπίτι κι έφυγα… Εκείνος μου τηλεφώνησε γύρω στις 17.00. Αφού μου είπε ότι αιφνιδιάστηκε από τα χτυπήματα του συζύγου μου γι’ αυτό και δεν αντέδρασε, αρνήθηκε πάλι να πάει στο νοσοκομείο» είπε ακόμη.</p>
      <p>Η 42χρονη φέρεται να υποστήριξε ότι του έστειλε μηνύματα και επειδή εκείνος δεν απαντούσε, αποφάσισε να πάει στο ξενοδοχείο, μαζί με το παιδί της για να δει πώς είναι.</p>
      <p>«Γύρω στις εννέα παρά έφτασα στο δωμάτιο και επικοινώνησα με την ιδιοκτήτρια για να μου ανοίξει την κλειδωμένη εξώπορτα. Άνοιξε και του δωματίου του. Όταν μπήκα μέσα τον είδα ξαπλωμένο στο κρεβάτι. Τον σκούντησα κι εκείνος αντέδρασε, αλλά δεν ξύπνησε. Δεν επέμεινα γιατί τον είδα ταλαιπωρημένο. Ανέπνεε, αλλά μύριζε αλκοόλ» τόνισε.</p>
      <p>Την επόμενη ημέρα, ξαναπήγε στο ξενοδοχείο, όταν και διαπιστώθηκε ότι ο 40χρονος ήταν πλέον νεκρός: «Όταν μπήκα μέσα, νόμιζα ότι κοιμάται. Τον σκούντηξα και είδα ότι ήταν κρύος. Φώναξα στη ρεσεψιόν για βοήθεια και μετά από 20 λεπτά, ήρθε γιατρός που διαπίστωσε τον θάνατό του».</p>
      <p>
        <b>Τι ισχυρίζεται ο μάρτυρας</b>
      </p>
      <p>«Η γυναίκα μου είπε στα αγγλικά ότι ο πρώην άντρας της τον είχε χτυπήσει και αιμορραγούσε και ότι αυτή του είχε καθαρίσει τα αίματα και αυτός της είχε πει ότι ήταν καλά. Ο επιχειρηματίας έχει απολογηθεί ήδη στον ανακριτή με την κατηγορία της θανατηφόρας βλάβης και αφέθηκε ελεύθερος»</p>
    </article>
  </body>
</html>