<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/madonna-di-medjugorje-messaggio-2-novembre-2019-strada-per-santita-e-conversione/1944179/"/>
    <meta property="og:site_name" content="IlSussidiario"/>
    <meta property="article:published_time" content="2019-11-02T11:09:10+00:00"/>
    <meta property="og:title" content="Madonna di Medjugorje/ Messaggio 2 novembre 2019 “Non giudicate nessuno, amate tutti”"/>
    <meta property="og:description" content="Madonna di Medjugorje, messaggio del 2 novembre 2019: l'invito alla preghiera e alla conversione nell'apparizione a Mirjana Dragicevic Soldo"/>
  </head>
  <body>
    <article>
      <h1>Madonna di Medjugorje/ Messaggio 2 novembre 2019 “Non giudicate nessuno, amate tutti”</h1>
      <h2>Madonna di Medjugorje, messaggio del 2 novembre 2019: l’invito alla preghiera e alla conversione nell’apparizione a Mirjana Dragicevic Soldo</h2>
      <address><time datetime="2019-11-02T11:09:10+00:00">02 Nov 2019, 11:09</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>L’atteso <b>messaggio</b> della <b>Madonna di Medjugorje</b> in questo <b>2 novembre 2019</b> è arrivato. Nel manifestarsi alla veggente Mirjana Dragovic Soldo la Vergine ha così parlato:”<i>Cari figli, il mio diletto Figlio ha sempre pregato e glorificato il Padre Celeste. Gli ha sempre detto tutto ed ha confidato nella sua volontà. Così dovreste fare anche voi, figli miei, poiché il Padre Celeste ascolta sempre i suoi figli. Un unico cuore in un solo cuore: amore, luce e vita. Il Padre Celeste si è donato mediante un volto umano, e tale volto è il volto di mio Figlio. Voi, apostoli del mio amore, voi dovreste sempre portare il volto di mio Figlio nei vostri cuori e nei vostri pensieri. Voi dovreste sempre pensare al suo amore e al suo sacrificio. Dovreste pregare in modo da sentire sempre la sua presenza. Poiché, apostoli del mio amore, questo è il modo di aiutare tutti coloro che non conoscono mio Figlio, che non hanno conosciuto il suo amore. Figli miei, leggete il libro dei Vangeli: è sempre qualcosa di nuovo, è ciò che vi lega a mio Figlio, che è nato per portare parole di vita a tutti i miei figli e per sacrificarsi per tutti. Apostoli del mio amore, portati dall’amore verso mio Figlio, portate amore e pace a tutti i vostri fratelli. Non giudicate nessuno, amate ognuno mediante l’amore verso mio Figlio. In tal modo vi occuperete anche della vostra anima, ed essa è la cosa più preziosa che veramente vi appartiene. Vi ringrazio!</i>“. (agg. di Dario D’Angelo)</p>
      <h4>MADONNA MEDJUGORIE, IL MESSAGGIO DEL 2 OTTOBRE</h4>
      <p>Pochi giorni dopo il messaggio concesso dalla <a href="https://www.ilsussidiario.net/news/madonna-di-medjugorje-messaggio-25-ottobre-2019-la-fede-e-il-dono-di-papa-wojtyla/1941175/"><b>Madonna di Medjugorje</b></a> alla <b>veggente Marija Pavlovic</b>, come ogni secondo del mese è l’altra veggente e amica <a href="https://www.ilsussidiario.net/news/madonna-di-medjugorje-messaggio-2-ottobre-il-senso-della-vita-e-amare-e-donare/1932353/"><b>Mirjana Dragicevic Soldo</b> </a>ad attenere il mistero e l’insondabilità dell’apparizione mariana per poter poi diffondere in tutto il mondo le ultime parole della GOSPA: un messaggio di conversione, un messaggio di benevolenza, come sempre, ma è molto di più e non rappresenta una mera “indicazione” di buoni sentimenti. Nei <a href="https://www.ilsussidiario.net/news/madonna-di-medjugorje-messaggio-25-settembre-2019-la-gioia-nellessere-con-dio/1928833/"><b>messaggi della Madonna di Medjugorje</b></a> si scorgono riferimenti e “citazioni” del mondo di oggi: problematiche, ansie, tristezze, nulla è risparmiato all’uomo ma anche nulla rimane senza la speranza di una compagnia che lo possa salvare in ultima analisi. Come ripeteva il 2 ottobre scorso proprio la Regina della Pace nell’incontro con Mirjana, «<i>[..] Figli miei, la vita terrena è la via verso l’eternità, verso la verità e la vita: verso mio Figlio. Per quella via voglio condurvi. Voi, figli miei, voi che avete sempre sete di maggior amore, verità e fede, sappiate che solo una è la fonte da cui potete bere: la fiducia nel Padre Celeste, la fiducia nel suo amore</i>». In un messaggio passato – del 15 marzo 2001, citato dal portale Medjugorje.ws – la <b>Madonna di Medjugorje amava ripetere le “chiavi” per la santità</b>, ricordate anche ieri dalla Chiesa nella festività di Tutti i Santi: «<i>Figlioli, vivete in un tempo nel quale Dio vi dona grandi grazie, ma voi non sapete utilizzarle. Vi preoccupate di tutto il resto, e dell’anima e della vita spirituale il minimo. Svegliatevi dal sonno stanco della vostra anima e dite a Dio con tutta la forza Si. Decidetevi per la conversione e la santità. Sono con voi, figlioli, e vi invito alla perfezione della vostra anima e di tutto quello che fate</i>».</p>
      <h4>MESSAGGIO DELLA MADONNA MEDJUGORJE, 2 NOVEMBRE</h4>
      <p>La <b>conversione e l’invito alla fede testimoniata da suo Amore materno per il Figlio Unigenito:</b> la Madonna da Medjugorje richiama incessantemente la necessità di rivolgere lo sguardo a Lui per poter non solo ottenere la salvezza eterna, ma per quel «<b><i>centuplo di felicità</i></b>» quaggiù che possa alleviare la drammaticità dell’esistenza umana. Nel recente messaggio a Marija Pavlovic, poi diffuso anch’esso in tutte le lingue del mondo, la Regina della Pace invitava essenzialmente alla preghiera, non come «<i>pia operazione</i>» ma come «<i>balsamo per la vostra anima perché il frutto della preghiera è la gioia, il dare, il testimoniare Dio agli altri attraverso le vostre vite. Figlioli, se vi abbandonate completamente a Dio, Lui si occuperà di tutto,  vi benedirà e i vostri sacrifici avranno senso. <b>Io sono con voi e vi benedico tutti con la mia benedizione materna</b>. Grazie per aver risposto alla mia chiamata</i>». Fede, preghiera che diventa testimonianza: come ripeteva ancora la Madonna a Mirjana un mese esatto fa, «<i>Col vostro esempio, farete sì che quei miei figli che non conoscono mio Figlio ed il suo amore vogliano conoscerlo. Figli miei, apostoli del mio amore, adorate mio Figlio insieme a me, ed amatelo al di sopra di tutto. Cercate sempre di vivere nella sua verità</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/incidente-musile-di-piave-muore-18enne-in-coma-fidanzato-che-guidava-senza-patente/1944495/"/>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-2-novembre-i-numeri-vincenti/1944213/"/>
        <a href="https://www.ilsussidiario.net/news/sea-eye-alan-kurdi-in-acque-territoriali-italiane-migranti-chiesto-porto-sicuro/1944382/"/>
        <a href="https://www.ilsussidiario.net/news/oliviero-toscani-denunciato-da-salvini-chiesta-archiviazione-pm-critica-politica/1944657/"/>
        <a href="https://www.ilsussidiario.net/news/incidente-ad-unauto-blu-a-milano-via-antonini-coinvolto-bambino-di-9-anni/1944655/"/>
        <a href="https://www.ilsussidiario.net/news/indiana-jones-in-toscana-george-rapier-esplora-parco-archeologico-di-montereggi/1944651/"/>
      </related>
    </article>
  </body>
</html>