<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/02/ujabb-demokrata-aspiranssal-kevesebb"/>
    <meta property="og:site_name" content="infostart"/>
    <meta property="article:published_time" content="2019-11-02T11:33:00+00:00"/>
    <meta property="og:title" content="Újabb demokrata aspiránssal kevesebb"/>
    <meta property="og:description" content="Beto ORourke volt texasi képviselő bejelentette, hogy kiszáll az amerikai Demokrata Párt elnökjelöltségéért folyó versenyből."/>
  </head>
  <body>
    <article>
      <h1>Újabb demokrata aspiránssal kevesebb</h1>
      <address><time datetime="2019-11-02T11:33:00+00:00">02 Nov 2019, 11:33</time> by <a rel="author">Infostart / MTI</a></address>
      <h3>Beto O'Rourke volt texasi képviselő bejelentette, hogy kiszáll az amerikai Demokrata Párt elnökjelöltségéért folyó versenyből.</h3>
      <p>Döntését azzal indokolta, hogy már nem tudja úgy lelkesíteni a támogatókat, mint a tavalyi szenátusi választáson, amikor csekély különbséggel veszített a hivatalban lévő republikánus Ted Cruzzal szemben a hagyományosan republikánus többségű déli államban.</p>
      <p>O'Rourke azt mondta egy iowai kampánygyűlésen, hogy nem szívesen hozta meg ezt a döntést, és hogy mindennek ellenére aktívan részt vesz majd a Donald Trump elnök legyőzésére irányuló küzdelemben, noha nem beszélt arról, hogy ezt milyen formában teszi.</p>
      <p>Az idén januárig kongresszusi képviselő texasi politikus számos demokrata párti támogató buzdítására indult el az elnökjelöltségért folyó küzdelemben a tavalyi szenátusi választáson elért eredménye hatására: csupán három százalékponttal maradt alul Ted Cruzzal szemben.</p>
      <p>Három hónappal az előválasztások kezdete előtt a Demokrata Pártban három esélyes jelölt van a felmérések szerint:</p>
      <ul>
        <li>Joe Biden volt alelnök,</li>
        <li>Elizabeth Warren massachusettsi szenátor és</li>
        <li>Bernie Sanders vermonti szenátor.</li>
      </ul>
      <p>A többiek esetében kérdéses, hogy van-e elegendő pénzük a kampányban maradásra.</p>
    </article>
  </body>
</html>