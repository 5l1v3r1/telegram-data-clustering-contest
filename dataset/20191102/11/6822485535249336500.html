<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T11:01:00+00:00"/>
    <meta property="og:title" content="نفت گران شد"/>
    <meta property="og:description" content="به گزارش تسنیم به نقل از رویترز، قیمت هر بشکه نفت برنت در پایان معاملات روز جمعه با 2 دلار و 7 سنت معادل 3.5 درصد افزایش به 61 دلار و 69 سنت رسید اما کاهش هفتگی حدودا 0.4 درصدی را به ثبت رساند."/>
  </head>
  <body>
    <article>
      <h1>نفت گران شد</h1>
      <address>
        <time datetime="2019-11-02T11:01:00+00:00">02 Nov 2019, 11:01</time>
      </address>
      <p>به دنبال بروز نشانه هایی از پیشرفت در مذاکرات تجاری میان آمریکا و چین و انتشار آمارهای قوی تر از حد انتظار از اقتصاد دو کشور از جمله آمار اشتغال آمریکا و آمار فعالیت های تولیدی چین، قیمت نفت روز جمعه حدود ۴ درصد افزایش یافت.</p>
      <p>به گزارش تسنیم به نقل از رویترز، قیمت هر بشکه نفت برنت در پایان معاملات روز جمعه با 2 دلار و 7 سنت معادل 3.5 درصد افزایش به 61 دلار و 69 سنت رسید اما کاهش هفتگی حدودا 0.4 درصدی را به ثبت رساند.</p>
      <p>قیمت نفت وست تگزاس اینترمدییت آمریکا نیز در پایان معاملات روز جمعه با 2 دلار و 2 سنت معادل 3.7 درصد افزایش به 56 دلار و 20 سنت رسید، اما کاهش هفتگی حدودا 0.8 درصدی را به ثبت رساند.</p>
      <p>به گفته مقامات ارشد دولت ترامپ، مذاکرات تجاری آمریکا و چین ظاهرا در حال پیشرفت است و آمریکا قصد دارد اوایل ماه جاری میلادی یک توافق تجاری اولیه را با چین به ثبت برساند. آنها تلاش کردند پس از 16 ماه اقدامات تلافی جویانه در خصوص کاهش تنش های تجاری به بازارهای مالی اطمینان دهند.</p>
      <p>خبرگزاری دولتی شینهوای چین نیز نوشت، دو اقتصاد بزرگ جهان در جریان یک مذاکره تلفنی جدی و سازنده در روز جمعه به «اجماعی اصولی» دست یافته اند.</p>
      <p>لری کودلوف، مشاور اقتصادی کاخ سفید گفت، مذاکره کنندگان آمریکایی و چینی پیشرفت خیلی خوبی به سمت نهایی کردن فاز نخست توافق تجاری به دست آورده اند، هرچند که توافق هنوز به صورت صد درصد تکمیل نشده است.</p>
      <p>جان کیلداف، تحلیلگر بازار نفت در این باره گفت: «شاهد واکنش قوی ای به توافق تجاری احتمالی خواهیم بود... این توافق موجب تقویت قابل توجه چشم انداز اقتصاد جهانی به ویژه در آسیا می شود که بیش از سایر نقاط جهان از تبعات جهت تجاری متضرر شده است.»</p>
    </article>
  </body>
</html>