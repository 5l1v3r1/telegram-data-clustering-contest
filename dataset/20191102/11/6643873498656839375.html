<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/pLxrkV/amerikansk-hoeyreekstremist-paagrepet-paa-arrangement-i-oslo-25-persone"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T11:19:36+00:00"/>
    <meta property="og:title" content="Amerikansk høyreekstremist pågrepet på arrangement i Oslo – 25 personer innbrakt"/>
    <meta property="og:description" content="En amerikansk høyreekstremist ble lørdag pågrepet av politiet under et arrangement på Sinsen i Oslo. Rundt 25 motdemonstranter ble innbrakt av politiet."/>
  </head>
  <body>
    <article>
      <h1>Amerikansk høyreekstremist pågrepet på arrangement i Oslo – 25 personer innbrakt</h1>
      <h2>En amerikansk høyreekstremist ble lørdag pågrepet av politiet under et arrangement på Sinsen i Oslo. Rundt 25 motdemonstranter ble innbrakt av politiet.</h2>
      <address><time datetime="2019-11-02T11:19:36+00:00">02 Nov 2019, 11:19</time> by <a rel="author">NTB</a></address>
      <p>Høyreekstremisten som er pågrepet, er ifølge <a href="https://twitter.com/FilterNyheter/status/1190585664254992384">Filter Nyheter</a> Greg Johnson.</p>
      <p>Han er blant mellom 50 og 100 personer som lørdag skulle delta i en konferanse arrangert av det høyreekstreme nettverket Scandza Forum.</p>
      <p>Han har blant annet uttrykt støtte til Anders Behring Breiviks begrunnelse for 22-juli-terroren, og kalt terroren for «nødvendig».</p>
      <h3>Bortvises fra Norge</h3>
      <p>– Den pågrepne forfekter og kommuniserer en høyreekstrem ideologi. Det er en fare for at den kan resultere i vold eller voldelige handlinger. Den pågrepne amerikanske statsborgeren blir derfor bortvist fra Norge, helst så fort som mulig, sier seniorrådgiver Martin Bernsen i PST til NTB.</p>
      <p>Han kan ikke kommentere hvorfor mannen ikke ble pågrepet allerede på flyplassen, eller hvorvidt PST har vurdert å bortvise noen av de andre talerne.</p>
      <h3>Demonstranter</h3>
      <p>Konferansen på Sinsen pågikk lenge uforstyrret etter pågripelsen.</p>
      <p>Utenfor hadde 40 til 50 demonstranter møtt opp. Politiet beskrev stemningen som verbalt høylytt, men uten voldshendelser. De brukte helikopter for å observere fra lufta.</p>
      <p>Med ved 16.15-tiden meldte politiet at rundt 25 personer var anholdt for å ha brutt sperringene på stedet.</p>
      <p>– De forsøkte å ta seg over sperringene, og da måtte politiet gripe inn. Vi har ikke fått melding om noen skadde, sier operasjonsleder Marianne Heidenstrøm i Oslo politidistrikt til NTB.</p>
      <p>Personene som var anholdt, ble senere innbrakt til arresten for ordensforstyrrelser og for ikke å etterkomme pålegg gitt av politiet.</p>
      <h3>Johnson avviser</h3>
      <p>Nettverket Scandza Forum har holdt arrangementer i Norge, Sverige og Danmark siden 2017, ifølge Filter.</p>
      <p>Johnson har kommet med en rekke uttalelser om Breivik og norsk politikk, der han blant annet har gått langt i retning av å beskrive drap på Aps politikere som legitimt virkemiddel for å bekjempe «ikke-hvit innvandring», ifølge nettavisen.</p>
      <p>Johnson skriver i en uttalelse til <a href="https://www.nrk.no/ostlandssendingen/kjent-amerikansk-hoyreekstrem-pagrepet-pa-sinsen-i-oslo-1.14766700">NRK </a>at han avviser at han har støttet bruk av vold som politisk virkemiddel, og at han mener teksten om 22. juli er tatt ut av sammenheng.</p>
      <related>
        <h4>Les også</h4>
        <a href="https://www.bt.no/nyheter/lokalt/i/AdWQVn/amper-stemning-under-demonstrasjon-jeg-vil-paa-vegne-av-alle-beklage"/>
        <a href="https://www.bt.no/innenriks/i/xPbKwX/pst-frykter-hoeyreekstremister-vil-gjennomfoere-terror-i-norge"/>
        <a href="https://www.bt.no/utenriks/i/3JeJRe/84-aar-gammel-hoeyreekstremist-angrep-fransk-moske"/>
        <a href="https://www.bt.no/nyheter/lokalt/i/pLmewj/her-demonstrerer-hozar-8-mot-tyrkia"/>
      </related>
      <ol>
        <li>
          <a href="https://www.bt.no/tag/H%C3%B8yreekstremisme">Høyreekstremisme</a>
        </li>
        <li>
          <a href="https://www.bt.no/tag/Oslo">Oslo</a>
        </li>
        <li>
          <a href="https://www.bt.no/tag/Politiet">Politiet</a>
        </li>
      </ol>
    </article>
  </body>
</html>