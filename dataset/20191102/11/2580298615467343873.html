<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15343/serie-terminator-od-nejhorsiho-k-nejlepsimu/"/>
    <meta property="og:site_name" content="filmserver.cz"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="Téma: Série Terminátor od nejhoršího k nejlepšímu"/>
    <meta property="og:description" content="Od roku 1984 se Terminátor objevil na plátnech kin šestkrát včetně aktuálního dílu Terminátor: Temný osud. Jak řadíme jednotlivé díly od nejhoršího k nejlepšímu, se dozvíte v článku."/>
  </head>
  <body>
    <article>
      <h1>Téma: Série Terminátor od nejhoršího k nejlepšímu</h1>
      <h2>Od roku 1984 se Terminátor objevil na plátnech kin šestkrát včetně aktuálního dílu <i>Terminátor: Temný osud</i>. Jak řadíme jednotlivé díly od nejhoršího k nejlepšímu, se dozvíte v článku.</h2>
      <address><time datetime="2019-11-02T11:00:00+00:00">02 Nov 2019, 11:00</time> by <a rel="author">Václav Limberk</a></address>
      <p>6. <a href="https://filmserver.cz/terminator-salvation-film-35117/">Terminator Salvation</a></p>
      <figure>
        <img src="https://filmserver.cz/img/44132.jpg"/>
      </figure>
      <p>Terminátor bez <a href="https://filmserver.cz/arnold-schwarzenegger-osoba-13257/">Arnolda Schwarzeneggera</a>? Ano, bohužel. Arnold se v době natáčení a uvedení snímku (2008-2009) věnoval politické kariéře jako guvernér Kalifornie, takže došlo k tomu, co by jinak bývalo předtím nemyslitelné. Režisér <a href="https://filmserver.cz/mcg-osoba-16250/">McG</a> natočil naprosto zbytečný sequel, který neměl s <i>Terminátorem</i> nic společného a mohl by být o jakémkoliv postapo světě. A tak je "čtyřka" pouze řemeslně slušně natočeným akčním sci-fi, v němž se spolu předvedli "Temný rytíř" <a href="https://filmserver.cz/christian-bale-osoba-91918/">Christian Bale</a> a "Jake Sully" <a href="https://filmserver.cz/sam-worthington-osoba-103195/">Sam Worthington</a>. Z celého filmu je pak nejlepší pouze krátký záběr, v němž se pomocí CGI triku na chvíli objeví i "starý" Arnoldův Terminátor, který je vzápětí sežehnut na ocelový skeleton. Bez tohoto dílu by terminátorská série ničím neutrpěla.</p>
      <figure>
        <iframe src="https://www.youtube.com/embed/-Czz-TcWCkA" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminator Salvation</b></figcaption>
      </figure>
      <p>5. <a href="https://filmserver.cz/terminator-temny-osud-film-174228/">Terminátor: Temný osud</a></p>
      <figure>
        <img src="https://filmserver.cz/img/61500.jpg"/>
      </figure>
      <p>Aktuální <i>Terminátor: Temný osud</i> se sice honosí tím, že navazuje na první dva díly, ale co je to platné, když to ve výsledku stejně působí jako zbytečný recyklát všech předchozích terminátorských filmů? Při sledování se člověk neubrání dojmu, že režisér <a href="https://filmserver.cz/tim-miller-osoba-2050/">Tim Miller</a> bral v úvahu existenci i ostatních <i>Terminátorů</i> a lze v něm postřehnout odkazy i na ně, nebo minimálně lze najít podobnost s nimi. Arnold se tu sice vrátil po boku <a href="https://filmserver.cz/linda-hamilton-osoba-84069/">Lindy Hamilton</a>, ale hlavní slovo tu má nová hrdinka jménem Dani (<a href="https://filmserver.cz/natalia-reyes-osoba-798170/">Natalia Reyes</a>), kterou ochraňuje supervojačka Grace (<a href="https://filmserver.cz/mackenzie-davis-osoba-736205/">Mackenzie Davis</a>). <i>Terminátor: Temný osud</i> má špičkově natočené akční scény, které dokazují, že natočit už se dnes dá cokoliv, nicméně celý film postrádá nějaký smysl a paradoxně je ze všech dílů s Arnoldem nejslabší. </p>
      <figure>
        <iframe src="https://www.youtube.com/embed/SDfBubPIEQY" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminátor: Temný osud</b></figcaption>
      </figure>
      <p>4. <a href="https://filmserver.cz/terminator-genisys-film-171622/">Terminátor Genisys</a></p>
      <figure>
        <img src="https://filmserver.cz/img/46636.jpg"/>
      </figure>
      <p>Tolik kritizovaný film z roku 2015 byl ve skutečnosti zajímavým pokusem přinést do upadající série trochu vzrušení a originality. Začátek filmu je jasnou poctou prvnímu <i>Terminátorovi</i> se špetkou pocty dvojce. Poté už se ale začne odvíjet celý příběh jinak a nikoliv nezajímavě. "Genisys" sice působí překombinovaně a naddimenzovaně, nicméně Arnold jako zestárlý Terminátor se tu po svém návratu z filmového důchodu vyřádil a sype zde hlášky jako zamlada. Ani nová verze Sáry Connorové, jejíž představitelku si režisér <i>Hry o trůny</i> <a href="https://filmserver.cz/alan-taylor-osoba-3649/">Alan Taylor</a> přizval z <i>Hry o trůny</i>, není vyloženě špatná, stejně jako nový Kyle Reese (<a href="https://filmserver.cz/jai-courtney-osoba-182433/">Jai Courtney</a>). Pouze <a href="https://filmserver.cz/jason-clarke-osoba-134650/">Jason Clarke</a> byl špatně obsazen jako nový John Connor. Jinak je ale <i>Terminátor: Genisys</i> více věrný terminátorské myšlence než "Salvation" a "Temný osud".</p>
      <figure>
        <iframe src="https://www.youtube.com/embed/jNU_jrPxs-0" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminátor Genisys</b></figcaption>
      </figure>
      <p>3. <a href="https://filmserver.cz/terminator-3-vzpoura-stroju-film-96615/">Terminátor 3: Vzpoura strojů</a></p>
      <figure>
        <img src="https://filmserver.cz/img/44133.jpg"/>
      </figure>
      <p>Trojka byla velmi zábavným plagiátem prvních dvou <i>Terminátorů</i>. <a href="https://filmserver.cz/jonathan-mostow-osoba-29560/">Jonathan Mostow</a> natočil vynikající akční jízdu, která oplývá velkým množstvím skvělých scén a také velkým množstvím humoru. Arnold hláškuje o sto šest a zlá terminátorka <a href="https://filmserver.cz/kristanna-loken-osoba-146684/">Kristanna Loken</a> se tu zbytečně s nikým moc nevybavuje. Traumatizovaného Johna Connora hraje <a href="https://filmserver.cz/nick-stahl-osoba-90430/">Nick Stahl</a>, zatímco ukecanou Kate Brewster hrála <a href="https://filmserver.cz/claire-danes-osoba-100778/">Claire Danes</a>. Trojka je extrémně povedená akční komedie, která zároveň skládá velký hold oběma předchozím dílům, jenže se ukázalo, jak tomu chyběla přítomnost duchovního otce Terminátora, kterým byl, je a bude <a href="https://filmserver.cz/james-cameron-osoba-7251/">James Cameron</a>. Cokoliv, co nerežíroval on sám, už mělo pachuť zbytečnosti a ani zdaleka se to nepřiblížilo podstatě toho, co Cameron svým poselstvím zamýšlel. Ani dvanáctiletá pauza mezi dvojkou a trojkou moc nepomohla. Trojka je tak pouze dobrá zábava, ale nic víc.</p>
      <figure>
        <iframe src="https://www.youtube.com/embed/zdYYI_2Tudg" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminátor 3: Vzpoura strojů</b></figcaption>
      </figure>
      <p>2. <a href="https://filmserver.cz/terminator-film-137722/">Terminátor</a></p>
      <figure>
        <img src="https://filmserver.cz/img/58820.jpg"/>
      </figure>
      <p>Přitom původní film z roku 1984 je vším možným, jen ne bezduchou zábavou. Cameron tu se scenáristkou <a href="https://filmserver.cz/gale-anne-hurd-osoba-7253/">Gale Anne Hurd</a> stvořil hodně temnou a depresivní vizi budoucnosti, která působí stále jako varování. Celkově je pak jednička stále strhující a funkční ačkní jízdou se skvělými postavami a skvělými hereckými výkony dvojice Linda Hamilton a <a href="https://filmserver.cz/michael-biehn-osoba-83093/">Michael Biehn</a> jako originálním a jediným představitelem Kyla Reese, který měl smysl. Arnold pak byl skutečně nelítostným robotem, s nímž to nešlo usmlouvat. Ikonickou pak je i syntetizátorová hudba <a href="https://filmserver.cz/brad-fiedel-osoba-10383/">Brada Fiedela</a>. </p>
      <figure>
        <iframe src="https://www.youtube.com/embed/QIcomuI1j7I" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminátor</b></figcaption>
      </figure>
      <p>1. <a href="https://filmserver.cz/terminator-2-den-zuctovani-film-9789/">Terminátor 2: Den zúčtování</a></p>
      <figure>
        <img src="https://filmserver.cz/img/60639.jpg"/>
      </figure>
      <p>Prvního<i> Terminátora</i> pak mohl překonat pouze sám James Cameron, což se mu také sedm let potom i podařilo. Tam, kde <i>Terminátor</i> musel kvůli omezenému rozpočtu šetřit, tam naopak dvojka nabídla opuletní trikovou hostinu, na níž se Cameron a společnost ILM dosyta vyřádila. Triky dvojky jsou dodnes originální a svým způsobem zůstávají nepřekonány. Jedinečná je ale celková originalita a dopad dvojky, jíž se už nikomu nepodařilo přiblížit ani na míle. Velkého vývoje tu doznaly také postavy. Sára Connorová už není vyplašenou a bojácnou číšnicí z jedničky a Arnold už není tím málomluvným strojem zabijákem. Jeho roli tu skvěle převzal <a href="https://filmserver.cz/robert-patrick-osoba-46779/">Robert Patrick</a>. Tou skutečnou hvězdou tu je ale debutující <a href="https://filmserver.cz/edward-furlong-osoba-140798/">Edward Furlong</a>, který byl a bude tím jediným pravým Johnem Connorem. <br/>Je to velká škoda, že se Cameron po dvojce k Terminátorovi už jako režisér nevrátil, protože se ukázalo, že jenom on jediný dokázal natočit skutečně výborný terminátoří film, který měl smysl a platnost. Cameron se místo toho rozhodl, že raději potopí znovu <a href="https://filmserver.cz/titanic-film-53191/">Titanic</a> a poté se  - zřejmě do konce života - vydal na Pandoru. Bohužel na to nejvíce doplatil právě Terminátor a fanoušci této série, která má ve skutečnosti pouze dva skutečně dobré díly.</p>
      <figure>
        <iframe src="https://www.youtube.com/embed/lwSysg9o7wE" width="640" height="360" data-service="Youtube" scrolling="no"/>
        <figcaption>Originální trailer filmu <b>Terminátor 2: Den zúčtování</b></figcaption>
      </figure>
    </article>
  </body>
</html>