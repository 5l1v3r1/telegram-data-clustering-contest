<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637418/%D8%AF%D8%B1%D8%B3%D9%87%D8%A7%DB%8C-%D9%81%D8%AA%D9%86%D9%87-%D8%A7%DB%8C%D8%B1%D8%A7%D9%86-%DA%86%D8%B1%D8%A7%D8%BA-%D8%B1%D8%A7%D9%87-%D9%85%D8%B1%D8%AF%D9%85-%D9%84%D8%A8%D9%86%D8%A7%D9%86-%D9%88-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T11:07:00+00:00"/>
    <meta property="og:title" content="درسهای فتنه ایران، چراغ راه مردم لبنان و عراق"/>
    <meta property="og:description" content="روزنامه لبنانی الاخبار اخیرا به نقل از یک منبع امنیتی نوشته است در یک سند امنیتی با اشاره به نقش سفارت آمریکا در بغداد در مدیریت تشکیلات سری"/>
  </head>
  <body>
    <article>
      <h1>
        <a href="https://www.bultannews.com/fa/news/637418/%D8%AF%D8%B1%D8%B3%D9%87%D8%A7%DB%8C-%D9%81%D8%AA%D9%86%D9%87-%D8%A7%DB%8C%D8%B1%D8%A7%D9%86-%DA%86%D8%B1%D8%A7%D8%BA-%D8%B1%D8%A7%D9%87-%D9%85%D8%B1%D8%AF%D9%85-%D9%84%D8%A8%D9%86%D8%A7%D9%86-%D9%88-%D8%B9%D8%B1%D8%A7%D9%82">درسهای فتنه ایران، چراغ راه مردم لبنان و عراق</a>
      </h1>
      <h2>روزنامه لبنانی الاخبار اخیرا به نقل از یک منبع امنیتی نوشته است در یک سند امنیتی با اشاره به نقش سفارت آمریکا در بغداد در مدیریت تشکیلات سری "تظاهرات اکتبر"، آمده است که این سفارتخانه در چارچوب این سازوکارها فعالیت می‌کند.</h2>
      <address><time datetime="2019-11-02T11:07:00+00:00">02 Nov 2019, 11:07</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> روزنامه لبنانی "الاخبار" اخیرا به نقل از یک منبع امنیتی نوشته است در یک سند امنیتی با اشاره به نقش سفارت آمریکا در بغداد در مدیریت تشکیلات سری "تظاهرات اکتبر"، آمده است که این سفارتخانه در چارچوب این سازوکارها فعالیت می‌کند. 1. کمیته عالی تظاهرات. 2. تیم عملیات روانی. 3. تیم جذب اینترنتی. 4. تیم مستند سازی تعرض‌ها. 5. کارگروه فشار بین‌المللی. 6. تیم رسانه‌ای. 7. کارگروه فنی فضای مجازی. 8. تیم امداد. 9. کارگروه پشتیبانی.</p>
      <p>به گزارش بولتن نیوز، طبق نوشته الاخبار، این فعالیت ها صرفا محدود به تشکیل کارگروه نبوده و برای هر کدام از آنها کارویژه مشخصی تعیین شده است. به عنوان مثال کارویژه طراحی شده برای کارگروه فضای مجازی عبارت است از اینکه «این کارگروه، یک تیم فنی متخصص است که برای حل محدویت‌های اینترنت و ایجاد ابزارها و نرم افزارهای جایگزین فعالیت می‌کند. این کارگروه به صورت مستقیم با تیم رسانه‌ای همکاری می‌کند و معمولا در هتل‌ها یا خانه‌های نزدیک به مکان‌های تظاهرات‌ها و بیمارستان‌ها مستقر می‌شود.»</p>
      <p>شاید دیدن عنوان و توضیحات این کارگروه ها برای مردم لبنان تعجب آور باشد اما برای مردم ایران که فتنه پشت فتنه دیده اند، مشاهده طراحی امریکا برای چیدن میوه خود از درخت مسموم اغتشاشات در دیگر کشورها، چیز عجیب و تازه ای نیست. یادمان نرفته است که در فتنه 88، امریکا چگونه با کشیدن افسار تویتر و فیس بوک، برنامه ریزی کرده بود که جمهوری اسلامی را منحرف کند. و یا در جریان ناآرامی های دی 96، چگونه این دولت با حمایت خود از یک کانال تلگرامی، تلاش نمود که مطالبات بحق مردمی را در جهت منافع خود هماهنگ سازد.</p>
      <p>اما آنچه در این میان جالب توجه است، اثبات این نکته است که حضور روسای جمهور مختلف در امریکا با همه شعارها و ادعاهای شان، تغییری در خوی استکباری ایشان ایجاد نمی کند. از اوبامای به قول بعضی ها با شخصیت گرفته تا ترامپ دیوانه، هرکس که در امریکا رئیس جمهور باشد، روحیه دست درازی به دیگر کشورهای را کنار ننهاده و با روش های مخصوص به خودشان، این هدف را دنبال می کنند. لذا این اتفاق، مورد دیگری شد بر افزایش تجربه جامعه جهانی در این زمینه که هیات حاکمه امریکا مستکبر است و با تغییر دکور، نمی توانند این واقعیت را بپوشانند.</p>
      <p>در این شرایط به نظر می رسد جامعه امروز لبنان و عراق، نیاز مبرم و فوری به تجارب جمهوری اسلامی در مواجهه با فتنه دارند. خصوصا آنچه در فتنه 88 و اغتشاشات 96 در ایران رخ داد، چراغ راه مردم لبنان و عراق خواهد بود تا عمیقا و به طور شفاف درک کنند گرگهای بین المللی چه خوابی برایشان دیده اند.</p>
      <p>انتهای پیام /#</p>
    </article>
  </body>
</html>