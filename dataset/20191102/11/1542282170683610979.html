<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/02/usa-china-emporiki-symfvnia"/>
    <meta property="og:site_name" content="euronews"/>
    <meta property="article:published_time" content="2019-11-02T11:47:55+00:00"/>
    <meta property="og:title" content="ΗΠΑ-Κίνα: Στην τελική ευθεία η εμπορική συμφωνία"/>
    <meta property="og:description" content="Αρμόδιοι αξιωματούχοι δεν αποκλείουν οι υπογραφές να πέσουν ακόμη και εντός του Νοεμβρίου."/>
  </head>
  <body>
    <article>
      <h1>ΗΠΑ-Κίνα: Στην τελική ευθεία η εμπορική συμφωνία</h1>
      <address><time datetime="2019-11-02T11:47:55+00:00">02 Nov 2019, 11:47</time> by <a rel="author">Πάνος Κιτσικόπουλος</a></address>
      <figure>
        <img src="https://static.euronews.com/articles/stories/04/27/51/54/773x435_cmsv2_e19ccab2-9832-500a-9f19-3a8f7b922b35-4275154.jpg"/>
      </figure>
      <p>Δέκα έξι μήνες μετά το ξέσπασμά του, ο εμπορικός πόλεμος μεταξύ Πεκίνου και Ουάσινγκτον δείχνει να βαίνει προς τερματισμό. Πηγές του κινεζικού υπουργείου Εμπορίου ανέφεραν πως υπήρξε συναίνεση επί της αρχής, ενώ Αμερικανοί αξιωματούχοι επεσήμαναν πως η συμφωνία μπορεί να υπογραφεί ακόμη και εντός του Νοεμβρίου.</p>
      <p>Ο Ντόναλντ Τραμπ εξέφρασε την αισιοδοξία του ότι οι υπογραφές θα πέσουν και μάλιστα επί αμερικανικού εδάφους, ενώ δήλωσε πως «προχωρούμε στη συμφωνία με την Κίνα. Η Κίνα θέλει πάρα πολύ να συμφωνήσουμε. Έχουμε μια καλή σχέση και θα δούμε τι θα γίνει. Δεν θέλω να μιλώ για συμφωνίες, μέχρι να οριστικοποιηθούν, αλλά κάνουμε μεγάλη πρόοδο».</p>
      <p>Οι διαπραγματευτές των δύο πλευρών είχαν επιδοθεί σε έναν αγώνα δρόμου πριν τη 15η Δεκεμβρίου, ώστε να μην ενεργοποιηθεί η αμερικανική δασμολόγηση σε κινεζικά παιχνίδια και προϊόντα τεχνολογίας. Ο οικονομικός σύμβουλος του Λευκού Οίκου Λάρι Κάντλοου δήλωσε την Παρασκευή πως, αν και η συμφωνία δεν έχει ολοκληρωθεί, εν τούτοις οι διαπραγματευτές έκαναν «τεράστια πρόοδο» για να οριστικοποιήσουν την πρώτη από τις τρεις φάσεις της. Όπως είπε, προς το παρόν οι δασμοί της 15ης Δεκεμβρίου θα παραμείνουν στο τραπέζι και επαφίεται στον Αμερικανό πρόεδρο για το αν θα ενεργοποιηθούν, αν θα παγώσουν ή αν θα αρθούν εντελώς.</p>
      <p>Όπως εξήγησε ο Κάντλοου, οι συμφωνίες για τα αγροτικά προϊόντα, τις χρηματοπιστωτικές υπηρεσίες και το νόμισμα έχουν σχεδόν ολοκληρωθεί, ενώ έχει καταγραφεί «εξαιρετική πρόοδος» στα θέματα κλοπής πνευματικής ιδιοκτησίας.</p>
      <p>Πέραν αυτού, ο Τραμπ θα επιθυμούσε η συμφωνία να υπογραφεί στην Αϊόβα, ώστε να αξιοποιήσει το γεγονός εν όψει των προεδρικών εκλογών του 2020, καθώς η κεντροδυτική πολιτεία αποτελεί παραδοσιακά περιφέρεια-κλειδί.</p>
    </article>
  </body>
</html>