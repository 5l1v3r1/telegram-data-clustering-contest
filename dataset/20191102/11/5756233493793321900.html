<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619397/%D8%AA%D8%B9%D8%B1%DB%8C%D9%81-%D8%AA%D8%A7%D8%B2%D9%87-%D8%AA%D8%B1%D8%A7%D9%85%D9%BE-%D8%A7%D8%B2-%D8%A7%D8%B3%D8%AA%DB%8C%D8%B6%D8%A7%D8%AD"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T11:10:00+00:00"/>
    <meta property="og:title" content="تعریف تازه ترامپ از استیضاح!"/>
    <meta property="og:description" content="رئیس‌جمهوری آمریکا خود را قربانی تلاش استیضاح دموکرات‌ها معرفی کرد و گفت این &quot;حمله‌ به خود دموکراسی&quot; است."/>
  </head>
  <body>
    <article>
      <h1>تعریف تازه ترامپ از استیضاح!</h1>
      <address>
        <time datetime="2019-11-02T11:10:00+00:00">02 Nov 2019, 11:10</time>
      </address>
      <p>
        <i>رئیس‌جمهوری آمریکا خود را قربانی تلاش استیضاح دموکرات‌ها معرفی کرد و گفت این "حمله‌ به خود دموکراسی" است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> دونالد ترامپ، رئیس‌جمهوری آمریکا در یک گردهمایی انتخاباتی در ایالت می‌سی‌سی‌پی تحقیقات استیضاح علیه خود را توطئه‌ مخفی دموکرات‌ها توصیف کرد. او این تحقیقات را "حمله‌ای به خود دموکراسی" و تلاشی برای معکوس کردن پیروزی او در انتخابات ۲۰۱۶ دانست.</p>
      <p>به گزارش پایگاه خبری هیل، ترامپ با اشاره به تصویب قطعنامه‌ای در مجلس نمایندگان آمریکا برای تحقیقات استیضاح گفت: دموکرات‌ها عملا به لغو آرای ۶۳ میلیون آمریکایی رای مثبت دادند که این مایه ننگ خودشان و آن مجلس نمایندگان آمریکا است. از همان لحظه‌ای که من در انتخابات پیروز شدم، آن‌ها برای لغو نتایج انتخابات تلاش کردند. حزب دموکرات با رسانه‌ها همدستی کرده است تا شکار موهومات استیضاح را به جریان بیندازد.</p>
      <p>او افزود: این چیزی است که هرگز فکرش را نمی‌کردم درگیر آن شوم. کلمه "استیضاح" برای من واژه کثیفی است. رای دموکرات‌های رادیکال در مجلس نمایندگان آمریکا حمله‌ای به خود دموکراسی است.</p>
      <p>در همین حال استفانی گریشام، سخنگوی کاخ سفید عصر جمعه به فاکس نیوز گفت: «ما آماده اتفاق افتادن استیضاح هستیم.» کلیان کانوی، مشاور کاخ سفید هم همان روز به خبرنگاران گفت، «برای استیضاح رئیس‌جمهوری آمریکا» آماده است.</p>
    </article>
  </body>
</html>