<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/navnady-se-strepy-mrtvy-nemecky-ovcak-v-bystrci-nam-travi-psy-boji-se-mistni-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T11:59:00+00:00"/>
    <meta property="og:title" content="Návnady se střepy, mrtvý ovčák. V brněnské Bystrci tráví psy, bojí se místní"/>
    <meta property="og:description" content="Obavy o čtyřnohého mazlíčka ovládly brněnskou Bystrc. Místní se domnívají, že tam řádí travič psů. V Bystrci měla koncem října uhynout dvě zvířata.  "/>
  </head>
  <body>
    <article>
      <h1>Návnady se střepy, mrtvý ovčák. V brněnské Bystrci tráví psy, bojí se místní</h1>
      <address><time datetime="2019-11-02T11:59:00+00:00">02 Nov 2019, 11:59</time> by <a rel="author">Klára Vašíčková</a></address>
      <p>Musíme traviče časem chytit my, aby to už nikdy znovu neudělal. Tak okomentoval smrt psa v brněnské Bystrci tamní obyvatel Milan Chalupa. Reagoval tak na upozornění šířící se v posledních dnech internetem. Pejskaře nabádá k opatrnosti kvůli nedávné otravě feny německého ovčáka v ulici Makrůvky.</p>
      <p>Podle místních se v místě otrávili tři psi, z toho dva nepřežili. Názory na okolnosti neštěstí se různí. „Tohle je dlouhodobá záležitost. Incidenty podobného typu se objevují ve vlnách už asi pět let. Dříve tu byly třeba i návnady se střepy nebo špendlíky. Domnívám se, že se tím někdo baví,“ naznačil Viktor Lošťák.</p>
      <figure>
        <img src="https://g.denik.cz/21/a6/nedaleko-domu-manzelu-ofnerovych-v-podoli-na-besinsku-nekdo-vyhazuje-mrtve-ovce-01_denik-150-3x2.jpg"/>
      </figure>
      <aside>
        <a href="https://www.denik.cz/krimi/u-domu-nachazeji-mrtve-ovce-trapi-je-zapach-i-strach-z-nakazy-20191101.html">Zápach i strach z nákazy. Obyvatelé Podolí nacházejí u domu mrtvé ovce Přečíst článek ›</a>
      </aside>
      <p>Milan Krátký, který spravuje webovou stránku Bystrčník, si naopak myslí, že jsou nehody spojené s deratizací v jednom z domů. „Je to však profesionální jed. Psi zemřeli do půl hodiny. Jed na krysy zabíjí až po několika dnech,“ prohlásil.</p>
      <p>Chovatelka Lenka Adamová přemýšlí, že někomu stačí, když zvíře štěká pod oknem nebo pomočí dveře u auta. „Pak to lidé mohou začít dělat úmyslně,“ sdělila.</p>
      <p>Bystrcký starosta Tomáš Kratochvíl o žádném traviči neví. „Nikdo mě neupozornil. Pokud lidé mají podezření, mohou se obrátit na mě, nechám to prověřit,“ slíbil.</p>
      <h3>Nikdo nic nehlásil </h3>
      <p>Souhlasí s nim i policejní mluvčí David Chaloupka. „Zaznamenali jsme šíření těchto informací, ale nikdo nic nenahlásil. Někdy se může stát, že psi umírají z jiných důvodů a lidé si myslí, že je to otrava. Potřebujeme najít návnadu nebo dostat zprávu od zvěrolékaře,“ vysvětlil mluvčí. Pokud se úmyslné trávení potvrdí, strážci zákona o tom budou informovat a začnou situaci řešit. „Může to pak být i nebezpečné pro malé děti,“ varoval Chaloupka.</p>
      <p>Obavy obyvatel Bystrce se dostaly také k strážníkům. „Oficiálně nikdo nic nenahlásil, ale víme o nich. Bereme je na vědomí a při obchůzkách pečlivě prohledáváme keře a další místa, kde mohou být návnady. Zatím jsme nic nenašli,“ uklidnil mluvčí brněnské městské policie Jakub Ghanem. Tři údajné otravy psů v první polovině letošního roku zaznamenali lidé také v Kunštátě na Blanensku.</p>
      <figure>
        <img src="https://g.denik.cz/50/47/zelesice-pes-auto-majitel-tazeni-mestska-policie-vysetrovani_denik-150-3x2.jpg"/>
      </figure>
      <aside>
        <a href="https://www.denik.cz/krimi/psa-tahl-za-autem-na-lane-tyrani-vysetruji-policiste-20191101.html">Psa táhl za autem na laně. Týrání vyšetřují policisté Přečíst článek ›</a>
      </aside>
      <p>Jako příznaky otravy brněnská veterinářka Zlata Hošková uvádí malátnost, křeče, nadměrné slinění a krvácení při vylučování. „První pomoc je nechat psa vyzvracet. Pokud si stále nejsme jistí, že je zvíře v pořádku, pak vyhledat odbornou pomoc,“ poradila.</p>
      <p>Podezření z týrání psa vyšetřují policisté také v Želešicích na Brněnsku. Muž tam přednedávnem zvíře uvázal na autolano, zahákl za vůz a rozjel se. Zachytily ho obecní kamery. Pes přežil.</p>
      <p>
        <b>KLÁRA VAŠÍČKOVÁ</b>
        <br/>
        <b>OLDŘICH HALUZA</b>
      </p>
    </article>
  </body>
</html>