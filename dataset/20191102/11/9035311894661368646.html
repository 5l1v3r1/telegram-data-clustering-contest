<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/okul-yolunda-patlayan-mayin-9-ilkokul-cocugunun-olumune-neden-oldu"/>
    <meta property="og:site_name" content="euronews"/>
    <meta property="article:published_time" content="2019-11-02T11:28:17+00:00"/>
    <meta property="og:title" content="Okul yolunda patlayan mayın 9 ilkokul çocuğunun ölümüne neden oldu"/>
    <meta property="og:description" content="Afganistan'da okula giden öğrencilerin Taliban tarafından döşendiği öne sürülen mayına basması sonucu yaşları 9 ile 12 arasında değişen 9 çocuk hayatını kaybetti. Çocuklardan dördünün Taliban ailelerinden olduğu belirtildi."/>
  </head>
  <body>
    <article>
      <h1>Okul yolunda patlayan mayın 9 ilkokul çocuğunun ölümüne neden oldu</h1>
      <address><time datetime="2019-11-02T11:28:17+00:00">02 Nov 2019, 11:28</time> by <a rel="author">Nurullah Sarac</a></address>
      <p>Afganistan'da okula giden öğrencilerin Taliban tarafından döşendiği öne sürülen mayına basması sonucu yaşları 9 ile 12 arasında değişen 9 çocuk hayatını kaybetti. Çocuklardan dördünün Taliban ailelerinden olduğu belirtildi.</p>
      <p>Ülkenin kuzeydoğusunda yer alan Takhar bölgesinde meydana gelen olayda okula gitmek üzere yola çıkan çocukların mayına basması sonucu büyük bir patlama meydana geldi. Cumartesi günleri okulların açık olduğu ülkede patlamanın ardından olay yerine güvenlik görevlileri ve ilk yardım ekipleri sevk edildi. Ancak patlama nedeniyle 9 çocuk yaşamını yitirdi.</p>
      <p>Bölge polis sözcüsü Halil Asır, patlamanın yaşandığı bölgeyi kontrolünde tutan Taliban'ın ordunun başlattığı operasyonlar nedeniyle alana mayınlar döşediğini söyledi. Asır, ölen çocuklardan dördünü 'Taliban ailelerinden' olarak nitelerken, bölgede başka mayınların da olabileceğine dikkat çekti.</p>
      <p>ABD'nin desteklediği hükümeti devirmek için silahlı çatışmalara giren Taliban'dan konuyla ilgili herhangi bir açıklama yapılmadı.</p>
      <p>Ülkede iki taraf arasında çıkan çatışmalarda sivil kaybı bu yıl yüzde 42 artarak rekor kırdı. Bu yılın temmuz ve eylül ayında 4 bin 313 sivil çatışmalar nedeniyle hayatını kaybetti.</p>
      <p>Ek kaynaklar<b> • Reuters</b></p>
    </article>
  </body>
</html>