<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425011/synanthsh-perifereiarxh-kai-dhmarxoy-rodoy-me-thn-ariana-rokfeler"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T11:00:01+00:00"/>
    <meta property="og:title" content="Συνάντηση περιφερειάρχη και δημάρχου Ρόδου με την Αριάνα Ροκφέλερ"/>
    <meta property="og:description" content="Την Αριάνα Ροκφέλερ εγγονή του φιλέλληνα επιχειρηματία Ντέιβιντ Ροκφέλερ υποδέχθηκε στο γραφείο του την Πέμπτη ο Περιφερειάρχης Νοτίου Αιγαίου, Γιώργος Χατζημάρκος, μαζί με τον Δήμαρχο Ρόδου, Αντώνη Καμπουράκη."/>
  </head>
  <body>
    <article>
      <h1>Συνάντηση περιφερειάρχη και δημάρχου Ρόδου με την Αριάνα Ροκφέλερ</h1>
      <address>
        <time datetime="2019-11-02T11:00:01+00:00">02 Nov 2019, 11:00</time>
      </address>
      <p>
        <b>Την Αριάνα Ροκφέλερ εγγονή του φιλέλληνα επιχειρηματία Ντέιβιντ Ροκφέλερ υποδέχθηκε στο γραφείο του την Πέμπτη ο Περιφερειάρχης Νοτίου Αιγαίου, Γιώργος Χατζημάρκος, μαζί με τον Δήμαρχο Ρόδου, Αντώνη Καμπουράκη.</b>
      </p>
      <p>Η Αριάνα Ροκφέλερ που βρίσκεται αυτές τις ημέρες στην Ελλάδα, είναι διάσημη ιππέας και σχεδιάστρια μόδας και αναλαμβάνει το τμήμα του Ιδρύματος Ροκφέλερ που ασχολείται με τα ελληνικά θέματα, συνεχίζοντας έτσι την οικογενειακή παράδοση. Με δεδομένη την μακρά σχέση της οικογένειας Ροκφέλερ με τη χώρα μας, ο περιφερειάρχης και ο δήμαρχος Ρόδου συζήτησαν μαζί της τις δυνατότητες συνεργασίας με το Ίδρυμα, στο τομέα του πολιτισμού, εμβαθύνοντας και επεκτείνοντας τις δράσεις του στην Ελλάδα.</p>
      <p>Ο Τζον Ροκφέλερ, πατέρας του Ντέιβιντ, λάτρευε την αισθητική της αρχαιότητας και όλες τις λεπτομέρειες που αφορούσαν την αρχαία Αθήνα, τον Περικλή και τη δημιουργία της Ακρόπολης. Αργότερα, ο Ντέιβιντ Ροκφέλερ διατήρησε την αγάπη της οικογένειάς του για την Ελλάδα και τον αρχαίο ελληνικό πολιτισμό, ενώ συχνά επισκεπτόταν το Άγιο Όρος.</p>
      <p>To Ίδρυμα Ροκφέλερ, χρηματοδότησε ανασκαφές στην Αρχαία Αγορά τη δεκαετία του ‘30. Συγκεκριμένα, το 1929 το Ίδρυμα διέθεσε κεφάλαια για την ολοκλήρωση του έργου της κατασκευής του Μουσείου της Αρχαίας Αγοράς. Επίσης, χρηματοδότησε υποτροφίες για την εκπαίδευση αρχαιολόγων.</p>
      <p>“Η Αριάνα Ροκφέλερ είναι μέλος μιας ιστορικής οικογένειας, με παλιούς δεσμούς με την χώρα μας. Η επίσκεψη της στα γραφεία μας στην Ρόδο, μας έδωσε την ευκαιρία να μιλήσουμε για αυτά τα κοινά ενδιαφέροντα που και στο παρελθόν έφεραν κοντά την οικογένεια της με τον τόπο μας”, δήλωσε ο περιφερειάρχης Γιώργος Χατζημάρκος, ο οποίος, μαζί με τον δήμαρχο, συνόδευσαν την κα Ροκφέλερ στην περιήγησή της σε εμβληματικά σημεία της Ρόδου.</p>
    </article>
  </body>
</html>