<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739674"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="หนาวจัดหนัก'เหนือ'ลด2-4องศา 'ใต้'11จว.ฝนถล่มอ่วม!"/>
    <meta property="og:description" content="เสื้อหนาว-ผ้านวมขนมาให้หมด! อุตุฯ เตือนไทยตอนบนจะเย็นลงอีก 2-4 องศา มีฝนเล็กน้อย บริเวณยอดดอยอากาศหนาว ภาคใต้ฝนตก 60-70% ของพื้นที่ และมีฝนตกหนักบางแห่งใน 11 จังหวัด"/>
  </head>
  <body>
    <article>
      <h1>หนาวจัดหนัก'เหนือ'ลด2-4องศา 'ใต้'11จว.ฝนถล่มอ่วม!</h1>
      <address>
        <time datetime="2019-11-02T11:00:00+00:00">02 Nov 2019, 11:00</time>
      </address>
      <p>
        <b>เสื้อหนาว-ผ้านวมขนมาให้หมด! อุตุฯ เตือนไทยตอนบนจะเย็นลงอีก 2-4 องศา มีฝนเล็กน้อย บริเวณยอดดอยอากาศหนาว ภาคใต้ฝนตก 60-70% ของพื้นที่ และมีฝนตกหนักบางแห่งใน 11 จังหวัด</b>
      </p>
      <p>เมื่อวันที่ 2 พ.ย. นายภูเวียง ประคำมินทร์ อธิบดีกรมอุตุนิยมวิทยา กระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ในช่วงวันที่ 2 - 3 พ.ย.62 หย่อมความกดอากาศต่ำที่ปกคลุมประเทศกัมพูชาและภาคตะวันออกของประเทศไทย จะเคลื่อนผ่านอ่าวไทยตอนบนและภาคใต้ตอนบน ลงสู่ทะเลอันดามันตอนบน ส่งผลให้ภาคใต้มีฝนฟ้าคะนอง ร้อยละ 60-70 ของพื้นที่ตลอดช่วง และมีฝนตกหนักบางแห่งโดยเฉพาะบางพื้นที่บริเวณจังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา พังงา ภูเก็ต กระบี่ ตรัง และ สตูล <br/><br/>นอกจากนี้บริเวณความกดอากาศสูงกำลังปานกลางอีกระลอกหนึ่งจะแผ่เสริมลงมาปกคลุมภาคเหนือและภาคตะวันออกเฉียงเหนือ ประกอบกับจะมีหย่อมความกดอากาศต่ำที่ปกคลุมประเทศฟิลิปปินส์จะเคลื่อนเข้ามาปกคลุมบบริเวณทะเลจีนใต้ตอนกลาง มีแนวโน้มว่าจะมีกำลังแรงขึ้น ทำให้บริเวณประเทศไทยตอนบนยังคงมีอากาศหนาวถึงเย็นในตอนตอนเช้า โดยภาคเหนืออุณหภูมิจะลดลง 2-4 องศาเซลเซียส มีฝนเล็กน้อยร้อยละ 20-30 ของพื้นที่ อุณหภูมิต่ำสุด 14-23 องศาเซลเซียส อุณหภูมิสูงสุด 31-33 องศาเซลเซียส บริเวณยอดดอยอากาศหนาว อุณหภูมิต่ำสุด 9-15 องศาเซลเซียส <br/><br/>อย่างไรก็ดี คาดว่าในช่วงวันที่ 4 - 8 พ.ย. 62 ประเทศไทยตอนบนยังคงมีอากาศหนาวเย็นกับมีหมอกในตอนเช้า โดยมีฝนบางแห่งในบริเวณภาคเหนือ สำหรับภาคใต้จะมีฝนตกต่อเนื่องและมีฝนตกหนักบางแห่งตลอดช่วง คลื่นลมบริเวณอ่าวไทยตอนล่างสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร</p>
    </article>
  </body>
</html>