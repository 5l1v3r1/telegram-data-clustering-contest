<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lide-bojuji-o-raz-horni-prosece-nechteji-aby-tam-jablonec-stavel-byty-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="Lidé bojují o ráz Horní Proseče. Nechtějí, aby tam Jablonec stavěl byty"/>
    <meta property="og:description" content="Plánovaná výstavba domů na Horní Proseči je stále ve hře. Jablonečtí zastupitelé ale vzali na vědomí petici místních a připravují podnět na pořízení změny územního plánu, která by redukovala zastavitelné plochy na zmíněných pozemcích."/>
  </head>
  <body>
    <article>
      <h1>Lidé bojují o ráz Horní Proseče. Nechtějí, aby tam Jablonec stavěl byty</h1>
      <address><time datetime="2019-11-02T11:00:00+00:00">02 Nov 2019, 11:00</time> by <a rel="author">Jan Sedlák</a></address>
      <p>Je tu krásně. Veliká louka je otevřená směrem k Ještědu. Podle vyšlapaných cestiček je jasné, že tady život doslova kvete. „Chodíme sem všichni, děti i pes, každý den, když to počasí dovolí,“ popsala v chladném dopoledni Jana Peroutková z Proseče. Děti s rodiči se sem v létě chodí slunit, na podzim pouštějí draky, v zimě tu jezdí na saních a bobech. Další tu venčí psy.</p>
      <p>Místním ale hrozí, že o oblíbenou část přírody přijdou. Územní plán tu totiž stále počítá se zástavbou. Proto už před časem sestavili petici proti výstavbě na části zdejšího území.</p>
      <p>Petice s třemi sty podpisy se ohání nejen tím, že pozemky slouží k rekreačním účelům, ale i možností poničení přírody. „Hrozí nevratné riziko v podobě narušení podzemních pramenů. Neméně důležitá je zelená plocha vzhledem k přirozenému vsakování dešťové vody do krajiny. Zachovat chceme i přirozenou migraci zvěře,“ vypočítal důvody organizátor petice Karel Pauch.</p>
      <figure>
        <img src="https://g.denik.cz/10/1a/kopie-nemocnice-let_denik-150-3x2.jpg"/>
      </figure>
      <aside>
        <a href="https://jablonecky.denik.cz/zpravy_region/jablonecka-nemocnice-poridila-pristroje-a-sanitku-za-3-5-milionu-korun-20191031.html">Jablonecká nemocnice pořídila přístroje a sanitku za 3,5 milionu korun Přečíst článek ›</a>
      </aside>
      <p>Petenti žádají město, aby z ploch pro výstavbu vynechalo několik pozemků. „Byl jsem se v té lokalitě podívat. Pozemky jsou hodně využívané, hodnota pro sídliště je velká z hlediska rekreačního využití. Požadavek na redukci zastavitelnosti dává smysl,“ sdělil zastupitel Petr Klápště.</p>
      <p>Jablonečtí zastupitelé vzali petici na vědomí. Už dopředu však počítali s jistou regulací zdejší plánované výstavby. „Chceme redukovat zastavitelné plochy. Je tu i možnost toho, že území zůstane nezastavitelné,“ informoval náměstek primátora pro rozvoj města Petr Roubíček.</p>
      <p>Jablonec ale výstavbu nových bytů potřebuje. „Poptávka je veliká. My potřebujeme rozjet výstavbu, abychom na trh dali co nejvíce bytů,“ popsal náměstek primátora pro ekonomiku Milan Kouřil.</p>
      <h3>Pelta chtěl pět pater</h3>
      <p>Oblast Horní Proseče je z pohledu možného bydlení velmi atraktivní. Před lety tu dokonce společnost Prosečská investiční, jejímž předsedou představenstva je známý jablonecký podnikatel obviněný v kauze rozdělování dotací do sportu Miroslav Pelta, chtěla stavět až pětipatrové bytové domy. Proti tomu se také vzedmula vlna protestů podpořená peticí, kterou v roce 2008 podepsalo na dvanáct set signatářů.</p>
      <figure>
        <img src="https://g.denik.cz/25/df/669y8309_denik-150-3x2.jpg"/>
      </figure>
      <aside>
        <a href="https://jablonecky.denik.cz/zpravy_region/hejtman-martin-puta-zivot-se-rychle-meni-skoly-musi-reagovat-20191101.html">Hejtman Martin Půta: Život se rychle mění, školy musí reagovat Přečíst článek ›</a>
      </aside>
      <p>Město už v minulosti do této oblasti investovalo, a to do výstavby nové kanalizace. V souvislosti s případnými změnami územního plánu však mohou nastat komplikace.</p>
      <p>Část prostředků, které město Jablonec na kanalizaci vynaložilo, už bylo budoucím provozovatelem, tedy Severočeskou vodárenskou společností (SVS), městu zaplaceno s předpokladem, že tam vznikne zájem o tuto službu. Podle některých zastupitelů se tak může stát, že SVS bude investici požadovat po městě zpět.</p>
    </article>
  </body>
</html>