<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544088.html/%D8%A8%D8%AF%D9%87%DB%8C-%D8%B9%D9%85%D9%88%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D8%B1%D8%B2-23-%D8%AA%D8%B1%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%AF%D8%B0%D8%B4%D8%AA--%D9%88%D9%82%D8%AA%DB%8C-%DA%A9%D8%A7%D8%B1%D8%A8%D8%B1%D8%A7%D9%86-%D8%AA%D8%B1%D8%A7%D9%85%D9%BE-%D8%B1%D8%A7-%D9%85%D8%B3%D8%AE%D8%B1%D9%87-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:48:00+00:00"/>
    <meta property="og:title" content="بدهی عمومی آمریکا از مرز 23 تریلیون دلار گذشت/ وقتی کاربران ترامپ را مسخره می‌کنند"/>
    <meta property="og:description" content="در حالی که رئیس‌جمهور آمریکا مشغول تحسین روند رشد اشتغال در این کشور و تاثیر آن بر بازارهای سهام است منتقدان بر این باورند که وی نتوانسته به وعده خود برای کنترل بدهی عمومی این کشور عمل کند."/>
  </head>
  <body>
    <article>
      <h1>بدهی عمومی آمریکا از مرز 23 تریلیون دلار گذشت/ وقتی کاربران ترامپ را مسخره می‌کنند</h1>
      <address>
        <time datetime="2019-11-02T11:48:00+00:00">02 Nov 2019, 11:48</time>
      </address>
      <p>در حالی که رئیس‌جمهور آمریکا مشغول تحسین روند رشد اشتغال در این کشور و تاثیر آن بر بازارهای سهام است منتقدان بر این باورند که وی نتوانسته به وعده خود برای کنترل بدهی عمومی این کشور عمل کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از راشاتودی، دونالد ترامپ، رئیس‌جمهور آمریکا، در حالی مشغول تحسین کردن روند ایجاد اشتغال بر اساس آخرین گزارشات و تاثیر آن بر بازارهای مالی در این کشور است که منتقدان با تاکید بر عبور بدهی عمومی آمریکا از مرز 23 تریلیون دلار می‌گویند ترامپ نتوانسته به وعده خود در کنترل بدهی عمومی این کشور عمل کند.</p>
      <p>  روز گذشته انتشار گزارش مربوط به اشتغال ایجاد شده در این کشور نشان داد که در ماه اکتبر 128 هزار فرصت شغلی جدید در آمریکا ایجاد شده است و همین مسئله بازارهای مالی در این کشور را مثبت کرد.   علیرغم آنکه این خبر به نظر خوب بود اما خوشحالی مقامات آمریکایی خیلی طول نکشید و انتشار خبر عبور بدهی عمومی این کشور از مرز 23 تریلیون دلار،‌ کام آنها را تلخ کرد.   در حال حاضر و طبق گزارش روزانه وزارت خزانه‌داری آمریکا بدهی عمومی این کشور به 23008.41 میلیارد دلار رسیده است.   بنیاد پیتر پترسون که در زمینه نظارت بر بدهی عمومی آمریکا فعالیت می‌کند، می‌گوید بدهی عمومی این کشور به قدری افزایش یافته که امسال دولت این کشور باید روزانه فقط یک میلیارد دلار بهره بدهی بپردازد.   اگرچه رؤسای پیشین آمریکا نیز عملکرد خوبی در کنترل بدهی این کشور نداشتند اما منتقدان می‌گویند کنترل بدهی عمومی آمریکا یکی از وعده‌های انتخاباتی ترامپ بود و وی قول داده بود که نه تنها از افزایش آن جلوگیری کند بلکه این بدهی را کاهش دهد.   برخی کاربران شبکه اجتماعی با تمسخر عملکرد دولت آمریکا در کنترل بدهی عمومی این کشور می‌گویند اتفاقا رسیدن حجم بدهی به بیش از 23 هزار میلیارد دلار در راستای سیاست "اولویت با آمریکا" است و از این منظر آمریکا در حال حاضر بزرگترین بدهکار جهان محسوب می‌شود.   انتهای پیام/  </p>
    </article>
  </body>
</html>