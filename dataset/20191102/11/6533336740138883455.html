<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/se-questa-giustizia-ndash-spagna-rsquo-assalto-cinque-217912.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="Se questa"/>
    <meta property="og:description" content="SE QUESTA È GIUSTIZIA – IN SPAGNA L’ASSALTO DI CINQUE UOMINI SU UNA 14ENNE NON È STATO CONSIDERATO STUPRO PERCHÉ LA RAGAZZINA ERA STORDITA DA ALCOL E MARIJUANA: VISTO CHE NON CI SONO STATE BOTTE E MINACCE IL REATO SI CONFIGURA SOLTANTO COME “ABUSO SESSUALE” E SI ABBASSA LA PENA – LA NORMA, CHE GIÀ IN PASSATO AVEVA FATTO DISCUTERE, HA SCATENATO I…"/>
  </head>
  <body>
    <article>
      <h1>Se questa</h1>
      <address>
        <time datetime="2019-11-02T11:00:00+00:00">02 Nov 2019, 11:00</time>
      </address>
      <p>
        <b>
          <b>SE QUESTA È GIUSTIZIA – IN SPAGNA L’ASSALTO DI CINQUE UOMINI SU UNA 14ENNE NON È STATO CONSIDERATO STUPRO PERCHÉ LA RAGAZZINA ERA STORDITA DA ALCOL E MARIJUANA: VISTO CHE NON CI SONO STATE BOTTE E MINACCE IL REATO SI CONFIGURA SOLTANTO COME “ABUSO SESSUALE” E SI ABBASSA LA PENA – LA NORMA, CHE GIÀ IN PASSATO AVEVA FATTO DISCUTERE, HA SCATENATO I…</b>
        </b>
      </p>
      <hr/>
      <p><b>Elisabetta Rosaspina per il</b> <a href="http://www.corriere.it/">“Corriere della Sera”</a></p>
      <figure>
        <a href="https://www.dagospia.com/mediagallery/Dago_fotogallery-254337/1232594.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-1232594.jpg"/>
        </a>
        <figcaption>gli imputati dello stupro di manresa</figcaption>
      </figure>
      <p>Cinque uomini all' assalto di una quattordicenne, ma non è considerato uno stupro perché la vittima era stordita da alcol e marijuana, e quindi «non sapeva cosa stesse e cosa non stesse facendo». E se non ci sono botte o minacce, il reato si configura soltanto come «abuso» sessuale per il codice penale spagnolo.</p>
      <figure>
        <a href="https://www.dagospia.com/mediagallery/Dago_fotogallery-254337/1232600.htm">
          <img src="https://cdn-static.dagospia.com/img/foto/11-2019/stupro-3-1232600.jpg"/>
        </a>
        <figcaption>stupro 3</figcaption>
      </figure>
      <p>Che forse, ammettono giudici e giuristi, è arrivato il momento di cambiare. Non è il primo caso, ma non è meno impressionante di quello dell' auto proclamata «Manada» di San Fermín, il branco che tre anni fa a Pamplona, durante le feste per la corsa dei tori, violentò in un androne una ragazza di 18 anni, paralizzata dalla paura, e fu condannato per stupro, anziché semplice «abuso sessuale continuato», soltanto al terzo grado di giudizio, dal Tribunale supremo, dopo che l' eco della vicenda era arrivata fino al parlamento europeo.</p>
      <figure>
        <a href="https://www.dagospia.com/mediagallery/Dago_fotogallery-254337/1232590.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-3-1232590.jpg"/>
        </a>
        <figcaption>gli imputati dello stupro di manresa 3</figcaption>
      </figure>
      <p>Ma quella clausola del codice spagnolo, in vigore dal 1995, è tornata due giorni fa a mitigare il capo di imputazione a carico di un' altra «manada», altri cinque uomini fra i 19 e i 26 anni, che nel 2016, dopo un botellón , un party a base di birra e superalcolici, in una fabbrica abbandonata di Manresa, 60 chilometri a nord ovest di Barcellona,si sono accaniti a turno su un' adolescente ubriaca, incapace di opporsi.</p>
      <figure>
        <a href="https://www.dagospia.com/mediagallery/Dago_fotogallery-254337/1232601.htm">
          <img src="https://cdn-static.dagospia.com/img/foto/11-2019/stupro-4-1232601_tn.jpeg"/>
        </a>
        <figcaption>stupro 4</figcaption>
      </figure>
      <p>E non avendo dovuto vincere la sua resistenza con la forza o con l' intimidazione, a norma di legge i cinque non sono stati ritenuti colpevoli di «aggressione» ma solamente di «abuso» sessuale. Le condanne si sono adeguate: tra i 10 e i 12 anni di carcere, anziché tra i 15 e i 20, previsti per lo stupro.</p>
      <p>L' avvocato di parte civile ricorrerà, e altrettanto farà forse il pubblico ministero che all' ultimo momento aveva cambiato idea, riconosciuto la violenza e sollecitato 14 anni di reclusione, senza che i giudici accogliessero la sua richiesta. Per loro, la ragazzina non era in condizione di «decidere e accettare o respingere le relazioni sessuali con gli imputati».</p>
      <figure>
        <a href="https://www.dagospia.com/mediagallery/Dago_fotogallery-254337/1232589.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-2-1232589.jpg"/>
        </a>
        <figcaption>gli imputati dello stupro di manresa 2</figcaption>
      </figure>
      <p>La vittima, oggi diciassettenne, si è chiesta come avrebbe potuto essere d' accordo - per quanto ubriaca - di sottostare a cinque individui che si sono spartiti il suo corpo per più di un' ora: «Quindici minuti a testa» aveva stabilito il capobranco, all' epoca il suo mal scelto fidanzatino.</p>
      <figure>
        <a href="https://www.dagospia.com/mediagallery/Dago_fotogallery-254337/1232592.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-1-1232592.jpg"/>
        </a>
        <figcaption>gli imputati dello stupro di manresa 1</figcaption>
      </figure>
      <p>Anche se non è stato provato che uno di loro avesse diffidato con una pistola giocattolo un paio di testimoni dal raccontare l' accaduto, l' arma appare tra i ricordi, fortunatamente confusi, della ragazza, convinta di essere stata drogata proprio per azzerare le sue difese.</p>
      <figure>
        <a href="https://www.dagospia.com/mediagallery/Dago_fotogallery-254337/1232593.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-6-1232593.jpg"/>
        </a>
        <figcaption>gli imputati dello stupro di manresa 6</figcaption>
      </figure>
      <p>La blanda sentenza ha suscitato le reazioni dei movimenti contro la violenza di genere e della sindaca di Barcellona, Ada Colau, che censura la «giustizia patriarcale» e insiste: «Non è stato un abuso, è stato uno stupro». Molti giuristi spagnoli hanno già preso posizione: in assenza di consenso, è comunque violenza. E il codice va cambiato.</p>
      <figure>
        <a href="https://www.dagospia.com/mediagallery/Dago_fotogallery-254337/1232595.htm">
          <img src="https://cdn-static.dagospia.com/img/foto/11-2019/manifestazioni-contro-la-legge-in-spagna-1-1232595.jpg"/>
        </a>
        <figcaption>manifestazioni contro la legge in spagna 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254337/1232597.htm">
          <img src="https://cdn-static.dagospia.com/img/foto/11-2019/manifestazioni-contro-la-legge-in-spagna-3-1232597.jpg"/>
        </a>
        <figcaption>manifestazioni contro la legge in spagna 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254337/1232599.htm">
          <img src="https://cdn-static.dagospia.com/img/foto/11-2019/stupro-2-1232599.jpg"/>
        </a>
        <figcaption>stupro 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254337/1232598.htm">
          <img src="https://cdn-static.dagospia.com/img/foto/11-2019/stupro-1-1232598.jpg"/>
        </a>
        <figcaption>stupro 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254337/1232596.htm">
          <img src="https://cdn-static.dagospia.com/img/foto/11-2019/manifestazioni-contro-la-legge-in-spagna-2-1232596.jpg"/>
        </a>
        <figcaption>manifestazioni contro la legge in spagna 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254337/1232591.htm">
          <img src="https://cdn-static.dagospia.com/img/foto/11-2019/gli-imputati-dello-stupro-di-manresa-4-1232591.jpg"/>
        </a>
        <figcaption>gli imputati dello stupro di manresa 4</figcaption>
      </figure>
    </article>
  </body>
</html>