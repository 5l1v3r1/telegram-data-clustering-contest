<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175480/politie-zet-buurtbus-aan-de-kant-wegens-verlopen-apk"/>
    <meta property="og:site_name" content="omroep flevoland"/>
    <meta property="article:published_time" content="2019-11-02T11:12:00+00:00"/>
    <meta property="og:title" content="Politie zet buurtbus aan de kant wegens verlopen APK"/>
    <meta property="og:description" content="De buurtbus in Lelystad is zaterdagochtend aan de kant van de weg gezet door de politie. De APK van het busje is namelijk al sinds juli verlopen. De bus mag daarom niet verder rijden. Vervoersmaatschappij Arriva stuurt een vervangend busje naar de stad. Rond 14:00 uur moet de dienstregeling van de buurtbus weer hervat worden."/>
  </head>
  <body>
    <article>
      <h1>Politie zet buurtbus aan de kant wegens verlopen APK</h1>
      <address>
        <time datetime="2019-11-02T11:12:00+00:00">02 Nov 2019, 11:12</time>
      </address>
      <p>
        <b>De buurtbus in Lelystad is zaterdagochtend aan de kant van de weg gezet door de politie. De APK van het busje is namelijk al sinds juli verlopen. De bus mag daarom niet verder rijden. Vervoersmaatschappij Arriva stuurt een vervangend busje naar de stad. Rond 14:00 uur moet de dienstregeling van de buurtbus weer hervat worden.</b>
      </p>
      <p>Pieter Cassé is de voorzitter van de buurtbusvereniging Lelystad en zat zelf achter het stuur toen de politie hem langs de kant van de weg zette. Cassé was net begonnen aan de eerste ronde en had nog geen passagiers in de bus. Wel denkt hij dat verschillende mensen daarna tevergeefs op de bus hebben gewacht.</p>
      <p>Volgens de voorzitter is vervoersmaatschappij Arriva verantwoordelijk voor het onderhoud van de bus. Maar omdat de vaste bus op dit moment in onderhoud is, reed hij al met een reservebus rond. "Ook Arriva kan natuurlijk fouten maken en ik denk dat de brief voor APK-vernieuwing voor deze bus over het hoofd is gezien", aldus Cassé. Hij is blij dat Arriva zaterdagochtend meteen in actie is gekomen.</p>
      <p><b>Reactie Arriva</b><br/>Arriva laat in een eerste reactie weten het vervelend te vinden dat de buurtbus zaterdagochtend aan de kant moest. Het vervoersbedrijf bevestigt dat er meteen geschakeld is om een vervangende bus naar Lelystad te krijgen.</p>
      <p>Arriva gaat uitzoeken hoe het kon gebeuren dat de buurtbus zonder geldige APK in Lelystad rondreed. Het bedrijf verwacht daar maandag meer duidelijkheid over te kunnen geven.</p>
      <p><b>Vrijwilligers</b><br/>De buurtbus in Lelystad draait volledig op <a href="https://www.omroepflevoland.nl/nieuws/143536/eerste-rit-nieuwe-buurtbus-is-een-feit">vrijwilligers</a>. De dienstregeling bedient de wijken Parkhaven, Houtribhoogte, Golfpark, Golfresort, Jagersveld en Buitenhof.</p>
      <figure>
        <iframe data-src="https://twitter.com/GAINFRA_NW1/status/1190556152226099200" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Je cookie-instellingen zorgen ervoor dat je dit onderdeel niet kunt zien.</p>
      <p>
        <a href="https://www.omroepflevoland.nl/nieuws/175480/politie-zet-buurtbus-aan-de-kant-wegens-verlopen-apk#">Wijzig je cookie-instellingen hier</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>