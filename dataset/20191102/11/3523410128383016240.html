<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637430/%D8%B1%DA%A9%D8%A7%D8%A8%DB%8C-%D8%B3%D9%87%D9%85%DB%8C%D9%87-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%DA%A9%D8%B3%D8%A8-%DA%A9%D9%86%D8%AF-%DA%A9%D8%A7%D8%B1-%D8%A8%D8%B2%D8%B1%DA%AF%DB%8C-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T11:39:00+00:00"/>
    <meta property="og:title" content="رکابی سهمیه بازی‌های المپیک را کسب کند، کار بزرگی کرده است"/>
    <meta property="og:description" content="نایب رئیس بانوان فدراسیون کوهنوردی گفت: درست است که الناز رکابی حریفان بسیار قدری دارد، اما از لحاظ توانایی جسمانی چیزی کم ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/637430/%D8%B1%DA%A9%D8%A7%D8%A8%DB%8C-%D8%B3%D9%87%D9%85%DB%8C%D9%87-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%DA%A9%D8%B3%D8%A8-%DA%A9%D9%86%D8%AF-%DA%A9%D8%A7%D8%B1-%D8%A8%D8%B2%D8%B1%DA%AF%DB%8C-%DA%A9%D8%B1%D8%AF%D9%87-%D8%A7%D8%B3%D8%AA">رکابی سهمیه بازی‌های المپیک را کسب کند، کار بزرگی کرده است</a>
      </h1>
      <h2>نایب رئیس بانوان فدراسیون کوهنوردی گفت: درست است که الناز رکابی حریفان بسیار قدری دارد، اما از لحاظ توانایی جسمانی چیزی کم ندارد.</h2>
      <address><time datetime="2019-11-02T11:39:00+00:00">02 Nov 2019, 11:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  منصوره گرجی  درخصوص راهیابی الناز رکابی به مسابقات انتخابی المپیک اظهار داشت: الناز رکابی در آخرین مسابقات جام جهانی که در کشور چین برگزار شد، توانست به مسابقات انتخابی المپیک راه یابد که با توجه به اینکه سنگ‌نوردی برای نخستین بار در بازی‌های المپیک برگزار می‌شود، موفقیت بسیار بزرگی است. من این موفقیت را به رکابی و جامعه زنان بویژه کسانی که در رده المپیکی فعالیت می‌کنند، تبریک می‌گویم.</p>
      <p>وی افزود: از سه سال پیش که زمزمه‌های المپیکی شدن این رشته به صورت قطعی به گوش می‌رسید، همیشه می‌گفتم «الناز، تو می‌توانی و حتما می‌توانی وارد این مسابقات شوی». توانایی جسمانی الناز خیلی خوب است و تلاش خوبی هم کرده است و امیدوارم نتیجه کارش را ببیند. درست است که حریفان بسیار قدری دارد، اما از لحاظ توانایی جسمانی چیزی کم ندارد و همین که بتواند برای نخستین بار سهمیه بازی‌های المپیک را کسب کند و در بازی‌های المپیک توکیو حاضر شود، به نظر من کار بسیار بزرگی کرده است.</p>
      <p>نایب رئیس بانوان فدراسیون کوهنوردی و صعودهای ورزشی درباره برنامه‌های رکابی برای شرکت در مسابقات انتخابی المپیک گفت: الناز در این مدت در اردو بوده و در اتریش اردوهایی را برگزار کرده است و فدراسیون و کمیته ملی المپیک نیز در حد توان به وی کمک کرده‌اند و فکر می‌کنم یک مدت کوتاهی به ایران بازگشته و سپس در مسابقات انتخابی المپیک فرانسه شرکت می‌کند.</p>
      <p>وی در پایان عنوان کرد: برای تمام زنان سرزمینم که سختکوشی می‌کنند، آرزو می‌کنم که به تمام آرزوهای قشنگ‌شان برسند. الناز رویای کودکی‌اش بود و همیشه دوست داشت، ولی برای این دوست داشتنش سخت تلاش کرد.</p>
    </article>
  </body>
</html>