<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637435/%D8%A2%D9%85%D8%B1%DB%8C%DA%A9%D8%A7-%D9%BE%D8%B3-%D8%A7%D8%B2-%D9%BE%DB%8C%D8%B1%D9%88%D8%B2%DB%8C-%D8%A7%D9%86%D9%82%D9%84%D8%A7%D8%A8-%D8%AF%D8%B1-%D9%81%D8%B1%D8%B3%D8%A7%DB%8C%D8%B4-%D9%82%D8%AF%D8%B1%D8%AA-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T11:45:00+00:00"/>
    <meta property="og:title" content="آمریکا پس از پیروزی انقلاب در فرسایش قدرت قرار گرفته است"/>
    <meta property="og:description" content="فرمانده کل سپاه گفت :پس از پیروزی انقلاب اسلامی، آمریکا در فرسایش قدرت قرار گرفته است چراکه مجبور شده از سطوح راهبردی به سطح عملیاتی تنزل..."/>
  </head>
  <body>
    <article>
      <h1>
        <a href="https://www.bultannews.com/fa/news/637435/%D8%A2%D9%85%D8%B1%DB%8C%DA%A9%D8%A7-%D9%BE%D8%B3-%D8%A7%D8%B2-%D9%BE%DB%8C%D8%B1%D9%88%D8%B2%DB%8C-%D8%A7%D9%86%D9%82%D9%84%D8%A7%D8%A8-%D8%AF%D8%B1-%D9%81%D8%B1%D8%B3%D8%A7%DB%8C%D8%B4-%D9%82%D8%AF%D8%B1%D8%AA-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87-%D8%A7%D8%B3%D8%AA">آمریکا پس از پیروزی انقلاب در فرسایش قدرت قرار گرفته است</a>
      </h1>
      <h2>فرمانده کل سپاه گفت :پس از پیروزی انقلاب اسلامی، آمریکا در فرسایش قدرت قرار گرفته است چراکه مجبور شده از سطوح راهبردی به سطح عملیاتی تنزل...</h2>
      <address><time datetime="2019-11-02T11:45:00+00:00">02 Nov 2019, 11:45</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سرلشکر حسین سلامی فرمانده کل <b>سپاه پاسداران</b> انقلاب اسلامی صبح امروز (شنبه) در آیین رونمایی از دیوارنگاره‌های لانه جاسوسی سابق آمریکا، اظهار داشت: حقیقت این است که می‌توان آمریکا را هویتی متضاد و متناقض توصیف کرد و یک شخصیت سیاسی کاملا تضادگونه است. در تمام <b>جنگ‌</b>های بزرگ جهان و در جنگ های چهل سال گذشته در منطقه ای که آن را جهان اسلام میدانیم، آمریکا یا مستقیم یا با واسطه نقش اول را ایفا کرده است.</p>
      <p>وی افزود: در طول حیات آمریکا بیش از 8.5 میلیون کشته حاصل مداخلات آمریکا در شرق و غرب عالم است که از جنگ مکزیک گرفته تا جنگ در خاور دور و جنگ‌های جهانی اول و دوم. در حالی که آمریکا بزرگترین صادرکننده سلاح در جهان و اصلی ترین طرف در جنگ های کوچک و بزرگ است، اما روی کاغذ و در گفته های مقامات آمریکایی از امن شدن جهان سخن می‌گویند.</p>
      <p>سرلشکر سلامی با بیان اینکه در واقعیت های درون ذهن مقامات آمریکایی چیزی جز ایجاد ظرفیت برای انهدام سیاره زمین وجود ندارد، تصریح کرد: در حالی که آمریکایی ها از مقابله با سلاح های کشتار جمعی سخن می گویند اما اولین رژیمی هستند که به سلاح‌های هسته ای دست یافتند و تنها کشوری هستند که از این سلاح 2 بار استفاده کرد و صدها هزار نفر را در کسری از ثانیه کشت.</p>
      <p>فرمانده کل سپاه تاکید کرد: آیا چنین کشوری که قدرت انهدام چندین بار کره زمین را به سلاح های هسته ای در اختیار دارد، می تواند مقابله کننده با سلاح هسته ای باشد؟</p>
      <p>وی ادامه داد: آمریکا در حالی از حقوق بشر سخن می‌گوید که در همه نقاط دنیا این حقوق را نادیده می‌گیرد و به آن حمله می‌کند، مانند حمله به عروسی ها در افغانستان و یا هجوم شبانه به خانه های مردم در عراق. زندان های مخوف گوانتانامو و ابوغریب و زندان های دیگر در اروپا و آمریکا آیا حقوق بشر است؟</p>
      <p>سرلشکر سلامی با بیان اینکه همه دستگاه های شکنجه توسط آمریکایی ها ساخته می شود و به رژیم های مستبد صادر می‌شود، عنوان کرد: رژیم آمریکا در حالی از آزادی و دموکراسی سخن می گویند که همه دیکتاتورهای عالم مهره های شطرنج آمریکا هستند. آیا رژیمی که پرچمدار براندازی نظام های مردم سالار در دنیا است، میتواند ادعای آزادی را داشته باشد؟</p>
      <p>فرمانده کل سپاه با اشاره به ادعای آمریکایی ها مبنی بر مبارزه با تروریسم، گفت: این ادعا در حالی است که رئیس جمهور فعلی آمریکا می‌گوید Obama Is Founder of ISIS یعنی اوباما رئیس جمهور قبلی خالق و موسس داعش است. آیا آواره کردن ملت سوریه در کشورهای دیگر، حمله به کارخانه سرم سازی در سودان، اسقاط هواپیمای ایرانی با 290 مسافر آیا نشانه‌های هویت آمریکا در جهان نیست؟</p>
      <p>وی افزود: پس از پیروزی انقلاب اسلامی، آمریکا در فرسایش قدرت قرار گرفته است چراکه مجبور شده است از سطوح راهبردی به سطح عملیاتی تنزل موقعیت داشته باشد. آمریکایی‌ها در اقصی نقاط عالم منافع حیاتی برای خود تعریف کرده اند، اما آگاه شدن ملت‌ها و خیزش فراجغرافیایی علیه آنها باعث شده تا مستقیما گسترش بیش از حد قدرت نظامی بدهند.</p>
      <p>سرلشکر سلامی تاکید کرد: سالهاست که آمریکایی‌ها نمی‌توانند بین هزینه اقداماتشان و دستاوردهای آن حتی در حوزه اقتصادی موازنه برقرار کند. آنها در مارپیچ تنزل قرار گرفته اند و دهه ها و سالهاست که جهان شاهد ثبت پیروزی سیاسی برای آنها نیست.</p>
    </article>
  </body>
</html>