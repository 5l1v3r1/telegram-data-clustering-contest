<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/02/incidente-su-a13-distrutta-una-famiglia-morta-anche-bimba-1-anno-top10_20191102_121220/"/>
    <meta property="og:site_name" content="Askanews"/>
    <meta property="article:published_time" content="2019-11-02T11:12:20+00:00"/>
    <meta property="og:title" content="Incidente su A13, distrutta una famiglia: morta anche bimba 1 anno"/>
    <meta property="og:description" content="Roma, 2 nov. (askanews) – Una famiglia distrutta: i tre morti – padre, madre e la figlia di un anno – nell’incidente avvenuto nella notte sull’autostrada A13 Bologna-Padova, tra Bologna Interporto e Altedo, in direzione Padova, facevano tutti parte dello stesso nucleo familiare. Originaria della provincia di Vicenza, la famiglia viaggiava a bordo di un […]"/>
  </head>
  <body>
    <article>
      <h1>Incidente su A13, distrutta una famiglia: morta anche bimba 1 anno</h1>
      <h2>Viaggiava su camper urtato da auto e poi travolto da un pullman</h2>
      <address>
        <time datetime="2019-11-02T11:12:20+00:00">02 Nov 2019, 11:12</time>
      </address>
      <figure>
        <img src="http://www.askanews.it/wp-content/uploads/2019/11/20191102_121211_0F190D47.jpg"/>
      </figure>
      <p>Roma, 2 nov. (askanews) – Una famiglia distrutta: i tre morti – padre, madre e la figlia di un anno – nell’incidente avvenuto nella notte sull’autostrada A13 Bologna-Padova, tra Bologna Interporto e Altedo, in direzione Padova, facevano tutti parte dello stesso nucleo familiare.</p>
      <p>Originaria della provincia di Vicenza, la famiglia viaggiava a bordo di un camper quando, poco dopo la mezzanotte, all’altezza del chilometro 15 dell’A13, il mezzo è stato coinvolto nello scontro.</p>
      <p>Sono ancora in corso le indagini della polizia stradale per determinare con precisione la dinamica: dalle prime risultanze sembra che il camper sia stato tamponato o almeno urtato da un’altra autovettura (sulla quale viaggiavano diverse persone), finendo sulla barriera New Jersey, ribaltandosi poi in mezzo alla carreggiata e venendo quindi travolto da un pullman che viaggiava poco distante, che non ha fatto in tempo a frenare.</p>
      <p>Una carambola mortale, nella quale hanno perso la vita M.D., 32 anni, sua moglie P.A. di 29, e la figlia di 1 anno, M.D..</p>
      <p>Altre persone – almeno quattro, tra gli occupanti dell’auto e del pullman – sono rimaste ferite, non gravi. La posizione del conducente dell’autovettura che avrebbe colpito il camper è al vaglio dei magistrati della Procura di Bologna: sarà indagato per omicidio stradale.</p>
      <p>sav/sam</p>
    </article>
  </body>
</html>