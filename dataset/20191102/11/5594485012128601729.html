<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/skandalt-se-razgarya-karakachanov-srazi-makron-za-migrantite-ot-afrika-i-blgarskite-bandi_news706856.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T11:05:00+00:00"/>
    <meta property="og:title" content="Скандалът се разгаря! Каракачанов срази Макрон за мигрантите от Африка и българските банди"/>
    <meta property="og:description" content="Това, че той предпочита мигранти от Кот д'Ивоар си е негово право и мен не ме интересува, изригна вицепремиерът"/>
  </head>
  <body>
    <article>
      <h1>Скандалът се разгаря! Каракачанов срази Макрон за мигрантите от Африка и българските банди</h1>
      <h2>Това, че той предпочита мигранти от Кот д'Ивоар си е негово право и мен не ме интересува, изригна вицепремиерът</h2>
      <address>
        <time datetime="2019-11-02T11:05:00+00:00">02 Nov 2019, 11:05</time>
      </address>
      <p>https://blitz.bg/politika/skandalt-se-razgarya-karakachanov-srazi-makron-za-migrantite-ot-afrika-i-blgarskite-bandi_news706856.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572685864-3-2.jpg"/>
      </figure>
      <p><b>"Изказването на френския президент Макрон, че предпочита мигранти от Африка вместо „български и украински банди“ е поредната проява на политическа арогантност и високомерие демонстрирани от един от настоящите лидери на някогашната Антанта". </b><br/><br/>Това написа в социалните мрежи  вицепремиерът и министър на отбраната Красимир Каракачанов, видя БЛИЦ.<br/><br/>Коментарът му е по повод <b><a href="https://blitz.bg/svyat/dumite-na-makron-obikolikha-sveta-predpochitam-migranti-ot-afrika-pred-blgarski-bandi_news706785.html">думите на френския президент Еманюел Макрон, за които БЛИЦ съобщи вчера.</a></b> <br/><br/><b>Ето какво още сподели Каракачанов по темата във "Фейсбук": </b><br/><br/>"В навечерието на 100 години от подписването на Ньойския договор в Париж подобно поведение показва, че историческите грешки не са научени от т.нар. политически елит на Европа.<br/><br/>Това, че Макрон предпочита мигранти от Кот д'Ивоар си е негово право и мен не ме интересува. Не мога обаче да подмина с лека ръка квалификацията на българите като „банди“. Това е недопустимо и обидно.<br/><br/>Нека не забравяме, че точно преди 100 години, именно във френската столица, под натиска от Съглашението е подписан един от най-мракобесните договори, които пренареждат насилствено картата на Балканите и оставят тежка кървава следа в последващата история на балканските народи.<br/><br/>Подобно поведение през 21-ви век, независимо от вложения в него смисъл, е дипломатически недопустимо.<br/><br/>ЕС в своята същност е общност, която трябва да работи за еднакво спазване на човешките, икономическите и политически права на гражданите на държавите членки.<br/><br/>Свободното придвижване на хора, стоки и услуги, залегнало в неговата философия, е един от водещите принципи. Демонстрацията на незачитане, декларирането на поведение на двойните стандарти във всички области на живота спрямо страните от бившия Източен блок е всъщност отричане на Договора за Европейския съюз и на Договора за функционирането му.<br/><br/>Като заместник министър-председател на Република България категорично се противопоставям на подобни опити за дискредитиране на името на държавата и погазване на правата на българските граждани.<br/><br/>Който е имал колонии, да се оправя с наследството, оставено от някогашното им управление. Българските граждани обаче са равноправни граждани на ЕС и аз няма да допусна който и да е да се гаври с моите сънародници.<br/><br/>Ето защо настоявам Външно министерство да реагира на поредната проява на високомерие, обидно отношение и неуважение към българския народ".<br/><br/><b>ОЧАКВАЙТЕ ПОДРОБНОСТИ В БЛИЦ! </b></p>
    </article>
  </body>
</html>