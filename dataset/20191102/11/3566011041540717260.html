<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544050.html/%D8%B9%D8%AF%D9%85-%D9%BE%D8%B0%DB%8C%D8%B1%D8%B4-%D9%88%D8%A7%D9%82%D8%B9%DB%8C%D8%AA-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7-%D9%88-%D8%AC%D9%87%D9%84-%D9%85%D8%B0%D8%A7%DA%A9%D8%B1%D9%87-%D8%B7%D9%84%D8%A8%D8%A7%D9%86-%D8%AF%D8%A7%D8%AE%D9%84%DB%8C--%D8%B9%D9%82%D8%A8-%D9%86%D8%B4%DB%8C%D9%86%DB%8C---%D8%AE%D8%A7%D8%B5%DB%8C%D8%AA-%D8%A7%D8%B3%D8%AA%DA%A9%D8%A8%D8%A7%D8%B1-%D8%AF%D8%B1-%D9%85%D9%82%D8%A7%D8%A8%D9%84-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:47:00+00:00"/>
    <meta property="og:title" content="عدم پذیرش واقعیت انقلاب اسلامی توسط آمریکا و جهل مذاکره طلبان داخلی/ عقب نشینی؛‌ خاصیت استکبار در مقابل مقاومت است"/>
    <meta property="og:description" content="رئیس سازمان بسیج اساتید دانشگاه‌های یزد اظهار داشت: در شرایط فعلی، درخواست رابطه با امریکا و غرب یا ناشی از جهل مرکب و غفلت محض است و یا باید آن را خیانت به ملت و کشور دانست."/>
  </head>
  <body>
    <article>
      <h1>عدم پذیرش واقعیت انقلاب اسلامی توسط آمریکا و جهل مذاکره طلبان داخلی/ عقب نشینی؛‌ خاصیت استکبار در مقابل مقاومت است</h1>
      <h2>رئیس سازمان بسیج اساتید دانشگاه‌های یزد:</h2>
      <address>
        <time datetime="2019-11-02T11:47:00+00:00">02 Nov 2019, 11:47</time>
      </address>
      <p>رئیس سازمان بسیج اساتید دانشگاه‌های یزد اظهار داشت: در شرایط فعلی، درخواست رابطه با امریکا و غرب یا ناشی از جهل مرکب و غفلت محض است و یا باید آن را خیانت به ملت و کشور دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین ابویی در گفتگو با خبرنگار<a href="http://yazdrasa.ir/"> یزدرسا، </a>با اشاره به دشمنی‌های خبیثانه آمریکا علیه ایران در طول تاریخ اظهار داشت: سابقه دشمنی آمریکا با حرکت‌ها و انقلاب‌های مردمی و استقلال‌طلبانه بسیاری از کشورها به‌ویژه ایران امری روشن و غیرقابل‌انکار است  به‌طوری‌که حتی خود مقامات آمریکا نیز به آن اعتراف نموده‌اند.</p>
      <figure>
        <img src="http://newsroom.dana.ir/content/upload/f9db37c9-02a2-4da7-898d-f37fc492a20d.jpeg"/>
      </figure>
      <p>وی در تشریح دلایل تسخیر سفارت آمریکا توسط دانشجویان گفت: از کودتا مرداد 1332 و اسقاط دولت مردمی مصدق و تحمیل دوباره 25 ساله محمدرضاشاه پهلوی بر کشور ایران تا مقابله با انقلاب اسلامی ازجمله اقدامات جاسوسی سفارت امریکا بود که منجر به تسخیر این لانه جاسوسی شد.</p>
      <p>رئیس سازمان بسیج اساتید دانشگاه‌های یزد افزود: اسنادی که بعد از اشغال سفارت امریکا به دست آمد؛ مانند سلاح‌های پیشرفته ماسک‌های ضد گاز شیمیایی و اسنادی که در دستگاه‌های کاغذ خورد کن ریختند که بسیاری از آن‌ها توسط دانشجویان پیرو خط امام بازیابی و منتشر شد؛ همه نشان از جاسوسی و خیانت امریکا به این کشور دارد.</p>
      <p>ابویی اظهار داشت: حمله به صحرای طبس به بهانه آزادی گروگان‌ها که منجر به شکست مفتضحانه شد، سرنگونی هواپیمای مسافربری ایران توسط ناو امریکا در خلیج‌فارس  و شهادت 293 مسافر و اعطای مدال افتخار به ناخدای ناو به‌جای عذرخواهی از ملت ایران و خانواده‌های شهدا تنها گوشه‌ای از اقدامات خصمانه آمریکایی‌ها در این چند سال به شمار می‌رود و آخرین آن بدعهدی در خروج یک‌جانبه از برجام و تحریم‌های ظالمانه و ضد بشری و حتی تحریم دارو که برخلاف قوانین بین‌المللی وقواعد اخلاقی است از دشمنی‌های آشکار آمریکا علیه ایران است.</p>
      <p>
        <b>برقراری رابطه با آمریکا خیانت به ملت و کشور است</b>
      </p>
      <p>وی بابیان این‌که امام مخالف نفس رابطه با آمریکا نبودند بلکه رابطه و تعامل گرگ‌ومیشی را نفی می‌کردند افزود:به‌حکم عقل تا زمانی که این خوی استکباری و ستیزه‌جویی با ملت و انقلاب اسلامی ایران در حکام مستبد امریکا باشد برقراری رابطه بی‌معنی است و در حال حاضر در اوج دشمنی امریکا؛ حتی بسیاری از طرفداران رابطه با امریکا این رابطه را دیوانگی دانسته و حتی ذلت و امتیازدهی تلقی می‌کنند.</p>
      <p>ابویی عنوان کرد: مشکل اصلی این است که دولت‌مردان آمریکایی در عمل حاضر به پذیرش واقعیت  انقلاب اسلامی ایران نیستند؛ اگرچه گاهی به‌ظاهر و به زبان و گاهی در نامه‌های ارسالی امثال اوباما چنین مطالبی را بیان کرده‌اند اما در چنین شرایطی درخواست رابطه با امریکا و غرب یا ناشی از جهل مرکب و غفلت محض است و یا باید آن را خیانت به ملت و کشور دانست.</p>
      <p>
        <b>استکبار همیشه مغلوب قدرت اراده و استقامت ملت‌های آزاد بوده است</b>
      </p>
      <p>وی با اشاره به اهمیت و ضرورت مقاومت در زمان کنونی گفت: عقل، خرد و منطق راهی دیگری جز مقاومت را نمی‌پذیرد. گذشته از این‌که سابقه کشورهای چون هندوستان که با استعمار و استکبار مبارزه کرده‌اند نشان می‌دهد که اگر ملت‌ها با اتکای خود و تولید ملی به سمت قطع وابستگی حرکت کنند؛ دول استکباری همیشه مغلوب قدرت اراده و استقامت ملت‌های آزاد خواهند بود.</p>
      <p>عضو هیئت علمی گروه فقه و حقوق دانشگاه یزد ادامه داد: چنان‌که در جریان ملی شدن صنعت نفت هم ابتدا علیه ایران قطعنامه صادر کردند اما در سایه مقاومت ملی نقشه استکباری انگلیس و امریکا خنثی شد همچنین در جریان قرارداد استعماری رژی و واگذاری 50 ساله امتیاز خریدوفروش توتون و تنباکو به کمپانی رژی انگلیسی در زمان ناصرالدین‌شاه قاجار نیز فتوای مرحوم میرزای شیرازی و مقاومت مردم این توطئه را خنثی نمود.</p>
      <p>ابویی تصریح کرد: خاصیت استکبار است که در صورت مقاومت عقب‌نشینی خواهد کرد و برعکس با تسلیم و عقب‌نشینی استکبار جسورتر شده و خواسته‌های خود را بیشتر و بیشتر خواهد کرد.</p>
      <p>انتهای پیام/</p>
      <p> </p>
    </article>
  </body>
</html>