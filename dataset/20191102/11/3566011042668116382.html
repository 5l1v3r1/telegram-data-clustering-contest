<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543963.html/%D8%B1%D8%B3%D8%A7%D9%84%D8%AA-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%B4%D8%AA%D8%A7%D8%A8-%D8%B9%D9%84%D9%85%DB%8C-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AA%D9%85%D8%AF%D9%86-%D9%86%D9%88%DB%8C%D9%86-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:05:00+00:00"/>
    <meta property="og:title" content="رسالت دانش‌آموزان در گام دوم انقلاب شتاب علمی برای تشکیل تمدن نوین اسلامی است"/>
    <meta property="og:description" content="امام جمعه تربت حیدریه گفت: هر دانش‌آموز باید خود را یک عنصر تمدن‌ساز تعریف کند و نیاز است تا نگاه توام با ایمان و اعتماد با بیانیه گام دوم انقلاب به جوانان در مدارس تشکیل و تقویت شود."/>
  </head>
  <body>
    <article>
      <h1>رسالت دانش‌آموزان در گام دوم انقلاب شتاب علمی برای تشکیل تمدن نوین اسلامی است</h1>
      <h2>امام جمعه تربت حیدریه:</h2>
      <address>
        <time datetime="2019-11-02T11:05:00+00:00">02 Nov 2019, 11:05</time>
      </address>
      <p>امام جمعه تربت حیدریه گفت: هر دانش‌آموز باید خود را یک عنصر تمدن‌ساز تعریف کند و نیاز است تا نگاه توام با ایمان و اعتماد با بیانیه گام دوم انقلاب به جوانان در مدارس تشکیل و تقویت شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از خبرنگار <a href="http://sobhtoos.ir/">صبح توس</a>، حجت‌الاسلام محمدرضا عصمتی امام جمعه تربت حیدریه، صبح امروز در چهارمین روز از هفته بسیج دانش آموزی در جمع دانش آموزان این شهرستان اظهار کرد: تکلیف امروز دانش آموزان در گام دوم آن است که در میدان دانش و پژوهش و بینش به بی نیازی که جامعه اسلامی به آن نیازمند است دسترسی پیدا کنند.</p>
      <p>وی تصریح کرد: در مرحله دوم و در عرصه های تحقیق و پژوهش همچنان که در هشت سال دفاع مقدس حضور جدی داشتند و با تقدیم ۳۶ هزار شهید تکلیف خود را انجام داده اند امروز هم با حضور در جبهه علم و دانش با نشاط و شادابی هر چه تمام تر و همت عالی در مسیر تحقق اهداف و آرمانهای انقلاب و نظام گام بردارند.</p>
      <p>رئیس حوزه علمیه مرحوم هراتی بیان داشت: معلمان نیز همچنان به مانند گذشته از آینده سازان کشور حمایت و مسئولان نیز شرایط لازم را برای غنای علمی دانش آموزان فراهم کنند.</p>
      <p>امام جمعه تربت حیدریه افزود: این غنای علمی زمینه سازی غنا در عرصه های مختلف اقتصادی، فرهنگی و اجتماعی را فراهم می آورد و این تکلیف همه ماست و باید آن را بنحو مطلوب به سرانجام برسانیم.</p>
      <p>عصمتی گفت: باید فرزندان ما به عنوان کسانی که مدیریت آینده نظام بدست آنهاست چگونه با مردم بودن و خدمت به مردم را بیاموزند که این زینت است و با حلم و مدارا بدست می آید.</p>
      <p>وی خاطر نشان کرد: در عرصه معنویت، اعتماد به خداوند و ظرفیتی که پروردگار در جامعه به ودیعه گذاشته همه امت اسلامی باید تلاش کنند تا با پشت پا زدن به استکبار به تعالی و تکامل انسانی برسند.</p>
      <p>امام جمعه تربت حیدریه ابراز داشت: سلامت معنوی و ظاهری و جسمی باید هر دو در امت اسلامی به خصوص در جوانانی که آینده نظام را باید اداره کنند بروز و ظهور داشته باشد تا در سایه سلامت جسمی با رشد علمی و روحی نیازهای جامعه اسلامی را تامین کنند.</p>
      <p>انتهای پیام/</p>
    </article>
  </body>
</html>