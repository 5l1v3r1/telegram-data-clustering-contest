<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/impichment-trampa-perri-vidmovlyayetsya-davati-svidchennya-u-zakritomu-rezhimi-328259_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T11:29:00+00:00"/>
    <meta property="og:title" content="Імпічмент Трампа: Перрі відмовляється давати свідчення у закритому режимі"/>
    <meta property="og:description" content="Рік Перрі повинен виступити на слуханнях у Конгресі 6 листопада."/>
  </head>
  <body>
    <article>
      <h1>Імпічмент Трампа: Перрі відмовляється давати свідчення у закритому режимі</h1>
      <h2>Рік Перрі повинен виступити на слуханнях у Конгресі 6 листопада.</h2>
      <address>
        <time datetime="2019-11-02T11:29:00+00:00">02 Nov 2019, 11:29</time>
      </address>
      <p>Міністр енергетики США <a href="https://dt.ua/POLITICS/povernuvshis-z-ukrayini-ministr-perri-z-dopoviddyu-pobuvav-u-trampa-na-zakritiy-zustrichi-312433_.html"><b>Рік Перрі</b></a> відмовляється давати свідчення у закритому режимі конгресменам в Палаті представників у справі про імпічмент президента Дональда Трампа. Про це заявила прессекретарка Міністерства енергетики Шейлін Хайнс, передає <a href="https://www.reuters.com/article/us-usa-trump-impeachment-energy/energy-secretary-perry-refuses-to-testify-before-trump-impeachment-inquiry-spokeswoman-idUSKBN1XC005?il=0">Reuters</a>.</p>
      <p>"Міністр не візьме участі в таємному розслідуванні у "зоряній палаті", де заборонено бути присутнім адвокату органу", - заявила Хайнс.</p>
      <p>Вона зазначила, що якщо комітет зацікавлений в серйозному розгляді, він може направити міністру запрошення взяти участь у відкритому слуханні, на якому може бути присутнім адвокат міністерства і американський народ.</p>
      <p>Раніше Рік <a href="https://dt.ua/WORLD/ministr-figurant-ukrayinskogo-skandalu-v-ssha-zayaviv-pro-vidstavku-326612_.html"><b>Перрі заявив, що йде у відставку</b></a>. Про відставку Перрі стало відомо під час поїздки Трампа в Техас. Після повернення до Вашингтона президент заявив журналістам, що прийняв відставку Перрі. Він похвалив міністра і заявив, що вже майже знайшов йому заміну.</p>
      <p>Bloomberg відзначає, що Перрі запланував свою відставку ще до скандалу навколо імпічменту Трампа на тлі його розмови з президентом України Володимиром Зеленським.</p>
      <p>Нагадаємо, що 3 жовтня конгресмени <b><a href="https://dt.ua/WORLD/impichment-trampa-kongresmeni-rozpochali-dopit-volkera-325282_.html">допитали Курта Волкера</a>.</b> Колишній спецпредставник Держдепартаменту США по Україні протягом 10 годин в закритому режимі відповідав на їхні питання.</p>
      <p>11 жовтня <b><a href="https://dt.ua/WORLD/yovanovich-nazvala-tisk-trampa-prichinoyu-svogo-dostrokovogo-vidklikannya-z-kiyeva-326117_.html">свідчення дала Марі Йованович</a></b>. Вона заявила, що її достроково відкликали з посади посла США в Україні під тиском Трампа.</p>
      <p>Тимчасовий повірений у справах США в Україні Вільям <b><a href="https://dt.ua/WORLD/otochennya-trampa-namagalosya-otrimati-kompromat-na-baydena-v-obmin-na-viyskovu-dopomogu-ukrayini-teylor-327053_.html">Тейлор підтвердив, що оточення Трампа намагалося отримати компромат на Джо Байдена</a></b> в обмін на військову допомогу Україні.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти.</p>
      <p>Детальніше про ситуацію читайте у статті Олександра Хари <a href="https://dt.ua/international/impichment-mayzhe-oficiyno-328209_.html"><b>"Імпічмент. Майже офіційно"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yZXV0ZXJzLmNvbQ==">Reuters</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>