<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/nutrition/krashcha-diyeta-chi-pravda-shcho-seredzemnomorska-diyeta-naykorisnisha-50051127.html"/>
    <meta property="og:site_name" content="НВ"/>
    <meta property="article:published_time" content="2019-11-02T05:22:00+00:00"/>
    <meta property="og:title" content="Оливкова олія проти фуа-гра. Сенсаційне дослідження про середземноморську дієту виявилося хибним"/>
    <meta property="og:description" content="Оливкова олія проти фуа-гра — що оберете ви? Прикра історія спіткала знакову наукову роботу, що стосувалася середземноморської дієти"/>
  </head>
  <body>
    <article>
      <h1>Оливкова олія проти фуа-гра. Сенсаційне дослідження про середземноморську дієту виявилося хибним</h1>
      <h2>Оливкова олія проти фуа-гра — що оберете ви? Прикра історія спіткала знакову наукову роботу, що стосувалася середземноморської дієти</h2>
      <address><time datetime="2019-11-02T05:22:00+00:00">02 Nov 2019, 05:22</time> by <a rel="author">Андрій Сем'янків</a></address>
      <p>Виживання завжди було і лишається головним пріоритетом людства.</p>
      <p>За останні кількасот років homo sapiens вдалося значно збільшити тривалість життя і практично позбутись впливу таких біологічних чинників, як голод і фатальні континентальні епідемії.</p>
      <p>Втім, кількість причин, які можуть призвести до смерті людини, парадоксальним чином зросла.</p>
      <p>Нас більше не гризуть вовки в лісах, проте надмірна кількість доступної їжі, а ще важливіше — її якість, виявились небезпечнішими за будь-яких природніх хижаків.</p>
      <p>Не дивно, що будь-яка інформація щодо впливу харчування на здоров’я та тривалість життя завжди є актуальною. А кожне наукове дослідження на цю тему медіа спішать називати «сенсаційним». І дуже часто даремно.</p>
      <p>Прикра історія спіткала знакову <a href="https://www.nejm.org/doi/full/10.1056/NEJMoa1200303">наукову роботу</a>, що стосувалася середземноморської дієти.</p>
      <p>Під цією назвою мається на увазі раціон, що включає багато овочів, фруктів, морепродуктів і поліненасичених жирів (у вигляді оливкової олії та горіхів).</p>
      <p>Близько п’яти років вказане дослідження вважалось одним з найбільш авторитетних та фундаментальних. І не дивно, адже участь у ньому взяло більше 7000 осіб, яких розділили на різні дослідницькі групи з різним типом харчування.</p>
      <p>І ті, хто споживав переважно «середземноморські» продукти в результаті мали на 30% нижчий ризик захворіти на серцево-судинні хвороби. Висновки дослідження нарешті поставили крапку в суперечці щодо найздоровішої дієти.</p>
      <p>Принаймні так здавалось.</p>
      <p>Але в 2018 році New England Journal of Medicine, найавторитетніший медичний журнал у світі, <a href="https://retractionwatch.com/the-retraction-watch-leaderboard/top-10-most-highly-cited-retracted-papers/">змушений був</a> відкликати статтю.</p>
      <p>Незалежні рецензенти виявили недоліки в процедурі дослідження.</p>
      <p>Річ у тому, що піддослідні мусили б розподілятися до різних груп харчування випадковим чином.</p>
      <p>Саме цей механізм (рандомізація) покликаний відсікти інші можливі чинники: наприклад, меншу генетичну схильність до серцевих хвороб серед певних учасників. А це дозволило б об'єктивніше оцінити вплив саме дієти.</p>
      <p>Втім, розподіл не завжди був випадковим. Середземноморську дієту інколи <a href="https://www.smh.com.au/lifestyle/health-and-wellness/controversy-arises-over-the-mediterranean-diet-20%E2%80%89180%E2%80%89618-p4zm64.html">прописували</a> цілим сім'ям та населеним пунктам.</p>
      <p>Таким чином, хоч користь від вказаної дієти і є очевидною, немає змоги однозначно стверджувати, що саме вона є причиною зниження частоти певних захворювань.</p>
      <p>Врешті, якщо ми подивимось на <a href="https://academic.oup.com/eurheartj/article/37/42/3232/2536403">епідеміологічні дані Європейського континенту</a>, то помітимо, що, хоча середземноморські країни (Італія, Іспанія, Португалія, Греція) мають досить низьку частоту серцево-судинних хвороб, <a href="https://nv.ua/health/nutrition/skolko-mozhno-pit-alkogolya-novosti-mediciny-50047565.html">мешканці Франції є найздоровішою нацією в цьому сенсі</a>.</p>
      <p>А ми чудово пам’ятаємо, що національними стравами там є різноманітне червоне м’ясо, жирні паштети та випічка. Тобто, не найкращі продукти, з погляду здоров’я судин.</p>
      <p>Жителі Нідерландів помирають від серцево-судинних хвороб так само часто, як і середземноморські португальці. А любителі сирного фондю в Швейцарії страждають на ішемічну хворобу серця трохи менше за греків.</p>
      <p>Попри все, науковий пошук не спиняється ні на мить. Людство досі в погоні за тим чарівним продуктом, який подарує нам нарешті здоров’я і довголіття.</p>
      <p>Варто лише памятати, що складні проблеми дуже рідко мають прості способи вирішення. Тому до будь-яких сенсаційних новин у стилі «вчені нарешті визначили…» слід ставитись обережно.</p>
      <p>Читайте також:</p>
      <ul>
        <li>
          <a href="https://nv.ua/ukr/health/kids/chomu-ne-mozhna-saditi-ditinu-na-diyetu-i-zmushuvati-jiji-hudnuti-50048780.html">Чому не можна садити дитину на дієту і змушувати її худнути</a>
        </li>
        <li>
          <a href="https://nv.ua/ukr/health/nutrition/yak-stati-veganom-bez-shkodi-dlya-zdorov-ya-50049425.html">Запитай у печінки. Як перейти на веганську дієту без шкоди для здоров’я</a>
        </li>
        <li>
          <a href="https://nv.ua/ukr/health/nutrition/seredzemnomorska-diyeta-zahishchaye-vid-depresiji-novini-medicini-i-zdorov-ya-50051019.html">Риба і не тільки. Вчені назвали дієту, яка захищає від депресії</a>
        </li>
      </ul>
    </article>
  </body>
</html>