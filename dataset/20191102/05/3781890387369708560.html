<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739615"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T05:00:00+00:00"/>
    <meta property="og:title" content="ผู้นำซีเรียเหน็บทรัมป์ &quot;ศัตรูผู้จริงใจที่สุด&quot;"/>
    <meta property="og:description" content="ประธานาธิบดีบาชาร์ อัล-อัสซาด กล่าวว่าประธานาธิบดีโดนัลด์ ทรัมป์ 'คือสุดยอดผู้นำสหรัฐ' จากคำพูด 'ตรงไปตรงมาที่สุด' ว่า 'ต้องการน้ำมันของซีเรีย'"/>
  </head>
  <body>
    <article>
      <h1>ผู้นำซีเรียเหน็บทรัมป์ "ศัตรูผู้จริงใจที่สุด"</h1>
      <address>
        <time datetime="2019-11-02T05:00:00+00:00">02 Nov 2019, 05:00</time>
      </address>
      <p>
        <b>ประธานาธิบดีบาชาร์ อัล-อัสซาด กล่าวว่าประธานาธิบดีโดนัลด์ ทรัมป์ "คือสุดยอดผู้นำสหรัฐ" จากคำพูด "ตรงไปตรงมาที่สุด" ว่า "ต้องการน้ำมันของซีเรีย"</b>
      </p>
      <p>สำนักข่าวต่างประเทศรายงานจากกรุงดามัสกัส ประเทศซีเรีย เมื่อวันที่ 2 พ.ย. ว่าประธานาธิบดีบาชาร์ อัล-อัสซาด ผู้นำซีเรีย กล่าวในช่วงหนึ่งของการให้สัมภาษ์พิเศษกับสถานีโทรทัศน์เอ็นบีซีของสหรัฐ ที่ทำเนียบในกรุงดามัสกัส  ซึ่งออกอากาศครั้งแรกเมื่อวันศุกร์ที่ผ่านมา ว่าประธานาธิบดีโดนัลด์ ทรัมป์ เป็นผู้นำสหรัฐ "ที่ยอดเยี่ยมที่สุด" ไม่ใช่เพราะนโยบายของรัฐบาลชุดนี้ "ดี" แต่เป็นเพราะ "ความเปิดเผย ไม่อ้อมค้อมและความตรงไปตรงมา" ของทรัมป์เองต่างหาก<br/> </p>
      <figure>
        <iframe data-src="https://twitter.com/MiddleEastEye/status/1190361641768144896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/NBCNews/status/1190207367671095301?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อัสซาดกล่าวต่อไปว่า ประธานาธิบดีสหรัฐทุกคนล้วนมีส่วนเกี่ยวข้องกับอาชญากรรมสงคราม แต่ท้ายที่สุดกลับได้รับรางวัลโนเบลสาขาสันติภาพ ในฐานะเป็น "ผู้ปกป้องสิทธิมนุษยชน" ด้วยนโยบายที่ "ยอดเยี่ยม" และ "มีความเฉพาะตัว" ตามพื้นฐานแบบอเมริกันและตะวันตก ทั้งที่ในความเป็นจริงแล้ว ผู้นำสหรัฐและทีมงานทั้งหมดล้วนเป็นเพียง "กลุ่มอาชญากร" ซึ่งเป็นตัวแทนปกป้องผลประโยชน์ให้กับล็อบบี้ยิสต์รายใหญ่ในประเทศ ไม่ว่าจะเป็นบริษัทน้ำมัน บริษัทอาวุธ และอีกมากมายเท่านั้น<br/><br/>อย่างไรก็ตาม ผู้นำซีเรียกล่าวว่าโดยส่วนตัวเขามี "ข้อยกเว้น" สำหรับทรัมป์ เนื่องจากเขา "ชอบ" การที่อีกฝ่ายกล่าวอย่างตรงไปตรงมาว่า "สหรัฐต้องการน้ำมันของซีเรีย" เรียกได้ว่าผู้นำสหรัฐคนปัจจุบันเป็น "ศัตรูซึ่งจริงใจที่สุด" นับตั้งแต่ยุคสงครามโลกครั้งที่สองเลยก็ว่าได้</p>
      <figure>
        <img src="https://www.dailynews.co.th/admin/upload/20191102/news_cnPduaqJSk120034_533.jpg?v=20191103064?v=1160"/>
      </figure>
      <p>ทั้งนี้ จุดยืนของทรัมป์ต่อสถานการณ์ในซีเรียเปลี่ยนแปลงไปมาหลายครั้งตั้งแต่เดือนที่แล้ว เริ่มจากการที่ผู้นำสหรัฐประกาศการถอนทหารอเมริกันออกจากภาคเหนือของซีเรียซึ่งเป็นเขตอิทธิพลของกองกำลังป้องกันตนเองชาวเคิร์ด ( วายพีจี ) นัยว่าเพื่อ "เปิดทาง" ให้กับยุทธการทางทหารของตุรกี แต่หลังจากนั้นไม่กี่วันออกมาประณามรัฐบาลอังการา และกล่าวว่าสหรัฐจะคงกำลังทหารบางส่วนไว้พร้อมทั้งเสริมเจ้าหน้าที่ชุดใหม่เข้าไปอีก "เพื่อพิทักษ์" แหล่งน้ำมันในพื้นที่ไม่ให้ตกไปอยู่ในมือของกลุ่มไอเอส หรือ "บุคคลที่สาม" และสหรัฐ "จะดูแล" แหล่งน้ำมันเหล่านั้นจนกว่าวายพีจีจะกลับเข้าสู่พื้นที่ได้ ด้านทำเนียบขาวยังสงวนท่าทีต่อบทสัมภาษณ์ของผู้นำซีเรียในครั้งนี้.<br/><br/><b>เครดิตภาพ : REUTERS</b></p>
    </article>
  </body>
</html>