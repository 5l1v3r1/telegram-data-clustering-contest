<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739621"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T05:15:00+00:00"/>
    <meta property="og:title" content="ผู้ตรวจฯลุยสานฝันอนาคตช่วยเด็กไทยยากจน"/>
    <meta property="og:description" content="ผู้ตรวจการแผ่นดินเดินหน้าตามติดปฏิทินการดำเนินโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับ พร้อมส่งเด็กถึงฝั่งฝันผันตัวเข้าสู่ตลาดแรงงาน คาดเม.ย.63 ตอบโจทย์ทุกชีวิต"/>
  </head>
  <body>
    <article>
      <h1>ผู้ตรวจฯลุยสานฝันอนาคตช่วยเด็กไทยยากจน</h1>
      <address>
        <time datetime="2019-11-02T05:15:00+00:00">02 Nov 2019, 05:15</time>
      </address>
      <p>
        <b>ผู้ตรวจการแผ่นดินเดินหน้าตามติดปฏิทินการดำเนินโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับ พร้อมส่งเด็กถึงฝั่งฝันผันตัวเข้าสู่ตลาดแรงงาน คาดเม.ย.63 ตอบโจทย์ทุกชีวิต</b>
      </p>
      <p>เมื่อวันที่2 พ.ย. นายสมศักดิ์ สุวรรณสุจริต ผู้ตรวจการแผ่นดิน กล่าวว่า หลังจากลงนามความร่วมมือกับกระทรวงมหาดไทย กระทรวงแรงงาน กระทรวงศึกษาธิการ และกระทรวงการพัฒนาสังคมและความมั่นคงของมนุษย์ 4 กระทรวงหลัก ผลักดันการดำเนินโครงการเพิ่มทักษะด้านอาชีพแก่นักเรียนครอบครัวยากจนที่ไม่ได้เรียนต่อหลังจบการศึกษาภาคบังคับ พร้อมส่งมอบคู่มือและปฏิทินดำเนินงาน 10 ขั้นตอน ไปยังผู้ว่าราชการจังหวัดทั่วประเทศ เพื่อใช้เป็นกรอบทำงานให้เสร็จทันในปีงบประมาณ 2563 ซึ่งขณะนี้ทุกจังหวัดได้แต่งตั้งคณะกรรมการขับเคลื่อนโครงการโดยมีผู้ว่าราชการจังหวัดเป็นประธานจัดประชุมมอบหมายภารกิจทุกหน่วยงานในสังกัดทั้ง 4 กระทรวง รวมถึงภาคเอกชน เช่น หอการค้าจังหวัด และสภาอุตสาหกรรมจังหวัดเพื่อชี้แจงขั้นตอนการดำเนินงาน กำหนดปฏิทิน หน้าที่ความรับผิดชอบ</p>
      <figure>
        <img src="https://www.dailynews.co.th/admin/upload/20191102/news_kafMqIEGTU122650_533.jpg?v=20191102137?v=4781"/>
      </figure>
      <p>นายสมศักดิ์ กล่าวอีกว่า พร้อมทั้งกำหนดหลักสูตรตามความเหมาะสมและความต้องการของตลาดแรงงานในแต่ละจังหวัด เพื่อเตรียมการเปิดอบรมในเดือนเม.ย.2563 เช่น ช่างซ่อมมอเตอร์ไซค์ ช่างตัดเย็บเสื้อผ้า ช่างซ่อมเครื่องปรับอากาศขนาดเล็ก ช่างเชื่อมอาร์กโลหะด้วยมือ ช่างตัดผมบุรุษ/สตรี ช่างเดินสายไฟฟ้าในอาคาร ช่างไฟฟ้า ช่างอิเล็กทรอนิกส์ เป็นต้น และขณะเดียวกันเพื่อให้ทราบถึงความต้องการ จำนวนนักเรียนที่จะเข้าร่วมโครงการสำนักงานจัดหางานจังหวัดจะเป็นเจ้าภาพจัดการประชุมชี้แจงผู้อำนวยการโรงเรียนและครูแนะแนวทุกโรงเรียนในแต่ละจังหวัดให้ทราบวัตถุประสงค์ ขั้นตอน ปฏิทินการดำเนินโครงการ รายละเอียดในการกรอกแบบสอบถามให้แล้วเสร็จภายในวันที่ 15 พ.ย. เพื่อที่ครูแนะแนวจะต้องทำการสำรวจและจำแนกนักเรียนกลุ่มเป้าหมายที่ต้องการเข้ารับการฝึกอบรมให้เสร็จทันภายในวันที่ 21 ธ.ค. </p>
      <figure>
        <img src="https://www.dailynews.co.th/admin/upload/20191102/news_pPczbStdfq122651_533.jpg?v=20191102137?v=6362"/>
      </figure>
      <p>“โครงการนี้ช่วยตอบโจทย์สังคมเรื่องการแก้ไขปัญหาและภาวะเด็กเรียนจบพร้อมตกงานในอนาคตโดยเฉพาะเด็กที่เรียนจบชั้น ม.3 ที่มีฐานะยากจนไม่สามารถเรียนต่อได้ ไม่มีทักษะฝีมือในการทำงาน แต่ต้องกลายเป็นผู้ใหญ่โดยฉับพลันแบกภาระความรับผิดชอบต่อสู้ชีวิต หางานทำต้องรับผิดชอบต่อครอบครัวให้ได้รับโอกาสการพัฒนาตนเองติดอาวุธให้พวกเขาได้เป็นสมาชิกที่ดีของสังคมไทย นำไปสู่การสร้างอาชีพที่มั่นคงในอนาคต” นายสมศักดิ์ กล่าว.</p>
    </article>
  </body>
</html>