<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/02/jalaj-saxena-registers-best-deodhar-trophy-figures-with-7-41.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T05:45:00+00:00"/>
    <meta property="og:title" content="ദേവ്ധർ ട്രോഫിയിൽ സക്‌സേനയുടെ 7 വിക്കറ്റ് പ്രകടനം; എന്നിട്ടുമെന്തേ വിളിക്കുന്നില്ല?"/>
    <meta property="og:description" content="ഇന്ത്യൻ ടീമിൽ ഇടം പിടിക്കാൻ ജലജ് സക്സേന ഇനിയെന്തു ചെയ്യണം! കേരളത്തിനു വേണ്ടി രഞ്ജി ട്രോഫിയിൽ ഉജ്വല പ്രകടനം നടത്തിയിട്ടും ഇന്ത്യൻ ടീമിൽ ഇടം കിട്ടാതെ.jalaj saxena indian cricket team. Jalaj Saxena news. cricket jalaj saxena. malayala Manorama. Manorama online. ഇന്ത്യൻ ക്രിക്കറ്റ് ടീം. ജലജ് സക്സേന.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ദേവ്ധർ ട്രോഫിയിൽ സക്‌സേനയുടെ 7 വിക്കറ്റ് പ്രകടനം; എന്നിട്ടുമെന്തേ വിളിക്കുന്നില്ല?</h1>
      <address><time datetime="2019-11-02T05:45:00+00:00">02 Nov 2019, 05:45</time> by <a rel="author">മനോരമ ലേഖകൻ</a></address>
      <p>റാഞ്ചി ∙ ഇന്ത്യൻ ടീമിൽ ഇടം പിടിക്കാൻ ജലജ് സക്സേന ഇനിയെന്തു ചെയ്യണം! കേരളത്തിനു വേണ്ടി രഞ്ജി ട്രോഫിയിൽ ഉജ്വല പ്രകടനം നടത്തിയിട്ടും ഇന്ത്യൻ ടീമിൽ ഇടം കിട്ടാതെ പോയ മധ്യപ്രദേശുകാരൻ ജലജ് സക്സേന ആഭ്യന്തര ക്രിക്കറ്റിൽ വീണ്ടും മായാജാലം കാണിച്ചു. റാഞ്ചിയിൽ നടന്ന ദേവ്ധർ ട്രോഫി ക്രിക്കറ്റിൽ ഇന്ത്യ എയ്ക്കെതിരെ ഇന്ത്യ സി ടീമിനു വേണ്ടി ജലജിന്റെ ബോളിങ് പ്രകടനം ഇങ്ങനെ: 9.5–0–41–7. ദേവ്ധർ ട്രോഫിയിലെ റെക്കോർഡ് ബോളിങ് നേട്ടമാണ് ഏഴു വിക്കറ്റ് പ്രകടനത്തിലൂടെ ജലജ് കുറിച്ചത്.</p>
      <p>ജലജിന്റെ ഉജ്വല ബോളിങ്ങിനൊപ്പം ക്യാപ്റ്റൻ ശുഭ്മാൻ ഗിൽ, ഇന്ത്യൻ താരം മായങ്ക് അഗർവാൾ എന്നിവരുടെ സെഞ്ചുറി കൂടിയായതോടെ ഇന്ത്യ സി, ഇന്ത്യ എയെ 232 റൺസിനു തോൽപിക്കുകയും ചെയ്തു. സ്കോർ: ഇന്ത്യ സി– 50 ഓവറിൽ മൂന്നു വിക്കറ്റിന് 366. ഇന്ത്യ എ–29.5 ഓവറിൽ 134നു പുറത്ത്. മലയാളി താരം ദേവ്‌ദത്ത് പടിക്കലാണ് (31) ഇന്ത്യ എയുടെ ടോപ്സ്കോറർ.</p>
      <p>ടോസ് നേടിയ ഇന്ത്യ സി ക്യാപ്റ്റൻ ശുഭ്മാൻ ഗിൽ ബാറ്റിങ് തിരഞ്ഞെടുക്കുകയായിരുന്നു. ഓപ്പണറായെത്തിയ ഗില്ലും ദേശീയ ടീം താരം മായങ്ക് അഗർവാളും സെഞ്ചുറി നേടിയതോടെ ഇന്ത്യ സി കൂറ്റൻ സ്കോർ കുറിച്ചു. ഇന്ത്യ ബിയുടെ ബോളിങ് ആക്രമണത്തെ ചെറുത്ത് അഗർവാളും ഗില്ലും ക്രീസിൽനിന്നത് 38.3 ഓവറാണ്. അപ്പോഴേക്കും ഇന്ത്യ സിയുടെ സ്കോർബോർഡിലേക്ക് ഒഴുകിയെത്തിയത് 226 റൺസ്! 111 പന്തിൽ 15 ഫോറും ഒരു സിക്സും സഹിതം 120 റൺസുമായി അഗർവാളാണ് ആദ്യ പുറത്തായത്. 142 പന്തിൽ 10 ഫോറും ആറു സിക്സും സഹിതം 143 റൺസെടുത്ത ഗിൽ മൂന്നാമനായും മടങ്ങി. പിന്നീട് തകർത്തടിച്ച സൂര്യകുമാർ യാദവ് 29 പന്തിൽ ഒൻപതു ഫോറും നാലു സിക്സും സഹിതം 72 റൺസുമായി പുറത്താകാതെനിന്ന് ഇന്ത്യ സിയെ കൂറ്റൻ സ്കോറിലെത്തിച്ചു.</p>
      <p>മറുപടി ബാറ്റിങ്ങിന് ഇറങ്ങിയ ഇന്ത്യ എയെ ജലജ് സക്സേന അക്ഷരാർഥത്തിൽ ‘തൂത്തുതുടച്ചെടുത്തു’. തകർത്തടിച്ചു തുടങ്ങിയ മലയാളി താരം വിഷ്ണു വിനോദിനെ ധവാൽ കുൽക്കർണിയും അഭിഷേക് രാമൻ (അഞ്ചു പന്തിൽ രണ്ട്), ക്യാപ്റ്റൻ കൂടിയായ ഹനുമ വിഹാരി (പൂജ്യം) എന്നിവരെ ഇഷാൻ പോറെലും പുറത്താക്കിയതിനു ശേഷമായിരുന്നു സക്സേനയുടെ വരവ്. ബാക്കിയുള്ളവരെയെല്ലാം കൂടാരം കയറ്റുന്നതിൽ സക്സേന ‘സക്സസ്’ ആയി. കർണാടകയ്ക്കു കളിക്കുന്ന മലയാളി താരം ദേവ്ദത്ത് പടിക്കൽ (54 പന്തിൽ 31), ഭാർഗവ് മേരായ് (41 പന്തിൽ 30), ഇഷാൻ കിഷൻ (33 പന്തിൽ 25), അശ്വിൻ (ഒന്ന്), ഉനദ്കട് (രണ്ട്), രവി ബിഷ്ണോയ് (14 പന്തിൽ 13), സിദ്ധാർഥ് കൗൾ (15 പന്തിൽ 17) എന്നിവരാണ് സക്സേനയുടെ ഇരകളായത്.</p>
      <p>
        <b>∙ കപിലിനൊപ്പം, പക്ഷേ..!</b>
      </p>
      <p>ആഭ്യന്തര ക്രിക്കറ്റിലെ അപൂർവമായൊരു ‘ഓൾറൗണ്ടർ ക്ലബിൽ’ ഇടം പിടിച്ച താരമാണ് ജലജ് സഹായ് സക്സേന എന്ന 32കാരൻ. 6000 റൺസും 300 വിക്കറ്റും തികച്ച താരങ്ങളിലൊരാൾ. ഇതിഹാസ താരങ്ങളായ സി.കെ നായുഡു, ലാലാ അമർനാഥ്, വിജയ് ഹസാരെ, വിനൂ മങ്കാദ്, പോളി ഉമ്രിഗർ, രവി ശസ്ത്രി, കപിൽ ദേവ് തുടങ്ങിയവരെല്ലാമാണ് ജലജിനു കൂട്ടുള്ളത്. എന്നാൽ ഈ നേട്ടത്തെക്കുറിച്ചോർക്കുമ്പോഴേല്ലാം ഒരു നഷ്ടബോധം ജലജിനെ പിടികൂടും.</p>
      <p>ഇക്കൂട്ടത്തിൽ ഇന്ത്യൻ സീനിയർ ടീമിൽ കളിക്കാൻ അവസരം കിട്ടാത്ത ഒരേയൊരു താരമാണ് ജലജ്. സമാശ്വാസമായി ബിസിസിഐ ദക്ഷിണാഫ്രിക്കയ്ക്കെതിരെ ബോർഡ് പ്രസിഡന്റ്സ് ടീമിൽ ഇടം കൊടുത്തപ്പോൾ അവിടെയും ജലജ് മാറ്റു തെളിയിച്ചു. ചതുർദിന ടെസ്റ്റിൽ അർധ സെഞ്ചുറിയും 2 വിക്കറ്റുമായി മാൻ ഓഫ് ദ് മാച്ച്!</p>
      <p>
        <b>English Summary:Jalaj Saxena registers best Deodhar Trophy figures with 7/41</b>
      </p>
    </article>
  </body>
</html>