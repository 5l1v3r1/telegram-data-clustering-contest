<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/dietro-le-quinte-il-piano-di-zinagaretti-per-dimezzare-m5s-e-sbarazzarsi-di-renzi/1944489/"/>
    <meta property="og:site_name" content="IlSussidiario"/>
    <meta property="article:published_time" content="2019-11-02T05:01:05+00:00"/>
    <meta property="og:title" content="DIETRO LE QUINTE/ Il piano di Zingaretti per dimezzare M5s e sbarazzarsi di Renzi"/>
    <meta property="og:description" content="Se fa bene le sue mosse, per Zingaretti si apre una finestra temporale in cui se si tornasse a votare lo si farebbe con il Rosatellum"/>
  </head>
  <body>
    <article>
      <h1>DIETRO LE QUINTE/ Il piano di Zingaretti per dimezzare M5s e sbarazzarsi di Renzi</h1>
      <h2>Se fa bene le sue mosse, per Zingaretti si apre una finestra temporale in cui se si tornasse a votare lo si farebbe con il Rosatellum. Ecco le conseguenze</h2>
      <address><time datetime="2019-11-02T05:01:05+00:00">02 Nov 2019, 05:01</time> by <a rel="author" href="https://www.ilsussidiario.net/autori/antonio-napoli/" target="_blank">Antonio Napoli</a></address>
      <p>Dopo la Leopolda, <a href="https://www.ilsussidiario.net/news/risultati-elezioni-umbria-muore-il-patto-anti-salvini-m5s-e-pd-ripiegano-in-emilia/1942272/">dopo l’Umbria</a>, ma soprattutto dopo il parto faticosissimo della Finanziaria 2020, Nicola Zingaretti ha ripreso a pensare alle <a href="https://www.ilsussidiario.net/news/dopo-lumbria-solo-le-elezioni-politiche-possono-salvare-il-colle/1942716/">elezioni anticipate</a> come ad un passaggio inevitabile.</p>
      <p>La ragione principale – il pericolo Salvini, <a href="https://www.ilsussidiario.net/news/scenario-le-scelte-del-pd-che-aiutano-salvini-e-il-centrodestra/1944102/">il fascismo alle porte</a> – per cui è nato in pieno agosto il governo giallo-rosso, non solo non è stata eliminata, ma addirittura è diventa, se possibile, più pressante. Il “pericolo” non sembra affatto svanito. La vittoria schiacciante in Umbria del centro-destra ha dimostrato come la momentanea difficoltà manifestata dal Capitano dopo la scacco subìto ad agosto, si è in appena due mesi trasformata in una nuova spinta in grado di compattare il centrodestra <a href="https://www.ilsussidiario.net/news/sondaggi-le-tasse-sfiduciano-conte-35-governo-29-centrodestra-51/1943915/">e portarlo oltre il 50%</a>.</p>
      <p>Conta poco adesso ma vale la pena sottolinearlo: avevano ragione da vendere quei pochi temerari che hanno cercato inutilmente <a href="https://www.ilsussidiario.net/news/lappello-al-colle-ranieri-pd-mattarella-il-patto-democratici-m5s-va-fatto-salta/1919503/">di impedire la nascita del Conte 2</a>.</p>
      <p>La crisi dei 5 Stelle sembra più seria di quella emersa con il voto europeo, e si sta rivelando diretta conseguenza di un problema strategico e cioè il frutto della crisi politica del progetto grillino.</p>
      <p>La “modalità” autolesionista con cui la maggioranza ha condotto la discussione sulla legge di Bilancio ha fatto il resto. Lo spettro della fine dei governi Prodi nel 1998 e nel 2008 agita i sonni di Mattarella e di molti leader europei. Due cose il Pd non dovrebbe mai fare, memore delle lezioni del passato: apparire come il partito delle tasse (vi ricordate Visco?) e come il partito che dà sempre ragione ai pubblici ministeri. Le ha fatte entrambe, senza neanche accorgersene. Ripetere gli stessi errori è davvero “diabolico” oltre che motivo sufficiente per mandare a picco quel poco di credibilità conquistata dal Conte 2 con la svolta estiva.</p>
      <p>Anche l’alleanza con il Movimento è ora ferma al palo. Altro che accordi su larga scala in tutte le Regioni! Si sono rafforzati i contrari (Di Battista in testa) e lo stesso Di Maio sta cercando di usare la sconfitta in Umbria contro i capi storici e lo stesso Conte, che lo avevano ridimensionato agli occhi del Movimento.</p>
      <p>Renzi da parte sua annaspa con il suo partitino del 3-4% e può pensare realisticamente di sopravvivere solo se qualcuno gli regala una legge elettorale proporzionale.</p>
      <p>Ecco ora le due cose che Zingaretti non deve proprio fare: da un lato mettere mano alla legge elettorale e dall’altro impedire che si raccolgano le firme sufficienti per indire il referendum confermativo del taglio dei parlamentari.</p>
      <p>Come sappiamo i 90 giorni per depositare un quinto delle firme dei membri di una Camera scade il 9 gennaio e i deputati renziani stanno lavorando fianco a fianco (sia quelli andati in Italia viva come Giachetti e Marattin, sia quelli <a href="https://www.ilsussidiario.net/news/renziani-nel-pd-quei-10-piccoli-indiani-di-cui-non-ci-si-puo-fidare/1928367/">restati nel Pd</a>, come Nannicini e Ceccanti) per raggiungere il quorum. Se ci riescono scatta la sospensione dell’introduzione della nuova norma e per il taglio dei parlamentari bisognerà attendere il referendum. Si aprirà a quel punto una interessante “finestra temporale” in cui se si tornasse a votare lo si dovrebbe fare con la stessa legge elettorale (il Rosatellum) e con lo stesso numero di seggi da assegnare.</p>
      <p>Per Zingaretti un’occasione troppo ghiotta per chiudere la partita. Un vero e proprio match point. In un sol colpo dimezzerebbe i 5 Stelle e farebbe di Italia viva un partitino corsaro e irrilevante. Oltre a vedere sancita nel centro-destra la fine dell’ala moderata rappresentata da Forza Italia. La partita nei collegi uninominali a quel punto potrebbe essere condotta a viso aperto e il risultato finale potrebbe essere addirittura diverso dalle attese.</p>
      <p>Ma anche nel caso vincesse Salvini, la risalita sarebbe più agevole e soprattutto sotto la guida di un Pd che non ha smarrito la sua funzione centrale. </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/matteo-renzi-governo-avanti-con-o-senza-conte-in-umbria-brillante-risultato/1944532/"/>
        <a href="https://www.ilsussidiario.net/news/romano-prodi-privatizzazioni-ce-le-chiese-leuropa-la-verita-a-distanza-di-anni/1944649/"/>
        <a href="https://www.ilsussidiario.net/news/sondaggi-politici-supermedia-youtrend-lega-32-m5s-18-giu-pd-lotta-fi-iv/1944577/"/>
        <a href="https://www.ilsussidiario.net/news/spillo-le-due-radici-del-caso-segre/1944037/"/>
        <a href="https://www.ilsussidiario.net/news/scenario-sapelli-la-durata-del-conte-2-dipende-dalla-guerra-franco-tedesca/1944227/"/>
        <a href="https://www.ilsussidiario.net/news/caso-segre-decidere-chi-e-presentabile-e-chi-no-non-fa-bene-alla-democrazia/1944360/"/>
      </related>
    </article>
  </body>
</html>