<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/pesaro/cronaca/lite-coppia-1.4865163"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T05:20:28+00:00"/>
    <meta property="og:title" content="Pesaro, furiosa lite di coppia. Volano water e pc, poi tutti in ospedale"/>
    <meta property="og:description" content="Il trentenne picchia anche il suocero. Oggetti buttati in strada"/>
  </head>
  <body>
    <article>
      <h1>Pesaro, furiosa lite di coppia. Volano water e pc, poi tutti in ospedale</h1>
      <h2>Il trentenne picchia anche il suocero. Oggetti buttati in strada</h2>
      <address><time datetime="2019-11-02T05:20:28+00:00">02 Nov 2019, 05:20</time> by <a rel="author">il Resto del Carlino</a></address>
      <p>Pesaro, 2 novembre 2019 - <b>Litigi </b>sanguinosi ieri a Borgo Santa Maria, ma anche a Pesaro, in via Venezia (zona porto-mare). Il primo, intorno alle 14.30, ha visto protagonisti una coppia di<b> giovani conviventi</b> in fase di <b>separazione </b>e il padre della ragazza accorso per evitare il peggio. L’uomo è rimasto <b>ferito al collo</b> con un coccio di <b>water </b>che il «genero» aveva poco prima lanciato dal balcone in strada, senza colpire miracolosamente nessuno. Aveva rovesciato in strada del Foglia anche lo schermo di un <b>computer </b>oltre ad altri oggetti come reazione alla decisione della sua convivente di lasciarlo dopo due mesi di convivenza.</p>
      <p>Proprio questa decisione avrebbe portato l’uomo, un italo argentino di 30 anni circa, a reagire con violenza nei confronti della giovane ma soprattutto nei riguardi del <b>padre della ragazza</b> sopraggiunto con la sua vettura, una Multipla. Appena lo ha visto, il giovane italo argentino si sarebbe scagliato contro di lui brandendo un coccio del water gettato a terra mentre con pugni e oggetti contundenti ha spaccato il parabrezza e il lunotto della vettura del «suocero» oltre ad ammaccarne la carrozzeria. Solo il caso ha voluto che la lite non si trasformasse in tragedia.</p>
      <p>Infatti una pattuglia della <b>polizia municipale</b> di Pian del Bruscolo, transitando a Borgo Santa Maria si è accorta di quanto avveniva ed è intervenuta per separare il padre e la figlia dall’ormai ex convivente sempre più infuriato per la situazione. Sono intervenuti anche i <b>carabinieri </b>che hanno poi accompagnato al pronto soccorso tutti e tre, per ferite sanguinanti in varie parti del corpo e stato di stress acuto. La ragazza e il padre hanno poi presentato <b>querela </b>contro il giovane per lesioni gravi. In strada, a Borgo Santa Maria, sono rimasti pezzi di water e di un computer.</p>
      <p><b>Altra lite</b>, quasi in contemporanea, in <b>via Venezia</b> dove l’ex marito di una donna lì residente mentre stava riportando la figlia alla madre si è imbattuto nell’attuale compagno della donna che faceva rientro in casa col cane. E’ bastato poco perché scoppiasse la lite con insulti, calci e pugni, senza esclusioni di colpi. Qualcuno ha chiamato i vigili urbani ma anche il 118 perché entrambi presentavano ferite sanguinanti. Sono stati portati in ospedale per le cure.</p>
      <p>Infine, intorno alle 18, una Toyota con una coppia a bordo è andata a <b>sbattere </b>in via Morosini contro un’auto in sosta. Che a sua volta è stata proiettata in avanti provocando un tamponamento a catena con altre tre vetture, tutte parcheggiate a lato. Sul posto, la polizia municipale.</p>
      <p>
        <i>ro.da.</i>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>