<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681654/ellines-giatroi-katangelloun-bullying-apo-synadelfous-tous-stin-k"/>
    <meta property="og:site_name" content="enikos.gr"/>
    <meta property="article:published_time" content="2019-11-02T05:56:00+00:00"/>
    <meta property="og:title" content="Έλληνες γιατροί καταγγέλλουν bullying από συναδέλφους τους στην Κύπρο"/>
    <meta property="og:description" content="Δύο Έλληνες γιατροί, οι οποίοι είχαν προσληφθεί στο Τμήμα Ατυχημάτων και Επειγόντων Περιστατικών του Νοσοκομείου Πάφου στην Κύπρο..."/>
  </head>
  <body>
    <article>
      <h1>Έλληνες γιατροί καταγγέλλουν bullying από συναδέλφους τους στην Κύπρο</h1>
      <address>
        <time datetime="2019-11-02T05:56:00+00:00">02 Nov 2019, 05:56</time>
      </address>
      <p>Δύο Έλληνες γιατροί, οι οποίοι είχαν προσληφθεί στο Τμήμα Ατυχημάτων και Επειγόντων Περιστατικών του Νοσοκομείου <a href="http://www.enikos.gr/international/671711/tragodia-stin-pafo-3chrono-agoraki-pnigike-se-pisina">Πάφου</a> στην Κύπρο, αποχώρησαν προβάλλοντας ως λόγο για την αποχώρησή τους την ανάρμοστη συμπεριφορά και το bullying που δέχτηκαν από συναδέλφους τους εν ώρα εργασία, σύμφωνα με το philenews.com.</p>
      <p>Η μία από τους γιατρούς απέστειλε επιστολή στο υπουργείο Υγείας της Κύπρου, καταγγέλλοντας επίσημα συγκεκριμένη γιατρό του Τμήματος Ατυχημάτων και Επειγόντων Περιστατικών του νοσοκομείου Πάφου και ζητώντας τη διερεύνηση της υπόθεσης.</p>
      <p>Σύμφωνα με το δημοσίευμα, ο υπουργός υγείας της Κύπρου Κωνσταντίνος Ιωάννου υποστήριξε ότι έδωσε οδηγίες στον Οργανισμό Κρατικών Υπηρεσιών Υγείας (ΟΚΥπΥ) “να πράξει ανάλογα”.</p>
      <p>“Στην Πάφο έχουν αποχωρήσει δύο γιατροί εξ Ελλάδος, καταγγέλλοντας ανάρμοστες συμπεριφορές από συναδέλφους τους σαν λόγο αποχώρησης. Αυτό πρέπει να το ψάξει ο ΟΚΥπΥ, διότι δεν γίνεται να βρίσκουμε γιατρούς και να φεύγουν εξαιτίας της συμπεριφοράς κάποιου ή κάποιας”, είπε ο Κύπριος υπουργός Υγείας.</p>
      <p>Οι καταγγελίες του υπουργού σχολιάστηκαν με διαφορετικό τρόπο από τις Συντεχνίες των γιατρών, με την Παγκύπρια Συντεχνία Δημοσίων Υπαλλήλων (ΠΑ.ΣΥ.Δ.Υ.) να ζητά επίσης τη διερεύνηση των δυο περιστατικών κάνοντας λόγο για “ανεπίτρεπτη ρατσιστική συμπεριφορά σε βάρος συναδέλφων από την Ελλάδα” και την Παγκύπρια Συντεχνία Κυβερνητικών Ιατρών (ΠΑ. ΣΥ.Κ.Ι) να ασκεί κριτική στον κ. Ιωάννου υποστηρίζοντας ότι “στοχοποιεί τους γιατρούς”.</p>
      <p>Ο πρόεδρος του Κλάδου των γιατρών της ΠΑ.ΣΥ.Δ.Υ. Αγαθοκλής Χριστοφίδης χαρακτήρισε μιλώντας στον Φιλελεύθερο “ανεπίτρεπτες τέτοιες συμπεριφορές”, μίλησε για “ρατσισμό εναντίον συναδέλφων από την Ελλάδα” και δήλωσε “τη συμπαράσταση της ΠΑ.ΣΥ.Δ.Υ. στους γιατρούς που δέχθηκαν bullying από άλλους γιατρούς”. “Εμείς ως Κλάδος καλούμε τον ΟΚΥπΥ να διερευνήσει αυτές τις πολύ σοβαρές καταγγελίες”, σημείωσε ο κ. Χριστοφίδης.</p>
      <p>Η ΠΑ. ΣΥ.Κ.Ι φαίνεται να αντιμετωπίζει το θέμα με διαφορετικό τρόπο. Ο υπουργός Υγείας “απουσία άλλων επιχειρημάτων, αδίκως και εντέχνως χωρίς να παρουσιάσει τα οποιαδήποτε τεκμήρια στοχοποίησε εκ νέου τους γιατρούς που εργάζονται στο Τμήμα Ατυχημάτων και Επειγόντων Περιστατικών του Νοσοκομείου Πάφου”. Η ΠΑ. ΣΥ.Κ.Ι υποστηρίζει ότι ο Κωνσταντίνος Ιωάννου αναπαρήγαγε παλαιότερες δηλώσεις του προέδρου της Επιτροπής Υγείας της Βουλής και τονίζοντας ότι από τότε μέχρι σήμερα έχει παρέλθει ένας μήνας, αναφέρει ότι ο ΟΚΥπΥ θα έπρεπε να είχε ήδη προχωρήσει σε διερεύνηση του θέματος.</p>
      <p>Στην ΠΑ. ΣΥ.Κ.Ι απάντησε άμεσα ο υπουργός Υγείας, ο οποίος σε γραπτή δήλωσή του ανέφερε ότι “θα ήταν ενδιαφέρον να μάθουμε από τη Συντεχνία, που με ιδιαίτερη θέρμη και με κάθε ευκαιρία εξαπολύει επιθέσεις ενάντια στο πρόσωπό μου, σε ποιες ενέργειες έχει προβεί η ίδια για εξέταση των καταγγελιών από πλευράς συναδέλφου τους. Έχει ενημερωθεί από τους εμπλεκόμενους φορείς για το γεγονός; Και αν ναι, τι έχει πράξει ή τι προτίθεται να πράξει γι’ αυτό;”</p>
      <p>Σύμφωνα με το δημοσίευμα οι καταγγελίες και των δύο Ελλήνων γιατρών βρίσκονται ήδη υπό διερεύνηση από τον ΟΚΥπΥ, ενώ ενήμερος από την πρώτη στιγμή είναι και ο εκτελεστικός διευθυντής της διεύθυνσης Λεμεσού – Πάφου.</p>
      <p>Όπως χαρακτηριστικά ανέφερε στην επιστολή/καταγγελία της η Ελληνίδα γιατρός, η συγκεκριμένη συνάδελφός της (στο ΤΑΕΠ Πάφου) “σε έξαλλη κατάσταση” τής φώναζε μπροστά σε τρεις ασθενείς και τους τρεις συνοδούς τους και στην παρουσία του αστυνομικού που υπηρετεί στο νοσοκομείο της Πάφου.</p>
      <p>“Με την είσοδό μου στα επείγοντα, ασθενοφόρο έφερε έναν Άγγλο ασθενή σε βαριά κατάσταση και ανέλαβα άμεσα την ανάνηψή του, μαζί με τους υπόλοιπους συναδέλφους για πάνω από μια ώρα. Κάποια στιγμή, βγαίνοντας στον διάδρομο συνάντησα την (...) όπου παρουσία τρίτων, ασθενών σε φορεία που βρίσκονταν εκεί, τριών συνοδών τους και του αστυνομικού, άρχισε να ωρύεται. Εν ολίγοις φώναζε ότι δεν έπρεπε να υπογράψω συμβόλαιο γιατί θα την κλείσω φυλακή και είναι παράνομη η εργασία μου εκεί. Της ζήτησα με ήρεμο τρόπο, γιατί ήταν σε έξαλλη κατάσταση, να μπούμε στο γραφείο και με έδιωξε από το νοσοκομείο. Όλα αυτά μπροστά στους ασθενείς και τους συνοδούς”.</p>
      <p>Στο δημοσίευμα σημειώνεται ότι η γιατρός ήταν ήδη προσωπικός γιατρός του ΓεΣΥ και πριν από την εργοδότησή της στο ΤΑΕΠ είχε συμφωνήσει με τον Οργανισμό Κρατικών Υπηρεσιών Υγείας ότι θα ενισχύει συγκεκριμένες ώρες κάθε ημέρα το Τμήμα Πρώτων Βοηθειών, γεγονός που μάλλον δεν έγινε αποδεκτό από κάποιους γιατρούς του συγκεκριμένου τμήματος του νοσοκομείου της Πάφου.</p>
      <p>Η γιατρός από την Ελλάδα, αμέσως μετά το περιστατικό, ενημέρωσε τον ΟΚΥπΥ για την αντιμετώπιση της οποίας έτυχε και στη συνέχεια προχώρησε και στην επίσημη γραπτή καταγγελία της.</p>
      <p>Όπως η ίδια αναφέρει στην επιστολή της, “είναι ανεπίτρεπτο ως άνθρωπος και ως γιατρός να αντιμετωπίζομαι με αυτό τον τρόπο από συνάδελφους. Μετά από ώριμη σκέψη και απομακρυσμένη από τα γεγονότα, θέλω να καταγγείλω το γεγονός προκειμένου να λάβετε γνώση γιατί το Τμήμα των Επειγόντων αποτελεί την εικόνα του υπουργείου Υγείας προς τον πολίτη και απαιτεί γιατρούς με ικανότητα στη διαχείριση κρίσεων και με ιδιαίτερη επιστημονική κατάρτιση. Δεν είναι τυχαία η κατάσταση που επικρατεί στα Επείγοντα όπου συγκεκριμένοι γιατροί αντιμετωπίζονται ευνοϊκότερα σε σχέση με άλλους αξιόλογους συναδέλφους. Παρακαλώ για τις νόμιμες ενέργειές σας”.</p>
      <p>Σε ό,τι αφορά τις προσπάθειες που καταβάλλονται για την ενίσχυση της στελέχωσης των Τμημάτων Ατυχημάτων και Επειγόντων Περιστατικών παγκυπρίως, ο υπουργός Υγείας ανέφερε μιλώντας στον Φιλελεύθερο ότι “κατά την τελευταία προκήρυξη έχουν προσφερθεί συμβόλαια σε δέκα γιατρούς από την Ελλάδα και οι οκτώ έχουν ήδη ανταποκριθεί θετικά και αναμένεται ότι θα ενισχύσουν σύντομα τα ΤΑΕΠ”.</p>
      <p>Ο κ. Ιωάννου πρόσθεσε ότι η προσπάθεια για την ενίσχυση της στελέχωσης των Τμημάτων Ατυχημάτων και Επειγόντων Περιστατικών θα συνεχιστεί και εξέφρασε την αισιοδοξία ότι “τους επόμενους μήνες θα καταφέρουμε να σταθεροποιήσουμε την κατάσταση”. Επανέλαβε ωστόσο ότι</p>
      <p>“αυτή τη στιγμή ένας γιατρός δίνει παραίτηση και αποχωρεί από την επόμενη ημέρα, αλλά ο ΟΚΥπΥ για να λειτουργήσει εντός διαδικασιών χρειάζεται τρεις περίπου μήνες για να καλύψει αυτό το κενό. Το τελευταίο διάστημα είχαμε πολλές αποχωρήσεις, άρα και τα κενά που έχουν δημιουργηθεί είναι πολλά” και τόνισε:</p>
      <p>“Τα ΤΑΕΠ είναι τμήματα τα οποία διαχρονικά παρουσιάζουν προβλήματα και αυτό δεν είναι ένα φαινόμενο το οποίο παρατηρείται μόνο στην Κύπρο, αλλά παρουσιάζεται κατά διαστήματα και σε άλλες χώρες”.</p>
      <p>Πηγή πληροφοριών: philenews.com</p>
      <related>
        <h4>σχετικά άρθρα</h4>
        <a href="http://www.enikos.gr/society/681328/i-mana-tou-trichronou-pou-xechasan-sto-leoforeio-itan-demenos-ekl%0A%20%20%20%20%0A"/>
        <a href="http://www.enikos.gr/society/681270/nosokomeio-agios-savvas-gia-efodo-rouvikona-epitethikan-lektika-s%0A%20%20%20%20%0A"/>
        <a href="http://www.enikos.gr/society/681209/sto-nosokomeio-i-margarita-papandreou%0A%20%20%20%20%0A"/>
        <a href="http://www.enikos.gr/society/681110/aisiodoxia-gia-ton-14chrono-pou-parasyrthike-apo-aftokinito-stin-%0A%20%20%20%20%0A"/>
        <a href="http://www.enikos.gr/society/681159/katangelia-gia-to-trochaio-sto-argos-peripoliko-chtypise-to-aftok%0A%20%20%20%20%0A"/>
        <a href="http://www.enikos.gr/society/680923/dikigoros-ierea-to-paidi-eiche-katangeilei-ton-viologiko-tou-papp%0A%20%20%20%20%0A"/>
        <a href="http://www.enikos.gr/society/680760/se-sovari-katastasi-stin-entatiki-o-14chronos-pou-ton-paresyre-af%0A%20%20%20%20%0A"/>
        <a href="http://www.enikos.gr/society/680754/sovaros-travmatismos-50chronou-sto-tympaki-epese-apo-ypsos-tessar%0A%20%20%20%20%0A"/>
        <a href="http://www.enikos.gr/society/680039/kavgas-mathiton-se-gymnasio-tis-mytilinis-esteile-sto-nosokomeio-%0A%20%20%20%20%0A"/>
      </related>
    </article>
  </body>
</html>