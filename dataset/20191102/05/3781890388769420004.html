<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739627"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T05:59:00+00:00"/>
    <meta property="og:title" content="'ปริญญา'แนะใช้ระบบประเมินความเสี่ยงแทนเงินประกัน"/>
    <meta property="og:description" content="วงเสวนา “การปล่อยตัวชั่วคราวฯ” แนะแก้ป.วิอาญา ขจัดปัญหา “คุกมีไว้ขังคนจน” “ปริญญา” แนะ ใช้ระบบประเมินผลความเสี่ยง แทนใช้เงินเป็นหลักประกัน  "/>
  </head>
  <body>
    <article>
      <h1>'ปริญญา'แนะใช้ระบบประเมินความเสี่ยงแทนเงินประกัน</h1>
      <address>
        <time datetime="2019-11-02T05:59:00+00:00">02 Nov 2019, 05:59</time>
      </address>
      <p>
        <b>วงเสวนา “การปล่อยตัวชั่วคราวฯ” แนะแก้ป.วิอาญา ขจัดปัญหา “คุกมีไว้ขังคนจน” “ปริญญา” แนะ ใช้ระบบประเมินผลความเสี่ยง แทนใช้เงินเป็นหลักประกัน  </b>
      </p>
      <p>เมื่อวันที่ 2 พ.ย. ที่คณะศิลปศาสตร์ มหาวิทยาลัยธรรมศาตร์ ท่าพระจันทร์ จัดเสวนา เรื่อง “การปล่อยตัวชั่วคราว ทางปฎิบัติที่ขัดรัฐธรรมนูญ ตามมาตร 29 วรรค 2” โดยนายปริญญา เทวานฤมิตรกุล อาจารย์คณะนิติศาสตร์ มหาวิทยาลัยธรรมศาสตร์ กล่าวว่า ปัจจุบันคนติดคุกก่า 3.7 แสนคน แต่คุกบรรจุได้เพียงแสนกว่าคน และ 30 เปอร์เซ็นต์ของคนที่ถูกคุมขังคือคนที่รอศาลพิพากษา ทั้งนี้ปัญหาคนจนประกันตัวไม่ได้เพราะต้องใช้เงินในการประกันตัว ซึ่งไม่ได้กำหนดไว้ในประมวลกฎหมายวิธีพิจารณาความอาญา ขณะนี้เป็นวาระดีที่เรามีสภาฯ มีพรรคการเมือง จึงถึงเวลาที่จะต้องยกเครื่องประมวกฎหมายวิธีพิจารณาความอาญา ถึงเวลาที่ต้องทบทวนความจำคราวร่างรัฐธรรมนูญปี 2492 ที่วางหลักไว้ในรัฐธรรมนูญที่เป็นกฎหมายสูงสุด   แต่ขณะที่ยังไม่แก้เสนอให้ให้ใช้กฎหมายและตีความมวกฎหมายวิธีพิจารณาความอาญาในหมวดการปล่อยตัวชั่วคราว บนพื้นฐานหลักการของรัฐธรรมนูญมาตรา 29 วรรค 2 ที่สันนิฐานไว้ก่อนว่าบริสุทธิ์ และตนขอย้ำที่มาตรา 107 ผู้ต้องหาหรือจำเลยทุกคนพึงอนุญาตให้ปล่อยตัวชั่วคราว และต้องเป็นไปตามมาตรา 110 ซึ่งประโยคสำคัญคือการเรียกประกันหรือหลักประกันตามวรรค 1และ 2 จะเรียกเกินควรแก่กรณีมิได้ ทั้งนี้ให้เป็นไปตามหลักเกณฑ์ วิธีการและเงื่อนไขที่กำหนดไว้ในกฎกระทรวงหรือข้อบังคับของประธานศาลฎีกา<br/><br/>“เป้าหมายใหญ่คือ คนควรติดคุกเพราะทำผิดเมื่อศาลพิพากษา ไม่ควรติดคุกเพราะไม่มีเงินประกัน และจากการประเมินขณะนี้มีคนติดคุกกว่า6 หมื่นคน เพราะไม่มีเงินประกัน ตนมองว่าการใช้หลักประกันด้วยเงินไม่ได้ผล จึงต้องหาระบบประเมินความเสี่ยงมาใช้ ส่วนที่ถามว่าถ้าไม่ใช้เงินเป็นหลักประกันแล้วจะใช้อะไรแทน มองว่าศาลฎีกามีความรู้และเคยวิจัยระบบประเมินความเสี่ยงรวมถึงเคยทดลองทำแล้ว หากคนมีเงินถ้าคิดว่าไปศาลแล้วจะมีคำพิพากษาให้เขาผิด เขาย่อมจะวางเงินประกันและหลบหนีได้ ดังนั้นต้องหาทางใหม่ที่ระบบของยุโรปหรืออเมริกาใช้” นายปริญญา กล่าว<br/><br/>ด้านนายปกป้อง ศรีสนิท อาจารย์คณะนิติศาสตร์ มหาวิทยาลัยธรรมศาสตร์ กล่าวว่า การฝากขังระหว่างพิจารณาคดีและการขังทางคดีอาญาที่ต้องแยกแยะว่าเป็นคนละเรื่องกัน ซึ่งการขังระหว่างสอบสวนนั้นรัฐจะขังไว้ต่อเมื่อมีแนวโน้มหลบหนี ยุ่งเหยิงหลักฐาน กระทำความผิดซ้ำหรือสร้างความปั่นป่วนในสังคม แต่หากไม่เข้าใน 3 กรณีก็ไม่มีความจำเป็นในการขัง เนื่องจากเป็นผู้บริสุทธิ์จนกว่าจะได้รับการพิพากษา ตามหลักสิทธิมนุษยชน โดยปัญหาอยู่ที่กฎหมายที่ผู้ต้องหามีหลักประกันหรือไม่ทำให้เกิดความเหลื่อมล้ำ ไม่เสมอภาคกัน นำมาซึ่งคำว่า "คุกมีไว้ขังคนจน" ซึ่งปัญหาอยู่ที่ทางปฏิบัตินำมาใช้ในผู้มีเงินเท่านั้น อย่างไรก็ตามวันนี้เรามีสภาฯ ตนจึงขอเสนอ แก้ไขกฎหมายป.วิอาญา 1.ใช้ระบบการประเมินความเสี่ยง โดยไม่ดูตัวเงินหรือหลักประกัน และยกเลิกให้ศาลคำนึงถึงความน่าเชื่อถือของหลักประกัน 2. ทำอย่างไรให้ประชาชนมั่นใจว่าการปล่อยตัว ใช้ที่เป็นเงื่อนไขระหว่างการปล่อยตัว เช่น การเรียกรายงานตัว และ 3. ถ้าศาลจะสั่งขังใคร ให้ระบุถึงมูลเหตุจูงใจที่นอกเหนือจากเหตุผลหลักที่บัญญัติในกฎหมาย<br/><br/>นายรังสิมันต์ โรม ผู้แทนประธานกรรมาธิการ กฎหมาย การยุติธรรมและสิทธิมนุษยชน กล่าวว่า ขณะนี้มองว่าประเทศไทยมีปัญหาในการปล่อยตัวชั่วคราว โดยมีปัญหาหลักๆ 4 ประการคือ 1.มีเจ้าหน้าที่รัฐจำนวนมากให้ความสำคัญกับการป้องกันการหลบหนีมากกว่าสิทธิมนุษยชนที่ควรจะได้รับในการสันนิษฐานว่าเป็นผู้บริสุทธิ์ 2.ใช้การขังระหว่างการพิจารณาเป็นการลงโทษ เพื่อป้องกันไม่ให้ทำกิจกรรมหรือดำเนินการในลักษณะเดิมอีก 3.ช่วงเวลาในการประกันตัว เช่น ตนเคยถูกศาลสั่งขังเวลาเที่ยงคืน และถูกจำคุกเวลาตีสอง  และ4.การไม่มีหลักทรัพย์ในการประกันตัว ส่งผลใน้คนจนนอนคุกคนรวยนอนบ้าน <br/><br/>นายจิรายุ ห่วงทรัพย์ ประธานกรรมาธิการกิจการศาล องค์กรอิสระ องค์การมหาชน และกองทุน  กล่าวว่า ปัญหากระบวนการยุติธรรม มากกว่าความจน หรือความรวย คือ ที่ผ่านมาการปล่อยตัวชั่วคราวเป็นการใช้ดุลพินิจ ซึ่งหลายกรณียังเกิดคำถาม  ดังนั้นในฐานะฝ่ายนิติบัญญัติ  พร้อมผลักดันแก้ไขกฎหมายร่วมกับฝ่ายต่างๆ โดยเฉพาะประมวลกฎหมายวิธีพิจารณาความอาญา ที่เห็นว่าควรเขียนให้ชัดเจนกรณีการจะปล่อย หรือไม่ปล่อยตัว ไม่ใช้การตีความ หรือหลักทรัพย์มาเป็นเกณฑ์ เพราะถ้าคนจะหนีไม่เกี่ยวจะรวยหรือจน นอกจากนี้ยังเสนอเรื่องประมวลจริยธรรม ที่ต้องกำหนดเป็นบรรทัดฐานเดียวกัน ไม่ให้เป็นเพียงเสือกระดาษเหมือนปัจจุบัน.</p>
    </article>
  </body>
</html>