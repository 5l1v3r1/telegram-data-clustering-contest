<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/02/conte-discussione-legislatura-senza-futuro_Ymavqj0hSsc2F8SEUywbnO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-02T12:57:00+00:00"/>
    <meta property="og:title" content="Renzi attacca la manovra, no comment di Conte"/>
    <meta property="og:description" content="Il premier all'Adnkronos: &quot;Oggi mi sono dedicato a commemorare i morti, tra le altre cose ho parlato con i genitori dei due agenti uccisi a Trieste&quot;. Post via Fb dei 5 Stelle che blindano Conte: &quot;No giochini o legislatura senza futuro&quot;. L'altolà di Franceschini. Calenda al vetriolo: &quot;Spari sul governo che hai promosso&quot;. La controreplica del leader Iv: &quot;Chi vuole alzare tasse fa favore a Salvini non chi vuole abbassarle&quot;"/>
  </head>
  <body>
    <article>
      <h1>Renzi attacca la manovra, no comment di Conte</h1>
      <address>
        <time datetime="2019-11-02T12:57:00+00:00">02 Nov 2019, 12:57</time>
      </address>
      <p>"Oggi mi sono dedicato a commemorare i morti, tra le altre cose ho parlato con i genitori dei <a href="https://www.adnkronos.com/Search/Link/keyword/Trieste">due agenti rimasti uccisi Rotta e De Menego</a>. Nessun commento neppure con lo staff sulla situazione politica...". Così a fine giornata il premier Conte, all'Adnkronos, tagliando corto sulle <a href="https://www.adnkronos.com/fatti/politica/2019/11/02/renzi-governo-avanti-fino-con-senza-conte_cKXRoNj29TvBsxj3zfWYAM.html">polemiche sulla manovra nate dalle critiche mosse da Matteo Renzi</a>. <br/>La legislatura va avanti con Conte premier o anche senza? Per il leader Iv, intervistato da 'Il Messaggero', "dipende da come funziona il governo, non da me. Niente di personale sia chiaro: a me sta a cuore l'Italia, non il futuro dell'avvocato Conte". "In questa manovra c'è qualche segnale incoraggiante - ha scritto poi su Twitter Renzi, sintetizzando i passaggi più rilevanti della sua intervista - Ora dobbiamo eliminare i tre principali errori rimasti: le tasse su zucchero, plastica e soprattutto su auto aziendali che sono una inspiegabile mazzata alla classe media".</p>
      <p>Considerazioni a cui, a stretto giro, ha replicato il Movimento 5 Stelle con un post su Facebook : "Lo vogliamo dire chiaramente: non esiste futuro per questa legislatura se qualcuno prova a mettere in discussione il presidente Conte con giochini di palazzo, immaginando scenari futuri decisamente fantasiosi". "C’è futuro se si ascoltano i cittadini - scrive il Movimento -. Stiamo lavorando a una manovra che darà risposte concrete agli italiani. E ci stiamo riuscendo perché ascoltiamo le persone. Falliamo ogni volta che non ascoltiamo i cittadini e iniziamo a parlare 'politichese'. In questi giorni nella legge di bilancio abbiamo portato avanti le priorità che ci avevano chiesto gli italiani - lo stop all’aumento dell’Iva, la conferma di quota 100 e della flat tax per partite Iva, il lancio degli investimenti green, l’abbassamento del cuneo fiscale e il carcere per gli evasori -, perché erano misure fondamentali per dare sostegno ai cittadini".</p>
      <p>"Questa manovra - prosegue M5S - che il Parlamento ha il diritto di migliorare, è stata scritta grazie al confronto leale e sereno tra le forze politiche che fanno parte di questa maggioranza. La lealtà deve continuare a essere il punto fondante dell’azione politica di questo governo, anche attraverso un confronto franco e acceso, ma che si basi sui temi e non sui giochi di palazzo. Ogni tanto ci ritroviamo a leggere interviste o retroscena che trasmettono agli italiani un messaggio ambiguo. Che ricorda tanto la Prima Repubblica. I giochini di palazzo, appartenenti alla vecchia politica, non possono appartenere a questo governo". "E se qualcuno ha strane intenzioni - continuano i 5S - deve sapere che non avrà mai il supporto del MoVimento. Lo vogliamo dire chiaramente: non esiste futuro per questa legislatura se qualcuno prova a mettere in discussione il presidente Conte con giochini di palazzo, immaginando scenari futuri decisamente fantasiosi".</p>
      <p>"Lo stesso vale anche se si continua a indebolire quest’Esecutivo attraverso messaggi che fanno male al Paese e che lo mettono continuamente in fibrillazione. Il governo è forte se lavora unito e compatto. E tutti dobbiamo lavorare seguendo la stessa strada, perché non esistono scorciatoie. L’accordo sulla legge di bilancio è stato raggiunto da tutte le forze politiche di maggioranza. Ora andiamo a meta - è la conclusione - e miglioriamo la qualità della vita degli italiani".</p>
      <p>Dal Pd arriva la replica di Dario Franceschini. "Repetita iuvant: il Governo Conte è l'ultimo di questa legislatura. Chi lo indebolisce con fibrillazioni, allusioni, retroscena di palazzo, fa il gioco della destra. Forse sarebbe ora di smetterla", scrive su Twitter il ministro della Cultura.</p>
      <p>
        <a href="https://www.adnkronos.com/fatti/politica/2019/11/02/scintille-calenda-renzi_8GbMuBiWZMVjgwQon0qROI.html">Calenda al vetriolo contro Renzi: "Spari sul governo che hai promosso"</a>
      </p>
      <p>Su Twitter arriva poi la controreplica di Renzi: "Letti i commenti #RenziMessaggero ribadisco: chi vuole abbassare le tasse non è contro il Governo, ma fa un favore al Governo. Chi le vuole alzare come nel caso delle auto aziendali, fa invece un regalo a Salvini ed un danno agli italiani #ItaliaViva". "Ribadisco in modo semplice. Abbiamo fatto un Governo di emergenza che può aiutare il Paese su molte cose a cominciare dalla riduzione degli interessi sul debito. E parliamo di decine di miliardi, non di spiccioli -scrive poi il leader di Iv su Facebook-. Nel merito della legge di bilancio siamo felici dei risultati ottenuti fino ad oggi. Ma non basta. Noi continueremo a batterci in Parlamento per migliorare ancora i provvedimenti su auto aziendali e microbalzelli che feriscono la competitività delle imprese. Le nostre proposte non sono slogan, ma hanno coperture: e se in Parlamento ci saranno i numeri diventeranno legge. Tutto qui". "Chi elimina autogol come quello sulle auto aziendali non sta attaccando il Governo: sta facendo un favore al Governo. Invece mantenere quelle microtasse dannose non significa fare un regalo al Governo, ma significa fare un regalo a Salvini -prosegue Renzi-. Non mi sono limitato a dire che vogliamo cancellare le tasse sulle auto aziendali: ho spiegato anche come farlo. Perché i populisti parlano con gli slogan, i politici fanno proposte concrete. I politici fanno interviste lanciando idee e proposte, i populisti le commentano avendo letto solo i titoli".</p>
    </article>
  </body>
</html>