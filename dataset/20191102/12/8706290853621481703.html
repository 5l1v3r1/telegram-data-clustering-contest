<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/681802/sygklonizoun-oi-apokalypseis-gia-tin-ypothesi-dolofonias-tou-sami"/>
    <meta property="og:site_name" content="enikos.gr"/>
    <meta property="article:published_time" content="2019-11-02T12:30:00+00:00"/>
    <meta property="og:title" content="Συγκλονίζουν οι αποκαλύψεις για την υπόθεση δολοφονίας του Σαμιώτη ήρωα πολέμου - Τι είπε η σύντροφος του δράστη"/>
    <meta property="og:description" content="“Ήταν αμετανόητος για το κακό που έκανε. Το βλέμμα του ήταν σκληρό. Είχε χάσει τη δύναμη του…"/>
  </head>
  <body>
    <article>
      <h1>Συγκλονίζουν οι αποκαλύψεις για την υπόθεση δολοφονίας του Σαμιώτη ήρωα πολέμου - Τι είπε η σύντροφος του δράστη</h1>
      <address>
        <time datetime="2019-11-02T12:30:00+00:00">02 Nov 2019, 12:30</time>
      </address>
      <p>Σοκ προκαλούν τα όσα αποκάλυψε η σύντροφος του φερόμενου δράστη της δολοφονίας του Σαμιώτη ήρωα πολέμου <a href="http://www.enikos.gr/society/680618/pos-efthasan-oi-arches-sta-ichni-tou-dolofonou-tou-samioti-iroa-p">Μιχάλη Σαρικλή</a>, που πήρε τον δρόμο για τις φυλακές με τη σύμφωνη γνώμη ανακριτή και εισαγγελέα.</p>
      <p>“Ήταν αμετανόητος για το κακό που έκανε… Το βλέμμα του ήταν σκληρό. Είχε χάσει τη δύναμη του… Έπεσε η μάσκα του”, είπε η Ολλανδέζα σύντροφος του φερόμενου ως δράστη, μιλώντας στην εκπομπή ‘Φως στο Τούνελ’, για την επίμαχη μέρα του εγκλήματος.</p>
      <p>Η ίδια έλειπε από το φαρμακείο που διατηρεί στο νησί, όταν το θύμα πέρασε από εκεί και διαπληκτίστηκε με τον σύντροφο της. Μετά τον καβγά ο ηλικιωμένος απομακρύνθηκε μόνος του και λίγο αργότερα έφυγε και ο «φίλος» του. Όταν επέστρεψε έπειτα από ώρες της είπε πως είχε βγει για μία βόλτα. Το έγκλημα είχε ήδη γίνει. Ήταν απολύτως ήρεμος και φυσιολογικός. Όταν η ίδια έμαθε μετά την εξαφάνιση του Σαρικλή, τον ρώτησε ανήσυχη αν είχε κάποια εμπλοκή. Εκείνος της αποκρίθηκε πως υπήρχαν μάρτυρες που μετά τον καβγά τον είχαν δει ζωντανό.</p>
      <p>“Έπεσα από τα σύννεφα, όσα έζησα μαζί του ήταν ένα ψέμα... Όταν είδα το βλέμμα του κατάλαβα ότι έπεσε η μάσκα”, δήλωσε η γυναίκα</p>
      <p>Όταν τον επισκέφτηκε στο κρατητήριο, τον ρώτησε: “Τι έκανες; Θα σε λιντσάρουν στο νησί” και εκείνος χωρίς ίχνος μεταμέλειας της ζήτησε με απάθεια να του φέρει τα φάρμακα του και να βρει έναν δικηγόρο για να τον αναλάβει.</p>
      <p>“Με κοίταξε με το βλέμμα ενός επικίνδυνου ανθρώπου… Σκέφτηκα ότι για χρόνια ζούσα με έναν ψυχοπαθή… Όχι μόνο δεν ζήτησε συγγνώμη, φάνηκε σαν να είχε ευχαριστηθεί με αυτό που είχε κάνει… Η μάσκα του είχε πέσει”, σημείωσε η γυναίκα.</p>
      <p>Ο γιος του αδικοχαμένου βετεράνου βρέθηκε στην ερημική περιοχή του Άγιου Παντελεήμονα στο Κοκκάρι, όπου ο «φίλος» του πέταξε το πτώμα του.</p>
      <p>“Δεν τον έθαψε. Στο σακάκι του είχε αφήσει τα κλειδιά του σπιτιού του και το τηλεκοντρόλ της γκαραζόπορτας… Τον κάλυψε με κλαδιά ώστε αν κάποιος τον έβρισκε να υπέθετε πως ο πατέρας μου είχε πάει εκεί για βόλτα, παραπάτησε, χτύπησε κι έμεινε στον τόπο. Το σημείο είναι συγκεκριμένο. Είναι σαν φυσικός τάφος, πρέπει να το είχε προμελετήσει…Το πιο τραγικό είναι ότι ερχόταν εδώ συχνά και ανανέωνε τα ξερά κλαδιά που είχε σκεπάσει το πτώμα, με φρέσκα… Δεν άξιζε σ’ αυτόν τον ήρωα να καταλήξει στο χαντάκι”, είπε ο γιος του θύματος.</p>
      <p>Ο δράστης στην ομολογία του στους αστυνομικούς χαρακτήρισε το έγκλημα του ως ατύχημα.</p>
      <p>Ο προϊστάμενος της ιατροδικαστικής υπηρεσίας Πειραιά, Ηλίας Μπογιόκας όμως, που εξέτασε τα οστά του αδικοχαμένου βετεράνου, μιλάει για δολοφονία.</p>
      <p>Όπως είπε εντόπισε εκτεταμένο κάταγμα στην πλαγιοδεξιά και οπίσθια περιοχή του κρανίου. Χαρακτήρισε το εύρημα ως βαρύ και διαχωριστικό. Ανέφερε πως πρόκειται για προθανάτιο χτύπημα από θλον όργανο και ότι ο θάνατος του Μιχάλη Σαρικλή οφείλεται σε εγκληματική ενέργεια.</p>
      <p>Πηγή πληροφοριών/ΦΩΤΟ: anikolouli.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/681741/megara-pige-kai-filise-to-paidi-tou-prin-skotosei-ton-kouniado-to%0A%20%20%20%20%0A"/>
        <a href="http://www.enikos.gr/society/681748/athoos-o-45chronos-gia-tin-dolofonia-tou-panteli-dourountaki%0A%20%20%20%20%0A"/>
        <a href="http://www.enikos.gr/society/681696/tin-triti-apologeitai-o-drastis-tou-fonikou-sta-megara-poies-kati%0A%20%20%20%20%0A"/>
        <a href="http://www.enikos.gr/society/681662/dolofonia-sta-megara-den-thymamai-tipota-ta-prota-logia-tou-sofro%0A%20%20%20%20%0A"/>
        <a href="http://www.enikos.gr/society/681575/xespa-o-pateras-tis-topaloudi-emeis-zoume-se-enan-tafo-oi-dolofon%0A%20%20%20%20%0A"/>
        <a href="http://www.enikos.gr/society/681390/i-ektelesi-tou-epicheirimatia-sto-chaidari-kai-i-schesi-me-ton-ka%0A%20%20%20%20%0A"/>
        <a href="http://www.enikos.gr/society/681359/diasosi-45-metanaston-sti-samo-synelifthi-o-cheiristis-tis-lemvou%0A%20%20%20%20%0A"/>
        <a href="http://www.enikos.gr/society/681310/dolofonia-sto-chaidari-katharo-to-kalasnikof-symfona-me-ti-vallis%0A%20%20%20%20%0A"/>
        <a href="http://www.enikos.gr/society/681312/stin-athina-i-diki-gia-ti-dolofonia-topaloudi%0A%20%20%20%20%0A"/>
      </related>
    </article>
  </body>
</html>