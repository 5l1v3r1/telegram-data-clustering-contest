<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/RRXrXO/Fra-vondt-til-verre-for-syrere-i-Libanon"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T12:26:16+00:00"/>
    <meta property="og:title" content="Debatt: – Fra vondt til verre for syriske flyktninger"/>
    <meta property="og:description" content="Dersom Syria noen gang skal oppnå varig fred, må vi hjelpe dem som en dag skal tilbake."/>
  </head>
  <body>
    <article>
      <h1>Debatt: – Fra vondt til verre for syriske flyktninger</h1>
      <h2>Dersom Syria noen gang skal oppnå varig fred, må vi hjelpe dem som en dag skal tilbake.</h2>
      <address><time datetime="2019-11-02T12:26:16+00:00">02 Nov 2019, 12:26</time> by <a rel="author">Maja Janmyr</a></address>
      <p>Debattinnlegg</p>
      <p><b>Det er tidlig å </b>spå hva konsekvensene av de massive demonstrasjonene og statsministerens avgang i Libanon vil føre til. Men vi vet at syriske flyktninger i Libanon befinner seg i en særdeles prekær og vanskelig situasjon. Det setter årets Raftopris fokus på denne helgen.</p>
      <p>Libanon har lenge blitt pålagt et uforholdsmessig stort ansvar for dem som blir tvunget til å flykte fra Syria, selv om landet mener at det ikke er et «asylland». Siden 2015 har Libanon hatt som mål å redusere antall syrere i landet betydelig. Fra de første ankomstene i 2011 og frem til i dag, har utnyttelsen og marginaliseringen av flyktningene blitt stadig forverret.</p>
      <figure>
        <img src="https://images.sacdn.no/v2/images/bbd40b06-13d4-44b9-8a7a-e87569696dcd?fit=crop&amp;h=1637&amp;w=1900&amp;s=4197700dbbdbde97b28a11ba9b6f9ae1490688ae"/>
        <figcaption>Maja Janmyr<cite>Privat</cite></figcaption>
      </figure>
      <p><b>Ikke bare er det </b>tilnærmet umulig for syrere å krysse grensen mellom Syria og Libanon ved de offisielle grenseovergangene for å søke asyl, de rundt 1,5 millioner syriske flyktningene har også svært vanskelig for å få lovlig opphold. Videre er de økonomiske kostnadene knyttet til lovlig opphold er for store for de aller fleste – ni av ti syriske familier har gjeld.</p>
      <p>Det store flertallet av syriske flyktninger oppholder seg dermed ulovlig i Libanon; hele tre fjerdedeler har ikke oppholdstillatelse. I årevis har dette bidratt til en økende følelse av usikkerhet blant flyktningbefolkningen, og mange er redde for å bli arrestert, fengslet og deportert tilbake til Syria.</p>
      <p><b>Innskrenkninger i </b>bevegelsesfriheten er kanskje den største konsekvensen av mangelen på lovlig opphold, og vanskeliggjør tilgang til for eksempel helse- og utdanningstilbud. Mange er redde for å krysse veisperringer, og iblant til og med å forlate hjemmet for å skaffe livsnødvendigheter. FN fant i 2018 at mer enn halvparten av syriske flyktninger i landet «ikke er i stand til å dekke overlevelsesbehovene i form av mat, helse og husly.»</p>
      <p><b>Flyktninger er også</b> stadig mer utsatt for overgrep. Familier er avhengige av et uformelt arbeidsmarked for å overleve, og titusenvis av syriske barn jobber i stedet for å gå på skole. De siste månedene har libanesiske myndigheter aksjonert mot flyktninger som arbeider ulovlig, og samtidig intensivert håndhevelsen av restriksjoner på permanent bygging i de mange uoffisielle flyktningleirene.</p>
      <p>Beboerne er nødt til å rive ned alle betongvegger som er høyere enn én meter, noe som vil forverre livsvilkårene ytterligere når vinteren nærmer seg.</p>
      <p>
        <a href="https://www.bt.no/btmeninger/debatt/i/kJX5g9/hun-insisterer-paa-at-alle-har-krav-paa-beskyttelse">Les også<br/>Hun insisterer på at alle har krav på beskyttelse</a>
      </p>
      <p><b>Dette er kun noen</b> eksempler på restriktive metoder som har som formål å få så mange syriske flyktninger som mulig til å forlate Libanon «frivillig». I en årrekke har flyktningene i praksis stått overfor to valg: Å forlate Libanon helt, eller bli og dermed akseptere marginalisering og utnyttelse.</p>
      <p>Frem til i dag har libanesiske myndigheter kun unntaksvis tvunget flyktninger ut av landet med fysiske maktmidler. Flyktningrettens grunnpilar – <a href="https://snl.no/non_refoulement">prinsippet om non-refoulement, </a>som beskytter individet mot tvangsretur til fare og forfølgelse – ble respektert.</p>
      <p><b>I lys av tiltakende</b> trusler om tvangsretur, er det ikke lenger en selvfølge å få bli i Libanon. Libanesiske myndigheter fattet nylig to nye beslutninger som åpner for å returnere syrere med tvang – uten å gi dem rett til verken forsvar eller til å overklage returvedtaket. Disse beslutningene bryter folkeretten.</p>
      <p>Selv om mange politiske aktører på verdensnivå nå har begynt å diskutere retur til Syria, finnes det fortsatt gyldige grunner til å søke asyl: De som er fra områder med ustabil sikkerhet, unge menn som nekter militær verneplikt, minoriteter, regimemotstandere, rettighetsforkjempere og personer i fare for internering og tortur i syriske fengsler.</p>
      <p>
        <a href="https://www.bt.no/nyheter/lokalt/i/QoOVkA/rouba-mhaissen-tildeles-raftoprisen-2019">Les også<br/>Rouba Mhaissen tildeles Raftoprisen 2019</a>
      </p>
      <p>Kun få måneder etter de nye libanesiske returbeslutningene, publiserte <a href="https://www.washingtonpost.com/gdpr-consent/?destination=%2fworld%2fassad-urged-syrian-refugees-to-come-home-many-are-being-welcomed-with-arrest-and-interrogation%2f2019%2f06%2f02%2f54bd696a-7bea-11e9-b1f3-b233fe5811ef_story.html%3f">internasjonale medier</a> rapporter om arrestasjoner og mulig tortur av over 2.000 personer som hadde returnert fra Libanon til Syria.</p>
      <p><a href="https://www.hrw.org/news/2019/09/02/syrians-deported-lebanon-arrested-home">Nye rapporter</a> kom for noen uker siden.</p>
      <p><b>Alt dette skjer </b>samtidig som den fremmedfiendtlige retorikken tilspisses blant ledende libanesiske politikere. Presidenten selv har gjentatte ganger sagt at flyktningenes tilstedeværelse er en eksistensiell trussel mot Libanon.</p>
      <p>Derfor er det helt avgjørende at vi støtter syriske og libanesiske sivilsamfunnsorganisasjoner som er opptatt av å beskytte de som lever som flyktninger i Libanon. Vi vet at dårlige livsvilkår og ulovlig opphold har negative konsekvenser for syriske flyktningers evne til å åpent bidra til demokrati og fredsbygging i Syria. Mennesker på flukt er viktige politiske aktører, og deres deltakelse kan være avgjørende for å oppnå fred i opprinnelsesland.</p>
      <p><b>Å støtte dem</b>, og å støtte deres støttespillere som årets Raftopris-vinner Rouba Mhaissen og hennes organisasjon Sawa, er helt nødvendig for å oppnå både bærekraftig fred i – og bærekraftig retur til – Syria.</p>
      <related>
        <h4>Les også</h4>
        <a href="https://www.bt.no/btmeninger/debatt/i/kJ09yB/klimaflyktninger-maa-faa-de-samme-rettighetene"/>
        <a href="https://www.bt.no/btmeninger/debatt/i/OpPLJO/klimaflyktninger-maa-faa-bedre-rettsvern-naa"/>
        <a href="https://www.bt.no/btmeninger/debatt/i/4LExe/et-urettferdig-flyktningsystem"/>
        <a href="https://www.bt.no/btmeninger/kommentar/i/MRWXRM/aung-san-suu-kyi-var-ikke-den-vi-trodde"/>
      </related>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <ol>
        <li>
          <a href="https://www.bt.no/tag/Flyktninger">Flyktninger</a>
        </li>
        <li>
          <a href="https://www.bt.no/tag/Libanon">Libanon</a>
        </li>
        <li>
          <a href="https://www.bt.no/tag/Syria">Syria</a>
        </li>
        <li>
          <a href="https://www.bt.no/tag/Tortur">Tortur</a>
        </li>
        <li>
          <a href="https://www.bt.no/tag/Asyl">Asyl</a>
        </li>
      </ol>
    </article>
  </body>
</html>