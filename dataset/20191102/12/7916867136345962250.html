<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134239-aukstesniame-lygyje-apsiprantantis-gebenas-prireiks-laiko-adaptuotis-eurolygoje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-02T12:41:00+00:00"/>
    <meta property="og:title" content="Aukštesniame lygyje apsiprantantis Gebenas: „Prireiks laiko adaptuotis Eurolygoje“"/>
    <meta property="og:description" content="Šį savaitgalį vyks keturi aštuntojo „Betsafe–LKL“ turo susitikimai, o didžiausias sirgalių dėmesys kryps į Kauną, kur sekmadienį vietos „Žalgiris“ priims Utenos „Juventus“ krepšininkus. Tiesioginė rungtynių transliacija nuo 17 valandos – tiesiogiai BTV kanalu ir LKL.lt. Abiejų komandų situacijos šiuo metu yra skirtingos – kauniečiai yra iškovoję visas septynias pergales ir lieka vienintele čempionate dar nepralaimėjusia ..."/>
  </head>
  <body>
    <article>
      <h1>Aukštesniame lygyje apsiprantantis Gebenas: „Prireiks laiko adaptuotis Eurolygoje“</h1>
      <address>
        <time datetime="2019-11-02T12:41:00+00:00">02 Nov 2019, 12:41</time>
      </address>
      <p>Nuotr.: D.Lukšta</p>
      <figure>
        <a href="https://www.basketnews.lt/paveikslelis-205751-any1000x1000.jpg">
          <img src="https://www.basketnews.lt/paveikslelis-205751-any630x500.jpg"/>
        </a>
      </figure>
      <p>Nuotr. D.Lukšta</p>
      <p>Šį savaitgalį vyks keturi aštuntojo „Betsafe–LKL“ turo susitikimai, o didžiausias sirgalių dėmesys kryps į Kauną, kur sekmadienį vietos „Žalgiris“ priims Utenos „Juventus“ krepšininkus.</p>
      <p>Tiesioginė rungtynių transliacija nuo 17 valandos – tiesiogiai BTV kanalu ir LKL.lt.</p>
      <p>Abiejų komandų situacijos šiuo metu yra skirtingos – kauniečiai yra iškovoję visas septynias pergales ir lieka vienintele čempionate dar nepralaimėjusia komanda, tuo tarpu uteniškiai per šešerias žaistas rungtynes laimėjo du kartus.</p>
      <p>Tarp atvykėlių iš Utenos ne vieną pažįstamą veidą sekmadienį sutiks Kauno „Žalgirio“ vidurio puolėjas Martinas Gebenas – lietuvis „Žalgirio“ praėjusiame sezone buvo išnuomotas Utenos komandai ir sužaidė vieną geriausių karjeros sezonų, tapo naudingiausiu reguliaraus sezono krepšininku bei padėjo Utenos ekipai iškopti į atkrintamąsias bei ten mesti rimtą iššūkį Vilniaus „Rytui“.</p>
      <p>Tačiau, kaip pasakojo pats krepšininkas, – susitikimas su buvusia komanda kažkuo išskirtinis jam nebus.</p>
      <p>„Kažkaip motyvacijos netrūksta, visada norisi išeiti ir būti naudingam komandai pergalėse. Papildomos motyvacijos nebus, bus linksma susitikti su senu trenerių štabu prieš ir po rungtynių, bet jų metu rūpinsimės savo reikalais ir užduotimis bei bandysime parodyti gerą rezultatą“, – LKL.lt kalbėjo aukštaūgis.</p>
      <p>Po gero sezono Utenoje Gebenas sulaukė šanso „Žalgiryje“ ir, nors kol kas nėra toks ryškus, kaip buvo „Juventus“ komandoje, pats šį sezoną priima kaip galimybę mokytis ir augti.</p>
      <p>„Sunku save įvertinti pačiam, treneriai tai geriau mato. Savaime aišku, kad apsiprasti reikia laiko, lygis žymiai aukštesnis. Būti Eurolygos komandoje ir žaisti prieš Eurolygos varžovus yra tikrai sunku ir, manau, pilnai adaptuotis prireiks laiko, bet ypatingai į šį sezoną bandau žiūrėti kaip į galimybę mokytis, pasisemti patirties iš trenerio, komandos draugų su daug didesniu patirties bagažu“, – atviravo Gebenas.</p>
      <p>Tiek Gebeno, tiek kitų svarbių žaidėjų išvykimas Utenos klubui atsiliepė – per šešerias rungtynes Žydrūno Urbono auklėtiniai iškovojo dvi pergales ir rikiuojasi lentelės viduryje.</p>
      <p>Tiesa, kaip sako uteniškių krašto puolėjas Gytis Radzevičius – panašios situacijos, dėl didelės žaidėjų kaitos, buvo galima tikėtis.</p>
      <p>„Tos priežastys panašios, kaip ir daugumos klubų – nauja komanda, visiems trūksta laiko, susižaidimo, bet su kiekvienomis rungtynėmis tas tarpusavio ryšys gerėja ir rodome vis geresnį žaidimą“, – LKL.lt sakė Radzevičius.</p>
      <p>Utenos komanda pozityvo gali ieškoti praėjusios savaitės rungtynėse su Kėdainių „Nevėžiu“ sublizgėjusio Bryanto Crawfordo pasirodyme – amerikietis pergalingoje dvikovoje pasiekė sezono rezultatyvumo rekordą (32 taškai) bei pakartojo naudingumo (36 balai) rekordą.</p>
      <p>Kaip sakė Radzevičius, panašaus žaidimo komanda iš jo tikisi kiekvienose rungtynėse.</p>
      <p>„Be abejo, jis yra geras žaidėjas, praėjusiame sezone gerai žaidė pajėgioje Izraelio lygoje. Pradžioje gal šiek tiek strigo, tačiau prieš „Nevėžį“ iššovė. Manau, kad treneriai iš jo to ir tikisi, kad jis gali sėkmingai rinkti taškus. Kaip ir komanda, taip ir jis įsivažiuoja, tad manau, kad žaidimas turėtų būti vis panašesnis į tą, kuris buvo praėjusiame ture“, – LKL.lt pasakojo Radzevičius.</p>
      <p>Po praėjusio sezono Radzevičius buvo vienas iš vos keleto žaidėjų, kurie liko Utenos komandoje rungtyniauti toliau.</p>
      <p>Praėjusiais metais žaidėjas tik debiutavo „Betsafe–LKL“, tad šių metų startas, jo paties teigimu, buvo ženkliai lengvesnis dėl paprastesnės adaptacijos. Tai liudija ir skaičiai – su 8,7 taško, 5 atkovotų kamuolių ir 10,5 naudingumo balų per rungtynes vidurkiu jis yra ketvirtas naudingiausias žaidėjas komandoje.</p>
      <p>„Iš tikrųjų, pirmas sezonas buvo tikrai nelengvas, buvau atėjęs iš žemesnės lygos, tai užtruko nemažai laiko, kol perpratau komandos sistemą, taip pat skiriasi ir lygių skirtumai. Natūralu, kad antras sezonas lengvesnis, pradėti jį daug lengviau nei pirmą“, – praėjusių metų startą atsiminė Radzevičius.</p>
      <p>Žaidėjas taip pat sako, jog iš jo, kaip iš komandos senbuvio, antrajame sezone daugiau tikisi ir komandos trenerių štabas.</p>
      <p>„Be abejo, kai tik atėjau į komandą, nebuvau svarbus žaidėjas, o dabar treneriai pamatė, kad galiu duoti teigiamą rezultatą, tai ta atsakomybė ant pečių krinta didesnė ir stengiuosi tai pateisinti“, – pasakojo krepšininkas.</p>
      <p>„Žalgirio“ ir „Juventus“ akistata įvyks sekmadienį – praėjus vos dviems dienoms nuo „Žalgirio“ pergalės Eurolygos turnyre Turkijoje. Ar toks įtemptas kauniečių tvarkaraštis gali būti Utenos komandos pranašumas? Radzevičiaus teigimu, tai gali turėti savo įtakos.</p>
      <p>„Jie žaidė trečiadienį, penktadienį Turkijoje, tai turi tikrai labai sunkią savaitę. Nežinau, gal jie bus šiek tiek pavargę ir bandysime tuo pasinaudoti.</p>
      <p>Bet kokiu atveju, važiuojame kovoti. Aišku, „Žalgiris“ yra Lietuvos čempionai, labai stipri komanda, tačiau į kiekvienas rungtynes važiuojame kautis ir tikimės geriausio“, – apie sekmadienio dvikovą LKL.lt kalbėjo uteniškių atstovas.</p>
      <p>Tuo tarpu Gebenas taip sakė, jog daug laiko poilsiui nebus, tačiau kauniečiai turi su tuo susitaikyti ir suprasti, kad niekas jiems už dyką pergalių nedalins.</p>
      <p>„Tai gali būti šioks toks faktorius, bet toks yra mūsų darbas, turime su tuo susitaikyti. Aikštelėje mūsų niekas nesigaili ir nesigailės, reikia išeiti ir kovoti kiekvieną dieną, atiduoti save. Kaip ir sakiau, varžovai mums nenusileis dėl to, kad esame pavargę ar po kelionių. Visi eina kovoti ir kautis dėl pergalių“, – aiškino Gebenas.</p>
      <h3>
        <a href="https://www.basketnews.lt/zaidejai/14016-martinas-geben.html">Martinas Geben</a>
      </h3>
      <figure>
        <img src="https://www.basketnews.lt/paveikslelis-201498-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/265-kauno-zalgiris.html">Kauno Žalgiris</a></li>
        <li>Pozicija: C</li>
        <li>Amžius: 25</li>
        <li>Ūgis: 208 cm</li>
        <li>Svoris: 112 kg</li>
        <li>Gimimo vieta: Lietuva</li>
      </ul>
      <h3>
        <a href="https://www.basketnews.lt/zaidejai/14016-martinas-geben.html">Martinas Geben</a>
      </h3>
      <figure>
        <img src="https://www.basketnews.lt/paveikslelis-93901-any150x150.jpg"/>
      </figure>
      <figure>
        <img src="https://www.basketnews.lt/paveikslelis-201498-crop100x150.jpg"/>
      </figure>
      <ul>
        <li>MIN: 7.04</li>
        <li>PTS: 1 (40%)</li>
        <li>REB: 1.5</li>
        <li>AS: 0.5</li>
        <li>ST: 0</li>
        <li>BS: 0.25</li>
        <li>TO: 0.5</li>
        <li>GM: 4</li>
      </ul>
    </article>
  </body>
</html>