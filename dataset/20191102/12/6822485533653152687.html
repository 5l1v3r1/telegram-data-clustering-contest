<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T12:21:00+00:00"/>
    <meta property="og:title" content="تحولات عراق/ عبدالمهدی احتمالاً نخست‌وزیر دولت انتقالی شود"/>
    <meta property="og:description" content="به گزارش تسنیم به نقل از رسانه‌های عراق،‌«لیث کبة» مشاور عادل عبدالمهدی در گفت‌وگو با شبکه «NPR» آمریکا اظهار داشت معتقدم فشار ممکن است افزایش یابد، مسئله در حال حاضر مربوط به تعیین جزئیات است، معتقدم در نهایت، وی(عبدالمهدی) عملیات انتقالی را برعهده خواهد گرفت."/>
  </head>
  <body>
    <article>
      <h1>تحولات عراق/ عبدالمهدی احتمالاً نخست‌وزیر دولت انتقالی شود</h1>
      <address>
        <time datetime="2019-11-02T12:21:00+00:00">02 Nov 2019, 12:21</time>
      </address>
      <p>مشاور نخست‌وزیر عراق امروز شنبه احتمال داد که عادل عبدالمهدی مسئولیت دولت انتقالی را در سایه افزایش تظاهرات اعتراض‌آمیز برعهده بگیرد.</p>
      <p>به گزارش تسنیم به نقل از رسانه‌های عراق،‌«لیث کبة» مشاور عادل عبدالمهدی در گفت‌وگو با شبکه «NPR» آمریکا اظهار داشت معتقدم فشار ممکن است افزایش یابد، مسئله در حال حاضر مربوط به تعیین جزئیات است، معتقدم در نهایت، وی(عبدالمهدی) عملیات انتقالی را برعهده خواهد گرفت.</p>
      <p>وی خاطر نشان کرد تمام توجهات و تلاش‌ها در حال حاضر بر ایجاد جایگزین و نجات کشور و جلوگیری از رفتن به سمت درگیری سیاسی خشن متمرکز است.</p>
      <p>وی افزود عبدالمهدی یک سال پیش به نخست وزیری رسید، زیرا گروه‌های سیاسی نتوانستند درباره کسی که باید کشور را اداره کند، در میان خود به توافق برسند و در نهایت گزینه توافقی را پیدا کردند که عادل عبدالمهدی نخست وزیر کنونی است. وی افزود آنچه اکنون رخ داده، این است که این معترضان جوان، جزئی از هیچ حزب یا گروه سیاسی نیستند و مطالبات آنها بسیار ساده است و آنها این موازنه را بر هم می زنند و البته تمام تلاش‌های صورت گرفته برای مهار تظاهرات نتیجه نداشته است.</p>
      <p>کبه خاطر نشان کرد خواسته‌های تظاهرات کنندگان از بحث شغل و بهبود شرایط به تغییر دولت و نخست وزیر تغییر کرده است، تظاهرات کنندگان اکنون به قوانین انتخابات نگاه می‌کنند و حتی بحث نفوذ خارجی در کشور را بررسی می‌کنند.</p>
      <p>
        <b>اهدای خون از سوی حشد شعبی به تظاهرات کنندگان مجروح</b>
      </p>
      <p>حشد شعبی از اهدای خون به تظاهرات کنندگان مجروح در بغداد و دیگر استان‌های عراق از سوی نیروهای بسیج مردمی خبر داده است. واحد اطلاع رسانی حشد شعبی در بیانیه‌ای اعلام کرد کادر پزشکی هیئت حشد شعبی برنامه اهدای خون را به تظاهرات کنندگان مجروح با مشارکت ده‌ها نفر از نیروهای کادر و اداره پزشکی حشد اجرا کرده است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811101919165187909010.jpg"/>
      </figure>
      <p>در این بیانیه آمده است تیپ اول حشد شعبی، بخش عملیات بصره نیز برنامه اهدای خون به تظاهرات‌کنندگان و نیروهای امنیتی مجروح در استان بصره را هم اجرا کرده است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/1398081110190066518790883.jpg"/>
      </figure>
      <p>این بیانیه آورده است این برنامه در راستای درخواست هیئت حشد شعبی از نیروهای خود برای اهدای خون به تظاهرات‌کنندگان و نیروهای امنیتی مجروح صورت گرفته است.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811102033431187909610.jpg"/>
      </figure>
      <p>
        <b>تظاهرات در استان ذی قار</b>
      </p>
      <p>شهروندان عراقی روز گذشته در ناحیه النصر استان ذی قار تظاهرات کردند. شبکه الفرات در این باره گزارش داد برخوردی در این ناحیه میان نیروهای ضد شورش و تظاهرات کنندگان صورت گرفت و جاده مواصلاتی میان النصر و الشطره در استان ذی قار قطع شد.</p>
      <p>فاضل الغراوی کمیسر حقوق بشر عراق در بیانیه‌ای اعلام کرد چندین لاستیک در این مسیر به آتش کشیده شد. وی افزود نیروهای امنیتی، 120 تظاهرات کننده را در شهر السطره رخ داد، بازداشت کردند.</p>
      <p>
        <b>شهادت یک نیروی حشد شعبی در الشطره</b>
      </p>
      <p>الفرات گزارش داد یک رزمنده حشد شعبی در تیراندازی عناصر نفوذی به تظاهرات شهر الشطره در استان ذی قار به شهادت رسید.</p>
      <p>بر اساس این گزارش، اداره امور شهدا و رزمندگان حشد شعبی در بیانیه‌ای اعلام کرد فالح جابر معروف به ابوسجاد یکی از نیروهای کادر پزشکی حشد شعبی در استان ذی قار هدف تیراندازی عناصر نفوذی در تظاهرات شهرستان الشطره قرار گرفت و به شهادت رسید.</p>
      <p>این بیانیه آورده است ابو سجاد از رزمندگان شجاعی بود که به ندای مرجعیت بزرگ لبیک گفته و برای نجات جان رزمندگان داوطلب شده بود.</p>
      <p>
        <b>برگزاری تظاهرات در التحریر بغداد و بندر ام قصر</b>
      </p>
      <p>شهرهای بغداد و ام قصر روز گذشته شاهد برگزاری تظاهرات بود. شهروندان عراقی روز گذشته در میدان التحریر بغداد تجمع کرده و بر پیگیری خواسته های خود تأکید کردند.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/11/13980811102417900187910510.jpg"/>
      </figure>
      <p>از سوی دیگر یک منبع محلی در استان بصره در جنوب عراق از برگزاری تظاهرات در بندر ام قصر خبر داد.</p>
      <p>این منبع به السومریه گفت شهروندان امروز شنبه در بندر ام قصر در استان بصره تظاهرات کرده‌اند که طی آن خواستار فراهم شدن فرصت های شغلی و مهار فساد و خدمات رسانی شده‌اند.</p>
      <p>این منبع افزود نیروهای امنیتی مکان برگزاری تظاهرات را در حلقه امنیتی و محافظتی خود قرار داده و تدابیر شدیدی را برای مقابله با هر گونه شرایط اضطراری اتخاذ کرده‌اند.</p>
      <p>
        <b>علاوی به برهم صالح چه گفت</b>
      </p>
      <p>ایاد علاوی نخست‌وزیر اسبق عراق که تا کنون نام حزب و جریان سیاسی خود را بارها تغییر داده و در حال حاضر با تشکل سیاسی با عنوان المنبر العراقی در صحنه سیاسی عراق فعالیت می‌کند، نامه‌ای برای برهم صالح رئیس جمهور عراق ارسال کرد.</p>
      <p>علاوی در این نامه نوشته است مسئله در حال حاضر، برکناری نخست‌وزیر و معاونانش نیست، بلکه مسئله اصلی، بهبود اوضاع کشور است.</p>
      <p>علاوی در این نامه با تأکید بر اینکه تمایل داشته حضوری خدمت برهم صالح برسد، ولی شرایطی پیش آمده تا به نامه‌نگاری بپردازد، تصریح کرد راه حل در حال حاضر در برگزاری انتخابات زودهنگام تحت نظارت دستگاه قضایی و سندیکاها و در راس آنها اتحادیه معلمان و طی دو یا سه ماه آینده است.</p>
      <p>وی همچنین بر ضرورت تدوین قانون جدید برای انتخابات و تلاش برای ریشه‌کنی فساد و وضع قوانین لازم تاکید کرده است.</p>
    </article>
  </body>
</html>