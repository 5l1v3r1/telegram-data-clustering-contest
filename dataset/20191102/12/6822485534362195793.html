<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T12:05:00+00:00"/>
    <meta property="og:title" content="واردات قرص برنج از شبکه قاچاق"/>
    <meta property="og:description" content="به گزارش روابط عمومی وزارت بهداشت، دکتر یسنا به‌منش با اشاره به اینکه بسیاری از موارد مرگ ناشی از قرص برنج در اثر تنفس گاز سمی آزاد شده از کیسه‌های حاوی غلات یا حبوبات بوده است، گفت: این موارد دانسته یا نادانسته، برای دفع آفات، در داخل کیسه قرص برنج قرار داشته و در داخل منزل نگهداری شده است."/>
  </head>
  <body>
    <article>
      <h1>واردات قرص برنج از شبکه قاچاق</h1>
      <address>
        <time datetime="2019-11-02T12:05:00+00:00">02 Nov 2019, 12:05</time>
      </address>
      <p>رییس گروه تجویز و مصرف منطقی و اطلاع رسانی فرآورده‌های سلامت سازمان غذا و دارو با اشاره به اینکه قرص برنج کالای ممنوعه به شمار می‌رود و واردات آن از شبکه قاچاق صورت می‌گیرد، توصیه کرد: برای دفع آفات غلات و حبوبات در منزل از سیر و نمک یا قرص سیر که بی‌خطر است، استفاده شود.</p>
      <p>به گزارش روابط عمومی وزارت بهداشت، دکتر یسنا به‌منش با اشاره به اینکه بسیاری از موارد مرگ ناشی از قرص برنج در اثر تنفس گاز سمی آزاد شده از کیسه‌های حاوی غلات یا حبوبات بوده است، گفت: این موارد دانسته یا نادانسته، برای دفع آفات، در داخل کیسه قرص برنج قرار داشته و در داخل منزل نگهداری شده است.</p>
      <p>وی با بیان اینکه تعداد مرگ ناشی از قرص برنج روند صعودی داشته است، افزود: بر اساس آمار پزشکی قانونی کشور، در سال ۹۶ تعداد ۶۴۰ مورد، در سال ۹۷ تعداد ۸۲۵ مورد و در پنج ماه نخست سال ۹۸، تعداد ۳۴۶ مورد مرگ ناشی از قرص برنج ثبت شده است.</p>
      <p>به گفته به‌منش، مرگ بر اثر مسمومیت با قرص برنج در مردان دو برابر زنان بوده و نیمی از مرگ و میرها ناشی از سموم دفع آفات، به دلیل تماس با قرص برنج بوده است.</p>
      <p>رییس گروه تجویز و مصرف منطقی و اطلاع رسانی فرآورده‌های سلامت سازمان غذا و دارو افزود: مسمومیت‌های ناشی از قرص برنج که به بیمارستان‌های کشور مراجعه شده است، در سال ۹۶، یک درصد، در سال ۱۳۹۷، ۱.۴۴ درصد و در نیمه نخست سال ۱۳۹۸، ۱.۲ درصد را شامل می‌شود.</p>
      <p>وی با تاکید بر اینکه توزیع و خرید و فروش این سم در سطح کشور ممنوع است و فسفید آلومینیوم به شکل قرص از فهرست رسمی سموم مجاز کشور از سال ۱۳۸۴ حذف و هر گونه واردات، توزیع و فروش آن ممنوع اعلام شده است، عنوان کرد: از سال ۱۳۹۰ قرص برنج از سوی ستاد مبارزه با قاچاق کالا و ارز، کالای ممنوعه به شمار می‌رود و خرید و فروش و استفاده آن مشمول مجازات است، اما متاسفانه قاچاق قرص برنج همچنان ادامه دارد و بی‌اطلاعی و بی‌توجهی خانواده‌ها نسبت به خطرات ناشی از مصرف خانگی این سم، موجب شده که متاسفانه کشور ما یکی از معدود کشورهایی باشد که در سطح دنیا مرگ ناشی از این سم در آن گزارش شده است.</p>
      <p>به‌منش خاطرنشان کرد: بیشتر مسمومیت‌ها با قرص برنج در رده سنی ۲۰ تا ۴۰سال  رخ داده است.</p>
    </article>
  </body>
</html>