<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Donald-Trump-prizna-che-petrolut-na-Siriya-e-vazhen-za-SASht-910521"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T12:09:00+00:00"/>
    <meta property="og:title" content="Доналд Тръмп призна, че петролът на Сирия е важен за САЩ"/>
    <meta property="og:description" content="&quot;Единственото, от което се интересуват американците в Сирия, е петролът&quot;. Това обяви президентът Дон..."/>
  </head>
  <body>
    <article>
      <h1>Доналд Тръмп призна, че петролът на Сирия е важен за САЩ</h1>
      <address>
        <time datetime="2019-11-02T12:09:00+00:00">02 Nov 2019, 12:09</time>
      </address>
      <p>"Единственото, от което се интересуват американците в Сирия, е петролът". Това обяви президентът Доналд Тръмп, а думите му предизвика дебати. Някои казват, че милиардерът е останал неразбран, а други твърдят, че е първият, който си признава реалните причини за конфликти като този.</p>
      <p>"Искаме да върнем войниците си у дома, но оставяме част от тях там, защото запазваме петрола. Харесвам петрола. Запазваме го", каза Тръмп.</p>
      <p>Тези думи на президента бяха разчетени като признание. Някои дори иронично го похвалиха. Сред тях беше и президент на Сирия Башар Асад, който каза часове по-късно, че това са истинските мотиви на американците.</p>
      <p>"Що се отнася до Доналд Тръмп, ако питате мен, ще ви кажа нещо, което може да ви прозвучи странно. Това е най-добрият американски президент, но не защото политиките му са добри, а защото е най-прозрачният. Всички американски президенти извършват престъпления и после взимат Нобелова награда за мир. Те всъщност са група престъпници, които представляват интересите на големите американски корпорации за оръжие, петрол и други. Тръмп говори открито и казва: "Искаме петрол", коментира Башар Асад.</p>
      <p>Американецът наистина говори подробно за това и на няколко пъти повтори, че петролът е основният приоритет.</p>
      <p>"Други държави да охраняват границата. Турция иска - нека я охранява. Те се бият от хиляда години. Ние се отдръпнахме и запазихме петрола", каза още Тръмп.</p>
      <p>Наистина ли Тръмп си признава, или има нещо повече? Анализатори изтъкват, че от петрола на Сирия не се правеха големи пари дори преди войната. Страната произвеждаше под половин процент от петрола на пазара и тъй като режимът запазваше около 85% от печалбите, за чуждите компании не оставаше много. В момента петролните полета почти не се използват и трябват много пари, за да бъде възстановена продукцията в един размирен район, без количествата да са големи. Тези, за които петрола беше ключов, бяха ИДИЛ. Терористите добиваха известни количества и го продаваха на черно в Турция и дори на режима на Асад, с който се биеха. Това беше основният им източник на доходи, съобщи Нова .</p>
    </article>
  </body>
</html>