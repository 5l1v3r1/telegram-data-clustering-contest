<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/ikonomist-s-mnogo-mrachna-prognoza-za-dokhodite-na-blgarite_news706865.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T12:54:00+00:00"/>
    <meta property="og:title" content="Икономист с много мрачна прогноза за доходите на българите"/>
    <meta property="og:description" content="В краткосрочна перспектива няма да се отлепим от последното място в ЕС, смята Румен Гълъбинов"/>
  </head>
  <body>
    <article>
      <h1>Икономист с много мрачна прогноза за доходите на българите</h1>
      <h2>В краткосрочна перспектива няма да се отлепим от последното място в ЕС, смята Румен Гълъбинов</h2>
      <address>
        <time datetime="2019-11-02T12:54:00+00:00">02 Nov 2019, 12:54</time>
      </address>
      <p>https://blitz.bg/analizi-i-komentari/ikonomist-s-mnogo-mrachna-prognoza-za-dokhodite-na-blgarite_news706865.html Blitz.bg</p>
      <figure>
        <img src="https://static.blitz.bg/documents/thumbnails/730/201807/1530645245-pari1.jpg"/>
      </figure>
      <p><b>В краткосрочна перспектива от две-три години ние няма да се отлепим от последното място по доходи в ЕС. Това каза икономистът Румен Гълъбинов в коментар на одобрения от Министерски съвет бюджет за 2020 година, предава "Фокус". </b><br/><br/>Той посочи, че Бюджет 2020 му има за основна цел увеличаване на доходите в областта на образование, здравеопазване и увеличение на индексиране на пенсиите, но определи като „твърде неамбициозен“ начина, по който се предвижда това да се случи.<br/><br/>„Защото увеличението на доходите е предвидено да стане през увеличението на минималната работна заплата – от 560 лева на 1 януари 2020 година да стане 610 лева и след това през 2021 година да стане 650 лева.<br/><br/>Дори и в момента държавите, с които се сравняваме, с които влязохме по едно и също време в ЕС от региона, например – Румъния. Там минималната работна заплата е 445 евро, което е 870 лева. В Хърватия беше съобщено, че от 1 януари 2020 година минималната заплата става 435 евро, което е 850 лева.<br/><br/>Тоест дори в момента ние изоставаме с повече от една трета от минималните заплати от Централна и Източна Европа – тези, които са най-близо до нас. Ако се сравняваме с Гърция, там изоставаме с повече от два пъти на минималните заплати“, допълни икономистът.<br/><br/>Гълъбинов коментира още, че предвиденото десетпроцентно увеличение на заплатите на държавните служители не е достатъчно.<br/><br/>„Тоест ние трябва да имаме реално увеличение на заплатите в следващите три години между 15 и 20 % годишно, за да може след този период да сме с повече от 50 % нараснали доходи и да се оттласнем от дъното на най-нисък стандарт на живот“, посочи той.</p>
    </article>
  </body>
</html>