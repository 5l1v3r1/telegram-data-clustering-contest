<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2016719/stelios-petsas-den-tithete-thema-katargisis-tis-monimotitas-sto-dimosio.html"/>
    <meta property="og:site_name" content="News.gr"/>
    <meta property="article:published_time" content="2019-11-02T12:22:40+00:00"/>
    <meta property="og:title" content="Στέλιος Πέτσας: Δεν τίθεται θέμα κατάργησης της μονιμότητας στο Δημόσιο"/>
    <meta property="og:description" content="Τι είπε για την απόφαση των τραπεζών για «πάγωμα» των αυξήσεων"/>
  </head>
  <body>
    <article>
      <h1>Στέλιος Πέτσας: Δεν τίθεται θέμα κατάργησης της μονιμότητας στο Δημόσιο</h1>
      <address>
        <time datetime="2019-11-02T12:22:40+00:00">02 Nov 2019, 12:22</time>
      </address>
      <h3>Τι είπε για την απόφαση των τραπεζών για «πάγωμα» των αυξήσεων</h3>
      <p>Αλλαγές στο «καθεστώς» για τις πορείες με οριοθέτηση του χώρου των διαδηλώσεων προανήγγειλε ο κυβερνητικός εκπρόσωπος<b><a href="https://www.news.gr/tag/stelios-petsas"> Στέλιος Πέτσας</a></b>, επισημαίνοντας πως στόχος της κυβέρνησης είναι οι διαδηλωτές να μπορούν να εκφράζουν τη διαμαρτυρία τους χωρίς να δημιουργούν προβλήματα στους καταστηματάρχες και να υποβάλλουν σε ταλαιπωρία τους πολίτες.</p>
      <p>Σε συνέντευξη που παραχώρησε στην τηλεόραση του ΑΝΤ1, ο κυβερνητικός εκπρόσωπος αναφερόμενος στην επιχείρηση εκκένωσης του υπό κατάληψη κτιρίου στο Πεδίον του Άρεως, δήλωσε πως εντάσσεται στο πλαίσιο του σχεδίου που έχουν εκπονήσει οι Αρχές και προανήγγειλε πως οι επιχειρήσεις αυτές θα συνεχιστούν.</p>
      <p>Απαντώντας σε ερώτηση για τη ΔΕΗ, ο κ. Πέτσας δήλωσε πως η επιχείρηση βρισκόταν στα πρόθυρα της χρεοκοπίας και πως με το νέο πλάνο θα μπορέσει να σταθεί ξανά στα πόδια της και να γίνει ξανά ένας σημαντικός παίκτης στην αγορά ενέργειας. Διευκρίνισε πάντως πως δεν τίθεται θέμα κατάργησης της μονιμότητας στο Δημόσιο και πως δεν κινδυνεύει κανένας εργαζόμενος.</p>
      <p>Αναφορικά με την υπόθεση της Novartis και την ένταση που έχει προκληθεί με την απόφαση για τη μη συμμετοχή των κκ. Τζανακόπουλου και Πολάκη στην προανακριτική επιτροπή ο κ. Πέτσας ξεκαθάρισε πως στόχος της κυβέρνησης δεν είναι να φιμωθεί κανείς. «Δεν θέλουμε να τους φιμώσουμε, για αυτό άλλωστε έχουν κληθεί ως μάρτυρες» είπε χαρακτηριστικά.</p>
      <p>Ο κυβερνητικός εκπρόσωπος επανέλαβε πως ο Αλέξης Τσίπρας διαστρέβλωσε τα όσα είχε πει σχετικά με το προσφυγικό, διευκρινίζοντας και πάλι πως όταν ρωτήθηκε να σχολιάσει μία δήλωση του Τσαβούσογλου ότι το ελληνικό Λιμενικό βυθίζει βάρκες, απάντησε πως δεν υπάρχει κανένα τέτοιο περιστατικό. Είναι λογικό, εξήγησε, πως όταν αυξάνονται οι διασώσεις στη θάλασσα, μπορεί να υπάρχουν ατυχήματα. «Δεν μίλησα ποτέ για θανάτους» είπε χαρακτηριστικά.</p>
      <p>Για το μεταναστευτικό γενικότερα, ο κ. Πέτσας τόνισε πως η κυβέρνηση έχει αναλάβει πρωτοβουλίες για την αποσυμφόρηση των νησιών του Αιγαίου και όπως είπε το επόμενο διάστημα 1.000 μετανάστες θα μεταφερθούν στην ενδοχώρα.</p>
      <p>Σχολιάζοντας την απόφαση των τραπεζών για "πάγωμα" των αυξήσεων στις χρεώσεις των προμηθειών ο κ. Πέτσας μίλησε για «ένα πρώτο θετικό βήμα», ενώ τόνισε πως περιμένει και άλλες τολμηρές όπως τις χαρακτήρισε ενέργειες από τις τράπεζες στο μέλλον.</p>
      <p>Μιλώντας για την πολιτική της κυβέρνησης προανήγγειλε νέες μειώσεις φόρων με την κατάργηση των τεκμηρίων, ενώ για το ασφαλιστικό είπε πως ο νόμος Κατρούγκαλου κατέρρευσε και ότι στις προθέσεις της κυβέρνησης είναι να ανοίξει τη συζήτηση για ένα νέο και βιώσιμο σύστημα.</p>
      <p> </p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2014391/tsipras-ine-olofanero-pios-ine-o-pseftis-me-perikefalea.html"/>
        <a href="https://www.news.gr/politikh/article/2007251/mechri-tin-anixi-tha-echoun-apodosi-i-kinisis-tis-kivernisis-gia-to-metanasteftiko.html"/>
        <a href="https://www.news.gr/media/article/2006789/oloklirothikan-i-diapragmatefsis-gia-ta-tileoptika-tou-podosferou.html"/>
      </related>
    </article>
  </body>
</html>