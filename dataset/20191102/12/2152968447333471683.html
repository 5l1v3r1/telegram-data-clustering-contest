<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/02/policiiata-izpolzva-sylzotvoren-gaz-sreshtu-tylpata-v-honkong.428297"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T12:15:00+00:00"/>
    <meta property="og:title" content="Полицията използва сълзотворен газ срещу тълпата в Хонконг"/>
    <meta property="og:description" content="Те пренебрегват забраната за носене на маски | Dnes.bg"/>
  </head>
  <body>
    <article>
      <h1>Полицията използва сълзотворен газ срещу тълпата в Хонконг</h1>
      <h2>Те пренебрегват забраната за носене на маски</h2>
      <address><time datetime="2019-11-02T12:15:00+00:00">02 Nov 2019, 12:15</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Полицията в Хонконг използва сълзотворен газ, за да разпръсне антиправителствена демонстрация в парка Виктория, където по традиция се организират бдения и демонстрации, предаде Ройтерс.</p>
      <related>
        <a href="https://www.dnes.bg/world/2019/10/31/maski-v-honkong-nai-goliamoto-i-opasno-parti-za-helouin-v-aziia.428058"/>
      </related>
      <p>Хиляди хора, много от тях облечени в черно и с маски, се отзоваха на призива за пореден митинг с искания за реална автономия на Хонконг от Пекин.</p>
      <p>Бързо придвижващото се множество стигна до парка, минавайки през търговския район Козуей бей. Някои участници използваха метални заграждения, за да издигат улични барикади., Протестиращи хвърлиха срещу полицията поне една запалителна бомба.</p>
      <p>Мнозина пееха британския и американския химн и развяваха знамена, а някои призоваваха за независимост - тема табу за китайските комунистически партийни лидери, които заявиха, че ще смажат всяко подобно движение.</p>
      <p>Това е 22-ят пореден уикенд на протести в Хонконг. Полицаи с високоговорители призоваха участниците да се разпръснат, предупреждавайки ги, че ще бъдат съдени за участие в неразрешена демонстрация. Полицията издигна черно знаме - знак, че ще използва сълзотворен газ, а активистите се разбягаха от мястото на сблъсъка.</p>
      <p>Бусове на силите за борба с безредици могат да се видят по улиците около Централния бизнес район, накъдето се очаква да се насочи протестното шествие следобед.</p>
    </article>
  </body>
</html>