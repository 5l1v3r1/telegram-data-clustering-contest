<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/mRx3Eq/her-endte-biljakten-han-kom-ryggende-mot-oss"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T12:32:57+00:00"/>
    <meta property="og:title" content="Her endte biljakten: – Han kom ryggende mot oss"/>
    <meta property="og:description" content="Forsøkte å stikke av fra promillekontroll."/>
  </head>
  <body>
    <article>
      <h1>Her endte biljakten: – Han kom ryggende mot oss</h1>
      <h2>Forsøkte å stikke av fra promillekontroll.</h2>
      <address><time datetime="2019-11-02T12:32:57+00:00">02 Nov 2019, 12:32</time> by <a rel="author">Karoline Risnes</a></address>
      <p>En 25 år gammel bilfører ble natt til lørdag stoppet etter en<a href="https://www.bt.no/nyheter/direkte/i/BR649v/Nyheter-direkte?pinnedEntry=135883"> biljakt i Åsane.</a></p>
      <p>Mannen skal ha nektet å stoppe for en promillekontroll ved Nordhordlandsbrua ved 01-tiden. Dette ble starten på en forfølgelse fra Nordhordlandsbrua til Ervik i Åsane.</p>
      <p>Ifølge politiet stakk bilføreren fra Nordhordlandsbrua mot Frekhaug, men ble oppdaget igjen på vei mot Salhus.</p>
      <h3>– Snudde bilen og fulgte etter</h3>
      <p>Et vitne BT har snakket med observerte bilen på vei mot Salhus kai.</p>
      <p>– Jeg så bilen kjøre nedover med politiet etter seg. Jeg tenkte at dette så rart ut, så jeg snudde bilen og fulgte etter. Det er jo smal vei i Salhus, så han kjørte ikke så veldig fort. Men politiet kom seg jo ikke forbi for å kunne stoppe bilen, sier mannen.</p>
      <p>Han fulgte bilen og politiet mot Ervik og fikk med seg arrestasjonen ved Glaskartunnelen.</p>
      <p>– Jeg stoppet oppe på gamleveien og så at politibilene hadde klart å stoppe han på motorveien. Det så jo dramatisk ut, og dette er ikke noe som skjer ofte her, forteller vitnet.</p>
      <h3>– Kom ryggende mot oss</h3>
      <p>Aleksander Taule var på kjøretur med noen kamerater natt til lørdag. De møtte på sjåføren med politiet i hælene inne i Glaskartunnelen. Taule snakket først med <a href="https://www.ba.no/asane/nyheter/politi/biljakt-pa-motorveien-i-asane-politiet-krasjet-bil-av-veien/s/5-8-1166668">BA.</a></p>
      <p>– Vi kom inn i tunnelen og så plutselig at bilen kom ryggende mot oss. Han prøvde å rygge vekk fra politiet. Det så ganske dramatisk ut, men han hadde heldigvis ikke så stor fart. Jeg var mest redd for bilen vår, forteller Taule.</p>
      <p>Etter forsøket på å rygge unna, og et sammenstøt med en av politibilene, klarte politiet altså å stoppe 25-åringen utenfor tunnelen.</p>
      <p>– Utenfor tunnelen hadde politiet klart å sperre veien med bilene, og fikk tak i mannen. Vi ble stående, fordi politibilene sperret veien, og så at de dro mannen ut av bilen, forteller Taule.</p>
      <p>Ingen personer skal ha blitt skadet i forbindelse med biljakten, men både bilen til 25-åringen og en politibil skal ha fått materielle skader.</p>
      <p>25-åringen ble tatt med til blodprøvetaking, etter mistanke om ruspåvirket kjøring.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/WbXoGr/se-ballspark-foer-og-etter-nest-sotras-noekkelkamp"/>
        <a href="https://www.bt.no/nyheter/lokalt/i/JoXvxJ/kvinne-omkom-i-e16-ulykke-i-flaam"/>
        <a href="https://www.bt.no/btmagasinet/i/WbWGAL/stina-16-er-jenterommenes-stjerne-naa-satser-et-gigantselskap-paa-hen"/>
        <a href="https://www.bt.no/sport/i/LAXWw9/foelg-nest-sotras-noekkelkamp-her"/>
        <a href="https://www.bt.no/btmeninger/debatt/i/OpXrPl/jeg-er-sjokkert-over-oedeleggelsene-paa-floeyen"/>
      </related>
      <ol>
        <li>
          <a href="https://www.bt.no/tag/Nordhordlandsbrua">Nordhordlandsbrua</a>
        </li>
        <li>
          <a href="https://www.bt.no/tag/Promillekontroll">Promillekontroll</a>
        </li>
        <li>
          <a href="https://www.bt.no/tag/%C3%85sane">Åsane</a>
        </li>
        <li>
          <a href="https://www.bt.no/tag/Frekhaug">Frekhaug</a>
        </li>
        <li>
          <a href="https://www.bt.no/tag/Politi">Politi</a>
        </li>
      </ol>
    </article>
  </body>
</html>