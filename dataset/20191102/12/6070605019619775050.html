<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Johnson-moratoria-Regne-Unit-electoral_0_2336766495.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T12:33:00+00:00"/>
    <meta property="og:title" content="El govern Johnson imposa la moratòria del 'fracking' al Regne Unit en una mesura que busca l'impacte electoral"/>
    <meta property="og:description" content="La zona afectada, al nord d'Anglaterra, és objectiu prioritari dels conservadors"/>
  </head>
  <body>
    <article>
      <h1>El govern Johnson imposa la moratòria del 'fracking' al Regne Unit en una mesura que busca l'impacte electoral</h1>
      <h2>La zona afectada, al nord d'Anglaterra, és objectiu prioritari dels conservadors </h2>
      <address>
        <time datetime="2019-11-02T12:33:00+00:00">02 Nov 2019, 12:33</time>
      </address>
      <p>Tot s'hi val en campanya electoral, fins i tot aliar-se amb causes tradicionals dels ecologistes. I també renunciar a principis que semblaven intocables. Així, el govern de Boris Johnson, fent un gir espectacular en la seva política energètica, ha imposat aquest dissabte, amb efecte immediat, una moratòria sobre el <i>fracking</i> a tot el territori del Regne Unit.</p>
      <p>En el passat, Johnson s'havia declarat partidari del <i>fracking</i> en tant que era "una notícia gloriosa per a la humanitat", alhora que havia instat al govern de David Cameron a "no deixar de remoure ni trencar cap pedra" del país a la recerca del gas.</p>
      <p>El <i>fracking</i> és l'extracció de gas del subsòl, també coneguda com a fracturació hidràulica, mitjançant el bombament d'aigua, productes químics i sorra a altíssima pressió per trencar la roca i alliberar tant el gas com el petroli que conté.</p>
      <p>Però el fet que l'únic camp de <i>fracking</i> encara obert al Regne Unit estigui en una zona on hi ha tres circumscripcions electorals molt marginals, és a dir, on la diferència de vots entre conservadors, laboristes i el Partit del Brexit és molt minsa, fa que els grups ecologistes que fa anys que lluiten contra aquestes pràctica hi vegin, només, un interès electoralista. </p>
      <p>No menys electoralista és el fet que els jaciments de <i>fracking</i> que s'havien d'obrir en els pròxims mesos als districtes electorals de Rother Valley, Bassetlaw i North East Derbyshire, tots tres al nord central d'Anglaterra, siguin, igualment, un objectiu dels <i>tories</i> en les <a href="https://www.ara.cat/internacional/eleccions-regne-unit-12-desembre-brexit-boris-johnson_0_2334966537.html">eleccions del 12 de desembre</a>.</p>
      <p>Sigui com sigui, la publicació aquest divendres d'un informe de l'Oil and Gas Authority (OGA) indicant que no era possible descartar conseqüències "inacceptables" per a aquells que viuen a prop de llocs on es practica el <i>fracking</i>, i en què també s'advertia que no es podia predir la "magnitud dels terratrèmols que es podrien desencadenar", ha justificat la decisió.</p>
      <p>L'informe es va elaborar després que el 2 d'agost es registrés un terratrèmol de 2,9 punts en l'escala de Richter a la zona de Preston New Road, l'esmentat únic jaciment de <i>fracking</i> encara obert a les illes britàniques, situat entre les ciutats de Preston i Blackpool, al nord-oest d'Anglaterra, relativament a la vora de Manchester.</p>
      <p>Així, el govern britànic no autoritzarà l'obertura de nous camps de <i>fracking</i> a menys que hi hagi "proves convincents" que l'extracció es pugui fer de manera segura, ha dit aquest matí de dissabte, al programa <i>Today, </i>la ministra de Negocis i Energia, Andrea Leadsom, deixant també molt clar que es tracta d'una mesura temporal fins a l'aparició de noves evidències científiques sobre aquesta tècnica.</p>
    </article>
  </body>
</html>