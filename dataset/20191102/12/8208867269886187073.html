<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/02/news/migranti_l_italia_chiede_commissione_congiunta_sulle_modifiche_al_momorandum_con_la_libia-240071196/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T12:10:00+00:00"/>
    <meta property="og:title" content="Migranti, l'Italia chiede commissione congiunta sulle modifiche al memorandum con la Libia"/>
    <meta property="og:description" content="Trasmessa ieri una nota verbale fatta arrivare al governo di Tripoli. Ecco che cosa prevede"/>
  </head>
  <body>
    <article>
      <h1>Migranti, l'Italia chiede commissione congiunta sulle modifiche al memorandum con la Libia</h1>
      <h2>Trasmessa ieri una nota verbale fatta arrivare al governo di Tripoli. Ecco che cosa prevede</h2>
      <address>
        <time datetime="2019-11-02T12:10:00+00:00">02 Nov 2019, 12:10</time>
      </address>
      <p><b>ROMA</b> - L'Italia chiede, ai sensi dell'articolo 3 del memorandum Italia-Libia, di riunire la commissione congiunta dei due paesi e, ai sensi dell'articolo 7, di modificare l'intesa sul contrasto all'immigrazione clandestina. E' il contenuto, a quanto si apprende da fonti governative, della nota verbale trasmessa ieri dal governo italiano alla Libia. Si conferma quindi l'intenzione del governo italiano di mantenere il memorandum, chiedendo a Tripoli di negoziare i cambiamenti che andranno definiti. La commissione dovrebbe essere presieduta da parte italiana dal ministro degli Esteri <b>Luigi Di Maio</b> e dal ministro dell'Interno <b>Luciana Lamorgese</b>: l'obiettivo, spiegano, "è di migliorare il memorandum sul fronte dei diritti umani" nei centri di accoglienza dei migranti irregolari. A stretto giro è arrivata una prima risposta dalla Libia. Il govero di Tripolo è "aperto a modifiche del memorandum d'intesa sui migranti stipulati tra Libia e Italia", ha detto <b>Hassan El Honi</b>, il consigliere per la stampa del presidente del Governo di accordo nazionale, <b>Fayez Al Serraj</b>. "Non abbiamo ancora ricevuto le richieste di modifiche da Roma - spiega - e quando le avremo decideremo, ma come ogni intesa è possibile rivederla nel tempo".</p>
      <h3>Che cosa prevede</h3>
      <p>Il Memorandum d'intesa Italia-Libia venne firmato nel febbraio 2017 dall'allora presidente del Consiglio dei ministri <b>Paolo Gentiloni</b> e dal primo ministro del governo di riconciliazione nazionale libico <b>Fayez al-Serraj</b>. L'accordo, che ufficialmente disciplina "la cooperazione nel campo dello sviluppo", "il contrasto all'immigrazione illegale, al traffico di esseri umani e al contrabbando" e "il rafforzamento della sicurezza delle frontiere tra lo Stato della Libia e la Repubblica Italiana", fu raggiunto nell'ambito della crisi europea dei migranti e della guerra civile libica, quando a sbarcare sulle coste italiane erano decine di migliaia di uomini, donne e bambini.<br/>Gli aiuti economici e il supporto addestrativo e di mezzi garantiti dall'Italia alla Guardia costiera di Tripoli, numeri alla mano, hanno sicuramente aiutato a ridurre drasticamente gli arrivi ma la Libia non sembra essere riuscita a migliorare, come promesso, le condizioni di vita dei migranti ammassati nei Centri di accoglienza. Centri ai quali le Nazioni Unite e le organizzazioni umanitarie hanno sì accesso, ma solo in modo molto limitato, come largamente documentato da rapporti governativi e da reportage giornalistici.<br/>A far discutere è soprattutto il ruolo della Guardia costiera libica, che secondo diverse fonti sarebbe formata almeno in parte da milizie locali colluse con i trafficanti: è recente l'inchiesta di <b>Nello Scavo</b>, giornalista di "Avvenire", che ha documentato come Abd al-Rahman al-Milad, noto come Bija, ritenuto tra gli organizzatori del traffico di migranti, abbia partecipato in Italia a incontri ufficiali tra autorità italiane e libiche.</p>
      <h3>Il fronte politico</h3>
      <p>Il ministro dell'Interno, <b>Luciana Lamorgese</b>, ha spiegato che sul Memorandum "decide il governo" e in question time alla Camera il ministro degli Esteri <b>Luigi Di Maio</b> ha assicurato che si "sta lavorando per modificarlo in meglio", in particolare "nella parte riguardante le condizioni dei Centri di detenzione". Poco, ancora poco, per chi ritiene invece che proprio i Centri siano la pietra dello scandalo, teatro di quelli che la stessa Onu ebbe modo di definire  "inimmaginabili orrori": compravendite di esseri umani, torture, violenze sessuali, stupri e abusi di ogni tipo.<br/>Il 2 novembre, tre mesi prima della scadenza e in assenza di diverse indicazioni, il Memorandum of understanding, fortemente voluto dall'allora ministro dell'Interno <b>Marco Minniti</b>, si rinnoverà tacitamente per altri tre anni: e questo negli ultimi giorni ha contribuito ad allargare la platea dei contrari, un fronte trasversale che comprende le Organizzazioni non governative, le associazioni che tutelano i diritti dei migranti e i diritti umani in genere - raccolte sotto l'egida del Tavolo Asilo - e parlamentari di Pd e Leu.<br/>L'ex ministro dell'Interno, <b>Matteo Salvini</b>, attacca la ministra Lamorgese che, a suo dire, "non conosce neanche i dati del suo ministero, è stata scelta suo malgrado come tappabuchi. Gli sbarchi sono di più, le Ong circolano. Sta sbarcando un'altra nave a Taranto. Non vorrei che avessero svenduto anche l'acciaio. Invece che il lavoro il Governo porta a Taranto gli immigrati. Poi aggiunge: "Sulla sicurezza daremo battaglia in Parlamento. Pochi pochi i soldi stanziati".</p>
      <h3>I dubbi</h3>
      <p>Tra le accuse mosse al Memorandum dai suoi detrattori anche quella di "scarsa trasparenza": nel gennaio 2018 l'Asgi, l'Associazione per gli studi giuridici sull'immigrazione, chiese al ministero dell'Interno di conoscere lo stato di attuazione dell'accordo ai sensi del 'Foia', che attribuisce a chiunque il diritto di conoscere dati e documenti in possesso delle pubbliche amministrazioni ma la richiesta è stata respinta perchè avrebbe "comportato un pregiudizio concreto a interessi tutelati dalla legge, quali 'sicurezza pubblica' e 'ordine pubblico'". Rifiuto peraltro giudicato legittimo sia dal Tar sia dal Consiglio di Stato.<br/> </p>
    </article>
  </body>
</html>