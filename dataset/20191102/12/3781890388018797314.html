<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739695"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T12:23:00+00:00"/>
    <meta property="og:title" content="ม็อบฮ่องกงปะทะตร. เปลี่ยนย่านเซ็นทรัลเป็นสมรภูมิรบ"/>
    <meta property="og:description" content="ตำรวจปราบจลาจลฮ่องกงยิงกระสุนแก๊สน้ำตาเข้าไปในสวนสาธารณะชาเตอร์ การ์เดน ทำให้ผู้ประท้วงหลายพันคน หลบหนีไปยังย่านธุรกิจเซ็นทรัล ตั้งวางสิ่งกีดขวางบนถนน และจุดไฟเผา รวมทั้งเผาสภานีรถไฟใต้ดิน ระหว่างการฝ่าฝืนคำสั่งห้าม ชุมนุมประท้วงสุดสัปดาห์ที่ 22 เมื่อวันเสาร์"/>
  </head>
  <body>
    <article>
      <h1>ม็อบฮ่องกงปะทะตร. เปลี่ยนย่านเซ็นทรัลเป็นสมรภูมิรบ</h1>
      <address>
        <time datetime="2019-11-02T12:23:00+00:00">02 Nov 2019, 12:23</time>
      </address>
      <p>
        <b>ตำรวจปราบจลาจลฮ่องกงยิงกระสุนแก๊สน้ำตาเข้าไปในสวนสาธารณะชาเตอร์ การ์เดน ทำให้ผู้ประท้วงหลายพันคน หลบหนีไปยังย่านธุรกิจเซ็นทรัล ตั้งวางสิ่งกีดขวางบนถนน และจุดไฟเผา รวมทั้งเผาสภานีรถไฟใต้ดิน ระหว่างการฝ่าฝืนคำสั่งห้าม ชุมนุมประท้วงสุดสัปดาห์ที่ 22 เมื่อวันเสาร์</b>
      </p>
      <p>สำนักข่าวรอยเตอร์และเอเอฟพีรายงานจากเขตบริหารพิเศษฮ่องกงของจีน เมื่อวันที่ 2 พ.ย. ว่า ย่านเซ็นทรัล ซึ่ง 2 ฟากถนนเต็มไปด้วยธนาคาร ร้านจิวเวลรี่หรู และห้างแฟชั่น กลายเป็นสมรภูมิรบขนาดย่อม เมื่อย่างเข้าสู่กลางคืนวันเสาร์  การปะทะกันระหว่างตำรวจที่ใช้กระสุนแก๊สน้ำตา และกระสุนยาง กับกลุ่มผู้ประท้วง ที่สวมใส่เสื้อผ้าและหน้ากากสีดำเป็นสัญลักษณ์ ซึ่งตอบโต้ด้วยระเบิดเพลิง และก้อนหิน<br/><br/>กลุ่มผู้ประท้วงจุดไฟเผาสิ่งของ บริเวณทางเข้าสถานีรถไฟใต้ดินเซ็นทรัล ฉีดพ่นสีสเปรย์บนผนังกระจก และทุบทำลายสิ่งของบริเวณชานชาลาสถานี ภาพจากจากทีวีท้องถิ่นยังแสดงให้เห็นกระจกหน้าสำนักงานสาขาสำนักข่าวซินหัวของรัฐบาลจีน ถูกผู้ประท้วงทุบตีจนแตก<br/> </p>
      <figure>
        <img src="https://www.dailynews.co.th/admin/upload/20191102/news_hzsykvYRZa194007_533.jpg?v=20191103077?v=9439"/>
      </figure>
      <figure>
        <img src="https://www.dailynews.co.th/admin/upload/20191102/news_cbrmUaoLZB194000_533.jpg?v=20191103077?v=7244"/>
      </figure>
      <figure>
        <img src="https://www.dailynews.co.th/admin/upload/20191102/news_uRNAHlhcUp194036_533.jpg?v=20191103077?v=9800"/>
      </figure>
      <figure>
        <img src="https://www.dailynews.co.th/admin/upload/20191102/news_zuCbSgNfUz194028_533.jpg?v=20191103077?v=3109"/>
      </figure>
      <p> <br/>การปะทะกันครั้งล่าสุดเกิดขึ้น หลังจากรัฐบาลจีนประกาศเตือนเมื่อวันศุกร์ ว่า จะไม่อดทนต่อความท้าทายต่อระบบการปกครองฮ่องกง และแผนบรรจุวิชารักชาติในหลักสูตรการศึกษาของฮ่องกง <br/><br/>รัฐบาลจีนในกรุงปักกิ่งยังไม่แสดงความพร้อมที่จะตอบสนอง ข้อเรียกร้องหลายข้อของผู้ประท้วงในฮ่องกง ซึ่งรวมถึงการปฏิรูปประชาธิปไตย ปล่อยตัวผู้ประท้วงที่ถูกจับกุมทั้งหมด โดยไม่มีเงื่อนไข และความรับผิดชอบของตำรวจ ในการใช้ความรุนแรงกับกลุ่มผู้ประท้วง และฝ่ายประท้วงก็ไม่มีวี่แววว่าจะละเลิกการเดินขบวนบนท้องถนน.</p>
      <figure>
        <iframe src="https://www.youtube.com/embed/Y97EWqx_aqE" width="425" height="349" data-service="Youtube" scrolling="no"/>
      </figure>
      <p> <br/>ภาพ -  REUTERS, AP, AFP<br/>คลิป - RT<br/><br/><br/> </p>
    </article>
  </body>
</html>