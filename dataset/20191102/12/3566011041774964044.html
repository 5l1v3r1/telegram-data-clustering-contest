<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544090.html/%D8%B3%DB%8C%D8%A7%D8%B3%D8%AA-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D9%85%D8%AC%D8%A7%D8%B2%D8%A7%D8%AA-%D9%87%D8%A7%DB%8C-%D8%AC%D8%A7%DB%8C%DA%AF%D8%B2%DB%8C%D9%86-%D8%AD%D8%A8%D8%B3-%D8%A7%D8%B3%D8%AA--%D9%88%D8%B1%D9%88%D8%AF%DB%8C-%D9%87%D8%A7%DB%8C-%D8%B2%D9%86%D8%AF%D8%A7%D9%86-%D9%BE%D8%A7%D8%B1%D8%B3%DB%8C%D8%A7%D9%86----%D8%AF%D8%B1%D8%B5%D8%AF-%DA%A9%D8%A7%D9%87%D8%B4-%DB%8C%D8%A7%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T12:41:00+00:00"/>
    <meta property="og:title" content="سیاست دستگاه قضایی استفاده از مجازات های جایگزین حبس است/ ورودی های زندان پارسیان ۳۰ درصد کاهش یافت"/>
    <meta property="og:description" content="رئیس دادگستری پارسیان با اشاره به سیاست دستگاه قضایی در استفاده از مجازات های جایگزین حبس و کاهش جمعیت کیفری زندان، گفت: این سیاست ها به کاهش ۳۰ درصدی ورودی به زندان پارسیان منجر شده است."/>
  </head>
  <body>
    <article>
      <h1>سیاست دستگاه قضایی استفاده از مجازات های جایگزین حبس است/ ورودی های زندان پارسیان ۳۰ درصد کاهش یافت</h1>
      <h2>رئیس دادگستری پارسیان:</h2>
      <address>
        <time datetime="2019-11-02T12:41:00+00:00">02 Nov 2019, 12:41</time>
      </address>
      <p>رئیس دادگستری پارسیان با اشاره به سیاست دستگاه قضایی در استفاده از مجازات های جایگزین حبس و کاهش جمعیت کیفری زندان، گفت: این سیاست ها به کاهش ۳۰ درصدی ورودی به زندان پارسیان منجر شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین عباسی، رئیس دادگستری پارسیان در گفتگو با خبرنگار <a href="http://hormoz.ir/">هرمز</a> با بیان اینکه از ابتدای سال 1398 تاکنون تعداد ۱۶۹ مورد احکام مجازات جایگزین حبس در دادگستری پارسیان صادر شده است، گفت: از بین تعداد پرونده هایی که جهت مجازات و کیفر به دادگاه ارسال شده ۲۷ درصد آن منجر به محکومیت شده که از این تعداد ۶۴ درصد آن از احکام جایگزین حبس به جای زندان استفاده شده است.</p>
      <p>وی به احکام جایگزین حبس اشاره و افزود: عمده احکام جایگزین حبس انجام خدمات عمومی رایگان در زمینه آموزشهای علمی قرآنی، اکرام ایتام و پرداخت هزینه های جاری روزانه افراد تحت پوشش کمیته امداد، انجام کار خدماتی در شهرداری در امر خدمات شهری و نظافت معابر، تهیه بسته اقلام مورد نیاز دانش آموزان بی بضاعت در مدارس از قبیل لوازم التحریر و پوشاک بوده است.</p>
      <p>عباسی ادامه داد: این رویه باعث کاهش جمعیت کیفری زندان گردیده، به نحوی که در سال جاری در مقایسه با مدت مشابه سال گذشته ۳۰ درصد کاهش ورودی به زندان را داشته ایم.</p>
      <p>رییس دادگستری پارسیان استفاده از مجازات های جایگزین حبس را سازنده دانست و خاطر نشان کرد: توجه به اثرات سازنده این قبیل احکام در بازپروری و اصلاح مجرمین و سرعت در رسیدگی و اجرای حکم (این احکام با رضایت شخص و با توجه به شرایط قانونی صادر شده و معمولا مورد اعتراض واقع نشده و سریع اجرا می گردد) باعث رفع اطاله دادرسی و نیز افزایش رضایتمندی و اعتماد مردم به دستگاه قضایی خواهد شد، به همین علت این سیاست توسط دادگستری شهرستان ادامه خواهد یافت.</p>
      <p>انتهای پیام/</p>
    </article>
  </body>
</html>