<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/02/szornyu-tragedia-afgan-iskolasokkal-vegzett-egy-akna"/>
    <meta property="og:site_name" content="infostart"/>
    <meta property="article:published_time" content="2019-11-02T12:52:32+00:00"/>
    <meta property="og:title" content="Szörnyű tragédia, afgán iskolásokkal végzett egy akna"/>
    <meta property="og:description" content="Aknarobbanás következtében kilenc iskolás vesztette életét szombaton Afganisztán északkeleti részén, Tahár tartományban - közölte a helyi rendőrség."/>
  </head>
  <body>
    <article>
      <h1>Szörnyű tragédia, afgán iskolásokkal végzett egy akna</h1>
      <address><time datetime="2019-11-02T12:52:32+00:00">02 Nov 2019, 12:52</time> by <a rel="author">Infostart / MTI</a></address>
      <h3>Aknarobbanás következtében kilenc iskolás vesztette életét szombaton Afganisztán északkeleti részén, Tahár tartományban - közölte a helyi rendőrség.</h3>
      <p>A 9 és 12 év közötti életkorú gyerekek gyalog mentek iskolába az afgán-tádzsik határ mentén fekvő Darkad járásban, és már az iskola közelében jártak, amikor felrobbant az út menten elrejtett aknák egyike.</p>
      <p>A tálibok októberben több nagy támadást indítottak Tahár tartományban, ezek egy részét, így a tartományi székhely, Talikán elleni támadást, visszaverték a biztonsági erők. Azonban több járásban, köztük Darkadban is, még mindig a tálibok ellenőrzik a helyzetet, és aknákat telepítettek az utak mellé, hogy így védekezzenek a kifüstölésükre küldött biztonsági erők ellen.</p>
      <blockquote>Idén rekordszámú áldozatot követelt az erőszak Afganisztánban.</blockquote>
      <p>Az ENSZ afganisztáni missziójának (UNAMA) adatai szerint július-szeptemberben 4313 polgári személy sebesült meg vagy vesztette életét, ami 42 százalékos növekedést jelent a tavalyi harmadik negyedévhez képest. A halottak száma több mint ezer volt, ami példátlanul magas szám az adatok gyűjtésének megkezdése, 2009 óta.</p>
      <p>Afganisztánban jelenleg a tálib fegyveresek és az Iszlám Állam terrorszervezet harcosai folytatnak véres küzdelmet a kabuli kormánnyal szemben. A tálibok a dél-ázsiai ország mintegy felét tartják ellenőrzésük alatt.</p>
    </article>
  </body>
</html>