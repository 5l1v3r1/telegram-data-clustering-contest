<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/bakan-soylu-avrupa-ulkelerini-elestirdi-biz-kimsenin-deas-mensubunun-oteli-degiliz"/>
    <meta property="og:site_name" content="euronews"/>
    <meta property="article:published_time" content="2019-11-02T12:04:36+00:00"/>
    <meta property="og:title" content="Bakan Soylu: DEAŞ mensupları ülkelerine gönderilecek"/>
    <meta property="og:description" content="İçişleri Bakanı Süleyman Soylu, Irak Şam İslam Devleti (IŞİD) mensubu vatandaşlarını geri almayan Avrupa ülkelerini eleştirdi. Soylu, “Biz kimsenin DEAŞ (IŞİD) mensubunun oteli değiliz.” dedi."/>
  </head>
  <body>
    <article>
      <h1>Bakan Soylu: DEAŞ mensupları ülkelerine gönderilecek</h1>
      <address><time datetime="2019-11-02T12:04:36+00:00">02 Nov 2019, 12:04</time> by <a rel="author">Euronews </a></address>
      <p>İçişleri Bakanı Süleyman Soylu, Irak Şam İslam Devleti (IŞİD) mensubu vatandaşlarını geri almayan Avrupa ülkelerini eleştirdi. Soylu, “Biz kimsenin DEAŞ (IŞİD) mensubunun oteli değiliz.” dedi. Bakan Soylu yakalanan IŞİD mensuplarının bir süre Fırat Kalkanı Harekatı bölgesinde tuttuktan sonra ülkelerine gönderileceğini açıkladı.</p>
      <p>Soylu, ATO Congresium'da düzenlenen Verimlilik ve Teknoloji Fuarı'nı ziyaret etti, stantları gezdi. Bakan Soylu, Türkiye'de gözaltına alınan Hollanda vatandaşı IŞİD mensupları için Hollanda tarafından vatandaşlıktan çıkarma sürecinin başlatıldığı haberlerinin hatırlatılması üzerine, Rasulayn ve Tel Abyad'da ele geçirilen IŞİD mensuplarının bir kısmının Türk, bir kısmının da yabancı ülke vatandaşları olduğuna işaret etti. Soylu, yabancı ülke vatandaşlarının bir müddet daha ilgili yerlerde gözetim altında tutulacağını, daha sonra ülkelerine gönderileceklerini açıkladı.</p>
      <h3>"Herkes işin kolayını bulmuş"</h3>
      <p>Yabancı ülkelerin, IŞİD mensuplarını vatandaşlıktan çıkarmak suretiyle kabul etmeme yoluna gittiğine dikkati çeken Süleyman Soylu şöyle konuştu: "Bu sadece Hollanda'nın ortaya koyduğu süreç değil, İngiltere de yapıyor. İşin kolayını herkes bulmuş. DEAŞ'lı birisi olduğunda kendi vatandaşlığından çıkarıyor. Yani vatansız bir hale getiriyor. Ondan sonra bulunduğu ülkede onun herhangi bir yere gitmesi hususunda kendine ait bir sorumsuzluk ortaya koyuyor. Bu önümüzdeki günlerde bütün dünyada konuşulması gereken bir süreçtir. Biz kimsenin DEAŞ mensubunun oteli değiliz."</p>
      <h3>"Senin teröristine ben vatandaşlık mı vereyim?"</h3>
      <p>Türkiye'nin bu ülkelerle anlaşmalarına dikkati çeken Süleyman Soylu şöyle devam etti: "Bu anlaşmalarımızda özellikle bunların birbirine iade edilmeleri söz konusudur. 'Ben vatandaşlıktan çıkardım, siz başınızın çaresine bakın', bu bizim açımızdan kabul edilebilir değildir. Bu, aynı zamanda bir sorumsuzluktur. Ben ne yapayım senin teröristini, nerede, nasıl tutayım? Diyelim ki cezaevinde bir müddet tuttum. Adam cezaevinden çıktı. Senin teröristine ben vatandaşlık mı vereyim? Senin teröristini nerede bulundurayım veya hangi ülke tutsun?"</p>
      <p>Türkiye'nin Suriye'nin kuzeyine düzenlediği Barış Pınarı Harekatı'yla yakalanan IŞİD mensuplarının durumu tartışma konusu olmuştu. ABD Başkanı Donald Trump da bir kaç kez Avrupa ülkelerine çağrı yaparak vatandaşlarını geri almasını istemişti.</p>
      <ul>
        <li>
          <b>
            <a href="https://tr.euronews.com/2019/10/28/isid-lideri-bagdadi-nin-ardindan-turkiye-yi-ve-bolgeyi-ne-bekliyor">IŞİD lideri Bağdadi'nin ardından: Türkiye'yi ve bölgeyi ne bekliyor?</a>
          </b>
        </li>
        <li>
          <b>
            <a href="https://tr.euronews.com/2019/11/01/isidin-yeni-lideri-ebu-ibrahim-el-hasimi-el-kureysi-kimdir">IŞİD'in yeni lideri Ebu İbrahim el-Haşimi el-Kureyşi kimdir?</a>
          </b>
        </li>
      </ul>
    </article>
  </body>
</html>