<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637451/%DA%A9%D8%A7%D9%87%D8%B4%DB%B1%DB%B0-%D8%AA%D8%A7-%DB%B2%DB%B0%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T12:22:00+00:00"/>
    <meta property="og:title" content="کاهش۱۰ تا ۲۰هزار تومانی قیمت گوشت قرمز"/>
    <meta property="og:description" content="رئیس اتحادیه گوشت گوسفندی گفت: در صورت تداوم شرایط فعلی احتمال کاهش مجدد قیمت ها وجود دارد."/>
  </head>
  <body>
    <article>
      <h1>
        <a href="https://www.bultannews.com/fa/news/637451/%DA%A9%D8%A7%D9%87%D8%B4%DB%B1%DB%B0-%D8%AA%D8%A7-%DB%B2%DB%B0%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2">کاهش۱۰ تا ۲۰هزار تومانی قیمت گوشت قرمز</a>
      </h1>
      <h2>رئیس اتحادیه گوشت گوسفندی گفت: در صورت تداوم شرایط فعلی احتمال کاهش مجدد قیمت ها وجود دارد.</h2>
      <address><time datetime="2019-11-02T12:22:00+00:00">02 Nov 2019, 12:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علی اصغر ملکی با بیان اینکه طی حدود یکماه اخیر قیمت<b> گوشت گوسفندی</b> ۱۰ هزارتومان و گوشت گوساله ۲۰ هزارتومان کاهش داشته است، گفت: عرضه کافی<b> دام</b> در بازار یکی از دلایل شکسته شدن قیمت هاست.</p>
      <p>وی اضافه کرد: در هرحال حاضر قیمت هرکیلوگرم شقه بدون دنبه برای مغازه دار حدود ۸۵ تا ۸۷ هزارتومان و برای مصرف کنندگان نزدیک به ۹۸ هزارتومان است. ضمن اینکه قیمت گوشت گوساله نیز در هرکیلوگرم ۸۵ تا ۹۰ هزارتومان است.</p>
      <p>رئیس اتحادیه گوشت گوسفندی درباره اینکه گفته می شود با انباشت دام در کشور مواجه هستیم و عرضه بسیار زیاد است، گفت: عرضه زیاد نیست بلکه چون جلوی خروج دام از کشور گرفته شده، داشته های ما جوابگوی بازار خودمان و به اندازه کافی است.</p>
      <p>ملکی ادامه داد: برخی که مساله ازدحام دام را عنوان می کنند در واقع به دنبال آزاد شدن صادرات و خارج کردن دام از کشور هستند که اگر این اتفاق بیفتد احتمال دارد با شرایط سال گذشته و کمبود مواجه شویم.</p>
      <p>وی با بیان اینکه سال گذشته خروج بی رویه دام از کشور یکی از دلایل افزایش نرخ ها و نابسامانی بازار بود، افزود: در حال حاضر با تثبیت قیمت دلار هم مواجه هستیم و این مساله انگیزه را از قاچاقچیان برای خارج کردن دام از کشور گرفته است.</p>
      <p>ملکی در پاسخ به این سوال که آیا کاهش قیمت گوشت ادامه خواهد یافت، گفت: با شرایط موجود، احتمال کاهش بیشتر قیمت ها وجود دارد.</p>
    </article>
  </body>
</html>