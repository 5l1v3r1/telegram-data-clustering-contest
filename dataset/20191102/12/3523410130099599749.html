<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637463/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A7%D8%A8%D8%AF%D8%A7%D8%B9-%D8%B9%D9%84%D9%85%DB%8C-%D8%A8%D8%B1%D8%A7%DB%8C-%DA%A9%D8%B4%D9%81-%D8%A7%D8%B3%D8%B1%D8%A7%D8%B1-%DA%A9%D8%B1%D9%87-%D9%85%D8%A7%D9%87-%D9%88-%D8%B3%DB%8C%D8%A7%D8%B1%D9%87-%D9%85%D8%B1%DB%8C%D8%AE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T12:57:00+00:00"/>
    <meta property="og:title" content="جدیدترین ابداع علمی برای کشف اسرار کره ماه و سیاره مریخ"/>
    <meta property="og:description" content="محققان برای کشف اسرار کره ماه و سیاره مریخ دستکش هوشمند فضانوردی ساختند."/>
  </head>
  <body>
    <article>
      <h1>
        <a href="https://www.bultannews.com/fa/news/637463/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%D8%A7%D8%A8%D8%AF%D8%A7%D8%B9-%D8%B9%D9%84%D9%85%DB%8C-%D8%A8%D8%B1%D8%A7%DB%8C-%DA%A9%D8%B4%D9%81-%D8%A7%D8%B3%D8%B1%D8%A7%D8%B1-%DA%A9%D8%B1%D9%87-%D9%85%D8%A7%D9%87-%D9%88-%D8%B3%DB%8C%D8%A7%D8%B1%D9%87-%D9%85%D8%B1%DB%8C%D8%AE">جدیدترین ابداع علمی برای کشف اسرار کره ماه و سیاره مریخ</a>
      </h1>
      <h2>محققان برای کشف اسرار کره ماه و سیاره مریخ دستکش هوشمند فضانوردی ساختند.</h2>
      <address><time datetime="2019-11-02T12:57:00+00:00">02 Nov 2019, 12:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محققان ناسا برای ماموریت نه چندان دور اعزام فضانوردان به کره ماه و سیاره مریخ، نوعی دستکش هوشمند فضانوردی ساختند و اکنون در جزیره devon در قطب شمال آن را آزمایش می کنند.</p>
      <p>این دستکش دارای قابلیت‌های فراوان و منحصربه فردی است و به فضانوردان اجازه می‌دهد به انجام کارهایی مانند هدایت پهپاد بدون نیاز به تجهیزات جانبی در زمان سفر به کره ماه و سیاره مریخ بپردازند.</p>
      <p>ساخت این دستکش هوشمند فضانورد حاصل همکاری‌های دانشمندان موسسه‌های ناسا، SETI، انیستیتوی مریخ، مرکز تحقیقاتی آمس ناسا، موسسه Ntention در نروژ و چند موسسه پژوهشی دیگر است.</p>
      <p>این دستکش هوشمند نمونه اولیه رابط کاربری بین انسان و ماشین HuMI است که به فضانوردان اجازه می‌دهد با استفاده از حرکات دست به صورت بی سیم روبات‌های همراهشان از جمله پهپاد‌ها را کنترل و هدایت کنند.<br/>ناسا در طرح ماموریت آرتمیس در نظر دارد فضانوردان را در سال ۲۰۲۴ به کره ماه باز گرداند و پس از موفقیت این سفر در آینده طرح اعزام فضانوردان به سیاره مریخ را در دست دارد.</p>
      <p>در هر دو ماموریت در پیش روی، بخشی از پژوهش‌ها به وسیله روبات‌ها به ویژه پهپاد‌ها انجام می‌شود و دانشمندان در نظر دارند هدایت پهپاد‌ها را به وسیله فضانوردان و با استفاده از دستکش هوشمند انجام دهند.</p>
      <p>یکی از دلایل طراحی دستکش هوشمند، دگرگون بودن وضعیت گرانش در دیگر سیاره‌ها به نسبت زمین است، همچنین استفاده از پنل‌های کنترلی قابل حمل به وسیله فضانوردان اغلب دست و پا گیر و سخت است به همین دلیل تعبیه تجهیزات کنترلی بر روی دستکش می‌تواند مشکل کار با تجهیزات مختلف برای فضانوردان را کاهش دهد.<br/>دلیل آزمایش این دستکش در جزیره Devon به دلیل مشابهت آن با بخش‌هایی از سیاره مریخ است و به همین دلیل به آن مریخ بر روی زمین Mars On Earth هم گفته می‌شود.<br/>محققان ناسا به مدت ۲۳ سال انواع آزمایش‌های میدانی از جمله آزمایش فناوری‌های جدید، چون مریخ نورد‌ها و مته‌های حفاری فضایی را در این سایت انجام داده اند.</p>
      <p>مشابه این دستکش فضانوردی هوشمند، پیش‌تر دستکشی برای هدایت پهپاد‌ها برای کاربران در زمین طراحی شده بود که پس از موفقیت آن، دانشمندان ایده تولید دستکش فضانوردی هوشمند را مطرح کردند.<br/>دراین دستکش انواع حسگر‌ها وجود دارند که حرکت‌های ظریف انگشتان دست را رصد و اندازه گیری می‌کند و به صورت بی سیم به دستگاه تلفن همراه منتقل می‌کند و به این ترتیب کاربر می‌تواند پهپاد یا هر ربات دیگری را کنترل کند.</p>
      <p>مشابه این فناوری با دگرگونی و با تعبیه کلیه تجهیزات بر روی نمایشگر‌هایی بر روی دستکش در اختیار فضانوردان در سفر‌های فضایی آینده قرار خواهد گرفت.</p>
      <p>محققان درنظر دارند از این دستکش هوشمند درکنار لباس فضانوردی برای فضانوردان در سفر به کره ماه و سیاره مریخ استفاده کنند. به گفته دانشمندان استفاده از پهپاد‌ها در ماموریت فضانوردان به سیاره‌های مختلف نقش بسیار مهمی دارند، زیرا می‌توانند گستره وسیعی از سیاره را بررسی و از آن تصویربرداری هوایی انجام دهند.</p>
      <p>اکنون دانشمندان نوعی چرخ بال با قابلیت پرواز توسعه داده اند که همراه مریخ نورد مارس ۲۰۲۰ درسال آینده میلادی به سیاره مریخ ارسال می‌شود و می‌تواند اولین تصاویر هوایی از نمایی نزدیک از سطح سیاه را گرفته و در اختیار دانشمندان قرار دهد.<br/>کارشناسان امیدوار هستند با توسعه قابلیت‌های دستکش هوشمند، در زمان سفر‌های فضایی به کره ماه و سیاره مریخ، فضانوردان بتوانند از دستکش برای برقراری ارتباط با پهپاد، ماه نورد‌ها و دیگر وسایل الکترونیکی با قابلیت کنترل و هدایت استفاده کنند.</p>
      <p>با کمک دستکش هوشمند، سطح کیفی و کمی و دستاوردهای ماموریت‌های فضایی افزایش دوچندان پیدا خواهد کرد.<br/><br/>به منظور انجام مطالعه و آزمایش‌های میدانی هرچه کاراتر، ناسا با محققان ایستگاه تحقیقاتی the Haughton-Mars Project Research Station به اختصار HMPRS که در قطب شمال مستقر است همکاری می‌کند.</p>
      <p>محققان بزرگترین ایستگاه تحقیقات قطبی HMPRS به انجام پروژه‌های مختلف و آزمایش‌های میدانی برای اکتشاف سیاره‌های مختلف می‌پردازند.</p>
    </article>
  </body>
</html>