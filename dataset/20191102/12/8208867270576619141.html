<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/moto-gp/2019/11/02/news/motomondiale_tragedia_a_sepang_morto_giovane_pilota_munandar-240070457/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T12:05:00+00:00"/>
    <meta property="og:title" content="Motomondiale, tragedia a Sepang: morto giovane pilota Munandar"/>
    <meta property="og:description" content="Il 20enne indonesiano stava gareggiando nella Idemitsu Asia Talent Cup. Fatale la caduta alla curva 10 nel corso del primo giro. Vani i soccorsi e il trasporto"/>
  </head>
  <body>
    <article>
      <h1>Motomondiale, tragedia a Sepang: morto giovane pilota Munandar</h1>
      <h2>Il 20enne indonesiano stava gareggiando nella Idemitsu Asia Talent Cup. Fatale la caduta alla curva 10 nel corso del primo giro. Vani i soccorsi e il trasporto d'urgenza in ospedale con l'elicottero</h2>
      <address>
        <time datetime="2019-11-02T12:05:00+00:00">02 Nov 2019, 12:05</time>
      </address>
      <p><b>SEPANG</b> - Tragedia a Sepang. A seguito di un incidente sul circuito malesiano, avvenuto nel corso del primo giro alla curva 10, è morto il giovane pilota Afridza Munandar, partecipante alla Idemitsu Asia Talent Cup. Dopo la caduta Munandar è stato investito: è stata subito esposta la bandiera rossa e il 20enne indonesiano ha ricevuto immediati soccorsi dai medici del circuito. Vista la situazione, Munandar è stato trasferito all'ospedale di Kuala Lumpur in elicottero.<br/> <br/>Gli sforzi del personale medico, purtroppo, si sono rivelati vani e il pilota è deceduto poco dopo l'incidente. Munandar stava affrontando la IATC 2019 con grande determinazione e aveva conquistato due vittorie, due secondi posti e due terzi. La Federazione Internazionale di Motociclismo, Dorna Sports e tutto il personale coinvolto nella Idemitsu Asia Talent Cup esprimono le "più sentite condoglianze alla famiglia, agli amici e alle persone care a Munandar".</p>
    </article>
  </body>
</html>