<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/02/feltorekvo-tehetsegek-lepik-el-a-mupat"/>
    <meta property="og:site_name" content="infostart"/>
    <meta property="article:published_time" content="2019-11-02T12:22:00+00:00"/>
    <meta property="og:title" content="Feltörekvő tehetségek lepik el a Müpát"/>
    <meta property="og:description" content="A Goldmund Vonósnégyes, Magnus Holmander klarinétos, Joao Barradas harmonikaművész, Pablo Ferrández csellista és Simon Höfele trombitás lépnek fel november 8. és 11. között a Rising Stars programsorozatban a budapesti Müpában."/>
  </head>
  <body>
    <article>
      <h1>Feltörekvő tehetségek lepik el a Müpát</h1>
      <address><time datetime="2019-11-02T12:22:00+00:00">02 Nov 2019, 12:22</time> by <a rel="author">Infostart / MTI</a></address>
      <h3>A Goldmund Vonósnégyes, Magnus Holmander klarinétos, Joao Barradas harmonikaművész, Pablo Ferrández csellista és Simon Höfele trombitás lépnek fel november 8. és 11. között a Rising Stars programsorozatban a budapesti Müpában.</h3>
      <p>Az Európai Hangversenytermek Szervezete (ECHO) 1995-ben elindított Rising Stars sorozatában a szervezet tagjai évente újabb és újabb fiatal, tehetséges muzsikusokat delegálnak európai hangversenyturnéra a tagintézmények hangversenytermeibe. Az ECHO-tagok között található az amszterdami Concertgebouw, a párizsi Cité de la musique, a londoni Barbican Centre és 2010 óta a Müpa is.</p>
      <p>A Müpa közleménye szerint a Rising Stars-koncertek különlegessége többek között abban rejlik, hogy a muzsikusok eljátszanak egy, külön az ő részükre komponált kortárs művet, amelyet az ECHO rendelt meg. A Müpa így az előző évekhez hasonlóan idén is több magyarországi ősbemutató helyszíne lesz a fesztiválon.</p>
      <p>A német Goldmund Vonósnégyes Mendelssohn és Haydn egy-egy vonósnégyese mellett a bolgár származású, Nagy-Britanniában élő komponista, Dobrinka Tabakova művével készül. A svéd Magnus Holmander zongorapartnere a svéd-kínai David Huang lesz azon a hangversenyen, ahol Brahms, Donizetti és Bassi, valamint Molly Kien bemutatója hangzik majd el.</p>
      <p>Valódi zenei csemegének ígérkezik a portugál Joao Barradas harmonikaestje, hiszen a mindössze huszonhét éves muzsikus a barokktól napjainkig született művekből válogatta össze műsorát. A Stradivari-hangszeren játszó spanyol Pablo Ferrández Beethoven A-dúr csellószonátáját és Bruch Kol Nidrei című művét mutatja be, valamint Antón García Abril desde el grito del silencio (a csend sikolyától) című művét játssza Luis del Valle zongorista kíséretével.</p>
      <p>A sorozatot Simon Höfele trombitaművész zárja zongorakísérője, Frank Dupree társaságában: az ECHO felkérésére íródott Milky Way című Miroslav Srnka-mű mellett Debussy és Gershwin ismertebb darabjai, valamint Ligeti, Nyikolaj Kapusztyin és Daniel Schnyder egy-egy kompozíciója is elhangzik.</p>
      <p>A koncertek után pódiumbeszélgetésekkel és dedikációkkal várják a közönséget.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>