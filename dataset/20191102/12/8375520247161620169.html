<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-molodiki-vityagli-cholovika-z-mashini-i-pobili-cherez-neisnuyuchiy-borg-637215.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T12:08:07+00:00"/>
    <meta property="og:title" content="У Києві молодики витягли чоловіка з машини і побили через неіснуючий борг"/>
    <meta property="og:description" content="Поліцейські затримали 27-річного уродженця Дніпропетровської області та 24-річного киянина"/>
  </head>
  <body>
    <article>
      <h1>У Києві молодики витягли чоловіка з машини і побили через неіснуючий борг</h1>
      <address>
        <time datetime="2019-11-02T12:08:07+00:00">02 Nov 2019, 12:08</time>
      </address>
      <h4>Поліцейські затримали 27-річного уродженця Дніпропетровської області та 24-річного киянина</h4>
      <p>До Подільського управління поліції від місцевого мешканця надійшло повідомлення про те, що на вулиці Полковій його побили невідомі. За викликом виїхала слідчо-оперативна група та патрульні наряди.</p>
      <p>Про це <a href="https://kyiv.npu.gov.ua/news/novini/stolichni-pravooxoronczi-zatrimali-dvox-molodikiv-za-pobittya-cholovika/">повідомляє</a> пресслужба поліції Києва.</p>
      <p>На місці правоохоронці встановили, що потерпілий знаходився в автомобілі разом зі своєю знайомою. У цей момент до нього підійшли двоє чоловіків та почали вимагати, щоби він вийшов на вулицю. Не дочекавшись відповіді, молодики витягли водія із салону та стали бити, вимагаючи борг у розмірі 30 тисяч доларів США. Почувши, як перехожі почали кликати на допомогу, правопорушники втекли.</p>
      <p>У ході відпрацювання території працівники поліції встановили та затримали 27-річного уродженця Дніпропетровської області та 24-річного киянина, яких впізнав потерпілий.</p>
      <p>Розпочато кримінальне провадження за ч. 2 ст. 122 (Умисне середньої тяжкості тілесне ушкодження) Кримінального кодексу України. Фігурантам оголошено про підозру та обрано судом запобіжний захід у вигляді домашнього арешту.</p>
      <p>Як повідомлялося, у Києві в розважальному комплексі Голосіївського району <a href="https://glavcom.ua/kyiv/news/u-nichnomu-klubi-kijeva-spivrobitnik-po-zviryachomu-zabiv-do-smerti-vidviduvacha-637199.html">іноземець, який був співробітником закладу, побив до смерті киянина</a>. Нападника затримано</p>
      <related>
        <a href="https://glavcom.ua/kyiv/news/u-kijevi-stalasya-biyka-z-rizaninoyu-637024.html"/>
        <a href="https://glavcom.ua/kyiv/news/u-kijevi-pyani-molodiki-pobili-dvoh-cholovikiv-odin-v-reanimaciji-634843.html"/>
        <a href="https://glavcom.ua/news/masova-biyka-u-zhitomirskomu-seli-zakinchilasya-smertelnoyu-rizaninoyu-632760.html"/>
      </related>
    </article>
  </body>
</html>