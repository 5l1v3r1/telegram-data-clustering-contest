<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637464/%D8%A7%D8%B2-%D9%85%D8%AC%D8%B1%DB%8C-%D8%A8%D8%B1%D9%86%D8%A7%D9%85%D9%87-%DA%A9%D8%AA%D8%A7%D8%A8-%D8%A8%D8%A7%D8%B2-%D9%82%D8%AF%D8%B1%D8%AF%D8%A7%D9%86%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T12:58:00+00:00"/>
    <meta property="og:title" content="از مجری برنامه «کتاب باز» قدردانی شد"/>
    <meta property="og:description" content="سروش صحت در مراسم تقدیر از وی به علت اهتمام در پاسداشت زبان فارسی گفت: برایم افتخار بزرگی است که مجری برنامه «کتاب باز» شبکه نسیم هستم."/>
  </head>
  <body>
    <article>
      <h1>
        <a href="https://www.bultannews.com/fa/news/637464/%D8%A7%D8%B2-%D9%85%D8%AC%D8%B1%DB%8C-%D8%A8%D8%B1%D9%86%D8%A7%D9%85%D9%87-%DA%A9%D8%AA%D8%A7%D8%A8-%D8%A8%D8%A7%D8%B2-%D9%82%D8%AF%D8%B1%D8%AF%D8%A7%D9%86%DB%8C-%D8%B4%D8%AF">از مجری برنامه «کتاب باز» قدردانی شد</a>
      </h1>
      <h2>سروش صحت در مراسم تقدیر از وی به علت اهتمام در پاسداشت زبان فارسی گفت: برایم افتخار بزرگی است که مجری برنامه «کتاب باز» شبکه نسیم هستم.</h2>
      <address><time datetime="2019-11-02T12:58:00+00:00">02 Nov 2019, 12:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد احسانی مدیر شبکه نسیم در جلسه شورای مدیران این شبکه از تلاش‌های سروش صحت، مجری برنامه «کتاب باز» که طبق اعلام ستاد پاسداشت زبان و ادب فارسی معاونت سیما در بازه زمانی تابستان جزو مجریان منتخب این حوزه معرفی شد، با اهدای لوح سپاس تقدیر به عمل آورد.</p>
      <p>مدیر شبکه نسیم در این جلسه اظهار داشت: نسل امروز نیازمند توجه و ارتباط بیشتر با عقبه فرهنگی خود است. برهمین اساس معاونت سیما نیز مجری برنامه «کتاب باز» را در قالب یک برنامه پر بیننده که توانسته است در حوزه پاسداشت زبان و ادب فارسی، عملکرد مناسبی را براساس مولفه‌هایی، چون رعایت اصول حرفه‌ای و تسلط در اجرا، درست گویی، تعامل مثبت و موثر با مهمان و کارشناس، در شبکه‌ای با دارا بودن طیف گسترده‌ای از مخاطبان که رسالت اصلی آن طنز و سرگرمی است برگزیده است.</p>
      <p>سروش صحت نیز در این جلسه با اشاره به تاثیر این برنامه در حرفه کاری اش و ذکر مثال‌های مختلفی از بازخورد‌های منتقل شده کارشناسان و مخاطبان به وی، میزان بالای اقبال و رضایت بینندگان از برنامه «کتاب باز» را محدود به مرز‌های جغرافیایی کشورمان ندانست و آن را در سطح مخاطبان خارج از ایران برشمرد.</p>
      <p>وی افزود: به عنوان یک مجری مرتبط با مقوله کتاب و کتابخوانی به رویداد‌های مرتبط با کتاب از طرف دانشگاه‌ها و از سراسر ایران دعوت می‌شوم و به حضور در جمع سازنده این برنامه افتخار می‌کنم و براساس بازخورد‌ها متوجه این نکته شده ام که بیشتر با برنامه «کتاب باز» شبکه نسیم شناخته می‌شوم تا سایر برنامه‌هایی که در تولید آن نقش داشته یا دارم.</p>
      <p>در پایان این جلسه که محمدرضا رضاییان، تهیه کننده برنامه «کتاب باز»، نیز در آن حضور داشت، لوح یادبود شبکه نسیم از طرف مدیر این شبکه به سروش صحت اهدا شد.</p>
    </article>
  </body>
</html>