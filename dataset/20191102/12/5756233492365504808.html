<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619411/%D9%85%DB%8C%D8%B1%D8%A7%D8%AB-%D8%B7%D8%A7%D9%84%D9%82%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T12:25:00+00:00"/>
    <meta property="og:title" content="میراث طالقانی"/>
    <meta property="og:description" content="«امروز که بخشی از جامعه ما اعتماد خود را از گفتمان اصلاحات از دست داده‌ است، ارزیابی کارنامه و برنامه‌های آگاهی‌بخش زنده‌یاد اعظم طالقانی و یاران و همراهان ایشان در عرصه عمومی با نگاه «اصلاحات جامعه‌محور» می‌تواند امیدبخش باشد.»"/>
  </head>
  <body>
    <article>
      <h1>میراث طالقانی</h1>
      <address>
        <time datetime="2019-11-02T12:25:00+00:00">02 Nov 2019, 12:25</time>
      </address>
      <p>
        <i>«امروز که بخشی از جامعه ما اعتماد خود را از گفتمان اصلاحات از دست داده‌ است، ارزیابی کارنامه و برنامه‌های آگاهی‌بخش زنده‌یاد اعظم طالقانی و یاران و همراهان ایشان در عرصه عمومی با نگاه «اصلاحات جامعه‌محور» می‌تواند امیدبخش باشد.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«زنده‌یاد اعظم علایی‌طالقانی (۱۳۹۸ – ۱۳۲۲) فرزند برومند آیت‌الله سید محمود طالقانی روز هشتم آبان در پی عارضه مغزی‌ دارفانی را، با بیش از پنجاه سال تلاش‌های فرهنگی، اجتماعی و سیاسی وداع گفت و روز جمعه دهم آبان مراسم تشییع و خاکسپاری آن مرحومه با حضور گسترده اقشار مختلف جامعه برگزار و در قطعه مجاور قبر پدرشان در بهشت زهرا به خاک سپرده شد.</p>
      <p>مرور کارنامه زندگی بانو اعظم طالقانی می‌تواند برای کنشگران اجتماعی امروز و فردای جامعه ما آموزنده باشد. ایشان در خانواده طالقانی و در فضای سیاسی بعد از شهریور ۱۳۲۰ تربیت شده بود؛ در فضایی که پیشگامان روشنفکری دینی یعنی سید محمود طالقانی، مهندس مهدی بازرگان و دکتر یدالله سحابی تلاش‌های فرهنگی و اجتماعی خودشان را برای رفع موانع توسعه‌نیافتگی جامعه ایرانی در دو عرصه زدودن آثار فرهنگ استبدادی و خرافات مذهبی دیرین، با نگاه اصلاحات جامعه‌محور، از طریق توسعه نهادهای مدنی و راهبرد بازگشت به قرآن و سرچشمه ذلال وحی و آگاهی‌بخشی در عرصه عمومی آغاز کرده بودند. البته این فرآیند گذار توسط پیشگامان و یاران ایشان تداوم داشته است. اعظم طالقانی با بهره‌گیری از این میراث پدر، هم در سال‌های قبل از انقلاب شرایط سخت دوران زندان، شکنجه و احکام سنگین را تجربه کرد و هم در چهار دهه بعد از انقلاب ۵۷ این فرآیند آگاهی‌بخشی را در عرصه‌های مختلف با وجود محدودیت‌ها و شرایط سخت زندگی با ایمان و پشتکار پیگیری می‌کرد. در انتخابات اولین دوره مجلس که حدود شش ماه بعد از درگذشت پدرشان برگزار شد، از فرصت استفاده کرد و با رای بالای مردم تهران در کنار سایر پیشگامان چون بازرگان به وظیفه ملی و اجتماعی خود عمل کرد. با نگاه اصلاحات جامعه‌محور از همان سال ۵۸ به تشکیل نهادهای مدنی از جمله «جامعه زنان مسلمان» و سپس « جامعه زنان انقلاب اسلامی» همت گماشت و نقش مهمی در پیشگامی تقویت جنبش زنان در ایران ایفا کرد. در همین راستا برای توسعه نهاد‌های آگاهی‌بخش ابتدا نشریه «پیام هاجر» و پس از توقیف آن نشریه «پیام ابراهیم» را منتشر کرد و پیام توحیدی ابراهیمیان را با کمک همراهان خود به جامعه عرضه داشت.</p>
      <p>تلاش‌های خانم اعظم طالقانی در چهار دهه گذشته در عرصه عمومی و تشکیل سمن‌ها و برگزاری کلاس‌های آموزش قرآن برای علاقه‌مندان که در سوابق ایشان آمده قابل توجه است. اما تلاش مستمر ایشان در چند نوبت انتخابات ریاست‌جمهوری و ثبت‌نام به عنوان نامزد ریاست‌جمهوری برای اصلاح برداشت مسوولان از اصل ۱۱۵ قانون اساسی در خصوص تعریف «رجال دینی و سیاسی» از جمله اقدامات ماندگار و تاثیرگذار ایشان بوده است. او بر اساس آموزه‌های قرآنی و عقلانیت و تجربه بشری چون بسیاری از عالمان دینی براین اصل باور داشت که کلمه «رجال» اعم از زن و مرد است و زنان هم می‌توانند در چارچوب قانون واجد صلاحیت برای قبول مسوولیت‌های مختلف از جمله ریاست‌جمهوری باشند.</p>
      <p>امروز که بخشی از جامعه ما اعتماد خود را از گفتمان اصلاحات از دست داده‌ است، ارزیابی کارنامه و برنامه‌های آگاهی‌بخش زنده‌یاد اعظم طالقانی و یاران و همراهان ایشان در عرصه عمومی با نگاه «اصلاحات جامعه‌محور» می‌تواند امیدبخش باشد.»</p>
    </article>
  </body>
</html>