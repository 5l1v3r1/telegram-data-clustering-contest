<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619410/%D9%86%D8%B3%D8%AE%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D9%BE%D8%AF%DB%8C%D8%AF%D9%87-%DA%AF%D8%B1%D8%AF%D9%88%D8%BA%D8%A8%D8%A7%D8%B1-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T12:24:00+00:00"/>
    <meta property="og:title" content="نسخه مقابله با پدیده گردوغبار چیست؟"/>
    <meta property="og:description" content="معاون هماهنگی امور عمرانی استاندار خراسان جنوبی با بیان اینکه یکی از دغدغه‌های اساسی کشور ما پدیده گرد و غبار است، گفت: در مقابله با این پدیده ضمن اینکه باید نسخه مناسبی بپیچیم، نباید از پیشگیری غافل شویم."/>
  </head>
  <body>
    <article>
      <h1>نسخه مقابله با پدیده گردوغبار چیست؟</h1>
      <address>
        <time datetime="2019-11-02T12:24:00+00:00">02 Nov 2019, 12:24</time>
      </address>
      <p>
        <i>معاون هماهنگی امور عمرانی استاندار خراسان جنوبی با بیان اینکه یکی از دغدغه‌های اساسی کشور ما پدیده گرد و غبار است، گفت: در مقابله با این پدیده ضمن اینکه باید نسخه مناسبی بپیچیم، نباید از پیشگیری غافل شویم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید کمال میرجعفریان امروز ۱۱ آبان، در نشست منطقه‌ای هماهنگی و نظارت بر پروژه‌های مقابله با گرد و غبار ویژه استان‌های جنوبی و شرق کشور، اظهار کرد: یکی از دغدغه‌های اساسی کشور ما پدیده گرد و غبار است که چند سالی است با آن مواجه هستیم.</p>
      <p>وی با بیان اینکه نباید محدود به منابع و برنامه‌ریزی‌های کشوری شویم، افزود: نیاز است در قوه مجریه و قضاییه برنامه‌ریزی مدون و جامع‌تری صورت گیرد تا با هم‌افزایی بتوانیم این شرایط را مدیریت کنیم.</p>
      <p>معاون هماهنگی امور عمرانی استاندار خراسان جنوبی با بیان اینکه یکی از رویکردها پیشگیری است، تصریح کرد: در مقابله با این پدیده ضمن اینکه باید نسخه مناسبی بپیچیم، نباید از پیشگیری غافل شویم.</p>
      <p>میرجعفریان با اشاره به اینکه برای این موضوع نیاز است تا طرح جامع‌تری داشنه باشیم، اظهارکرد: این امر که در برنامه محدود و زودبازده اقدام کنیم قطعا کار را سخت‌تر خواهد کرد.</p>
      <p>وی با بیان اینکه برنامه‌ریزی محدود پاسخگو نیست و باید تمامی امورات مرتبط با این موضوع را مدنظر قرار دهیم، افزود: در خصوص تدوین طرح سازگاری با کم‌آبی اولین استانی هستیم که تلاش زیاد و با کارشناسی برای این سند صورت گرفت.</p>
      <p>معاون هماهنگی امور عمرانی استاندار خراسان جنوبی بیان کرد: جوانب مختلفی در این موضوع مدنظر قرار گرفت و دغدغه‌ها در بحث کسری مخازن زیرزمینی مورد توجه بود.</p>
      <p>میرجعفریان ادامه داد: اگر قرار باشد سندی تنظیم شود، اما پشتوانه مالی و اجرایی کاملی در سطح کلان نداشته باشد نتیجه مطلوبی نخواهد داشت.</p>
      <p>وی با بیان اینکه باید منابع مالی هدایت شوند، تصریح کرد: در خراسان جنوبی بیشترین امرار معاش مردم از طریق کشاورزی و دامداری است که باید با توجه به این امر برنامه اجرایی تدوین شود.</p>
      <p>معاون هماهنگی امور عمرانی استاندار خراسان جنوبی بیان کرد: باید به گونه‌ای برنامه‌ریزی کرد که ضمن حفظ طبیعت، اشتغال پایدار نیز تامین شود.</p>
      <p>میرجعفریان یادآور شد: یکی از تاکیدات استاندار، تبدیل منطقه خراسان جنوبی به هاب شتر است که در این برنامه در کنار احیای مراتع به دنبال ایجاد اشتغال پایدار نیز هستیم.</p>
    </article>
  </body>
</html>