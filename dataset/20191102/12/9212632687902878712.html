<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513219/alahai-dik-bijak-sangat-ni"/>
    <meta property="og:site_name" content="HM Online"/>
    <meta property="article:published_time" content="2019-11-02T12:51:45+00:00"/>
    <meta property="og:title" content="Alahai, dik... Bijak sangat ni"/>
    <meta property="og:description" content="BUDAK perempuan cemas selepas tersangkut dalam ruang pengering mesin basuh dalam kejadian di Taman Pandan, dekat Beluran, semalam."/>
  </head>
  <body>
    <article>
      <h1>Alahai, dik... Bijak sangat ni</h1>
      <address><time datetime="2019-11-02T12:51:45+00:00">02 Nov 2019, 12:51</time> by <a rel="author">Hazsyah Abdul Rahman</a></address>
      <p>BUDAK perempuan cemas selepas tersangkut dalam ruang pengering mesin basuh dalam kejadian di Taman Pandan, dekat Beluran, semalam.</p>
      <p>Dalam kejadian 3.30 petang itu, mangsa berusia tiga tahun dilaporkan tersepit ketika bermain di mesin basuh berkenaan.</p>
      <p>Ketua Balai Bomba dan Penyelamat Beluran (BBP) Beluran, Rastam Keladi berkata, pihaknya menerima panggilan kecemasan pada 3.51 petang dan mengerahkan lapan anggota bomba ke lokasi bersama sebuah jentera penyelamat.</p>
      <p>Katanya, sebaik tiba di lokasi kejadian, kanak-kanak perempuan terbabit yang menangis ketakutan masih tersangkut di dalam mesin basuh berkenaan.</p>
      <p>“Difahamkan, mangsa memanjat dan naik ke bahagian atas mesin basuh menggunakan kerusi sebelum terjatuh masuk ke bahagian pengering dan tersangkut.</p>
      <p>“Pasukan bomba kemudiannya membantu mengeluarkan mangsa dengan menggunakan air sabun cucian kain untuk melicinkan badan mangsa,” katanya ketika dihubungi, hari ini.</p>
      <p>Rastam berkata, operasi mengeluarkan mangsa mengambil masa kira-kira 20 minit.</p>
      <p>“Mangsa tidak mengalami kecederaan dan operasi tamat sepenuhnya pada 4.16 petang,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2018/01/303675/adik-dapat-cincin-besar"/>
        <a href="https://www.hmetro.com.my/mutakhir/2019/08/490701/terima-kasih-abang-bomba"/>
        <a href="https://www.hmetro.com.my/mutakhir/2019/03/428979/tujuh-premis-musnah-dalam-kebakaran"/>
        <a href="https://www.hmetro.com.my/mutakhir/2017/06/241058/pemetik-api-punya-pasal"/>
        <a href="https://www.hmetro.com.my/mutakhir/2018/08/371830/kan-dah-kena"/>
        <a href="https://www.hmetro.com.my/mutakhir/2019/01/412542/wanita-hilang-ketika-cari-daun-keembung"/>
        <a href="https://www.hmetro.com.my/mutakhir/2019/05/459367/kesian-kawan-kau-tu-dik"/>
        <a href="https://www.hmetro.com.my/mutakhir/2019/04/444640/anggota-apmm-maut-kemalangan"/>
      </related>
    </article>
  </body>
</html>