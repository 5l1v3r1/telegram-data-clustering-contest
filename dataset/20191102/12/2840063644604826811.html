<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/02/coldplay-live-streaming-dalla-giordania_CVD7BNNUR96l0Iel6r33HM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-02T12:17:00+00:00"/>
    <meta property="og:title" content="Coldplay in live streaming dalla Giordania"/>
    <meta property="og:description" content="La band eseguirà tutto il nuovo album 'Everyday Life' dal vivo ad Amman il 22 novembre"/>
  </head>
  <body>
    <article>
      <h1>Coldplay in live streaming dalla Giordania</h1>
      <address>
        <time datetime="2019-11-02T12:17:00+00:00">02 Nov 2019, 12:17</time>
      </address>
      <p>I Coldplay hanno annunciato, insieme a YouTube Originals, il lancio del nuovo album 'Everyday life' con due concerti esclusivi in diretta streaming dalla Giordania il 22 novembre, giorno dell’uscita del loro ottavo album. 'Coldplay: Everyday Life - Live in Jordan' si terrà ad Amman e rispecchierà le due metà del doppio album da 52 minuti: 'Sunrise' e 'Sunset'. Il concerto Sunrise inizierà alle ore 5 del mattino (ora italiana) e il concerto Sunset seguirà alle ore 15. È questa la prima volta che la band si esibisce in Giordania.</p>
      <p>"La trasmissione di questi due concerti - hanno dichiarato - è stato un nostro sogno da quando abbiamo iniziato a lavorare su questo album. A pensarci ora, è una cosa che un po’ spaventa e che sembra impossibile, come tutti i migliori sogni. YouTube è la casa perfetta per la sua realizzazione".</p>
      <p>La band ha utilizzato un modo poco convenzionale per l’annuncio, una conferenza stampa online alquanto bizzarra. L’annuncio del livestream arriva dopo quello dell’uscita dell’ottavo album della band, 'Everyday Life', che uscirà in tutto il mondo venerdì 22 novembre su etichetta Parlophone / Atlantic su 1xCD, 2xLP e in digitale. Due brani tratti dal nuovo album, 'Orphans' e 'Arabesque', sono stati pubblicati il 24 ottobre e sono ora disponibili ovunque in download e streaming.</p>
    </article>
  </body>
</html>