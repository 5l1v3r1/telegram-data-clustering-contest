<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/muro-trump-non-regge-trafficanti-tagliano-mezz-ora-16125e5c-fe56-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Il muro di Trump? Non regge: «i trafficanti lo tagliano in mezz’ora»"/>
    <meta property="og:description" content="Le rivelazioni del Washington Post: bastano strumenti dal costo limitato (100-150 dollari) per segare i pali installati di recente per «aumentare la sicurezza». Il presidente: «Abbiamo scelto questo tipo di barriera per ragioni di budget»"/>
  </head>
  <body>
    <article>
      <h1>Il muro di Trump? Non regge: «i trafficanti lo tagliano in mezz’ora»</h1>
      <h2>Le rivelazioni del Washington Post: bastano strumenti dal costo limitato (100-150 dollari) per segare i pali installati di recente per «aumentare la sicurezza». Il presidente: «Abbiamo scelto questo tipo di barriera per ragioni di budget»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Guido Olimpio</a></address>
      <p>Se uno segue la «vita» lungo il confine Usa-Messico non è sorpreso da questa notizia: i trafficanti messicani riescono a tagliare il nuovo muro e, a volte, lo superano con scale rudimentali.</p>
      <h4>I trucchi</h4>
      <p>Informazioni <a href="https://www.washingtonpost.com/national/smugglers-are-sawing-through-new-sections-of-trumps-border-wall/2019/11/01/25bf8ce0-fa72-11e9-ac8c-8eced29ca6ef_story.html">raccolte </a>dal Washington Post nel settore di San Diego hanno rivelato una serie di trucchi impiegati dalle bande che spostano droga e clandestini in direzione negli Usa. Usando strumenti che costano poche centinaia di dollari — si parte da un minimo di 100-150 — tagliano i pali, riempiti di cemento, installati di recente per incrementare la sicurezza. È un’operazione che dura circa mezz’ora, condotta da elementi esperti. Il punto «perforato» è poi spostato spesso con l’aiuto di un crick. Il varco è sufficiente a far passare delle persone o i pacchi di droga. Secondo alcuni sono favoriti dall’altezza della struttura – circa 10 metri – che può essere fatta ondeggiare una volta che è stata danneggiata.</p>
      <h4>Le contromisure</h4>
      <p>Le gang, molto attente nel lavoro di intelligence, ricorrono anche a contromisure. Poiché la Border Patrol procede a controlli per verificare lo stato delle «colonne», i narcos coprono con la pittura gli eventuali tagli. Molto frequente poi il ricorso a lunghe corde e scale in corda con uncini, metodi peraltro non inediti. Certamente ora che le barriere sono state costruite più alte ci sono maggiori difficoltà, ma nulla ferma chi vuole violare la frontiera.</p>
      <h4>I sensori</h4>
      <p>Le rivelazioni del quotidiano hanno provocate diverse reazioni. Donald Trump ha sostenuto che è stato scelta questo tipo di difesa per ragioni di budget e per rispondere alle richieste della Border Patrol che vuole avere la possibilità di vedere attraverso il muro. L’idea originale era infatti quella di un vero bastione di cemento, ma è stato poi accantonata. Fonti della sicurezza hanno poi spiegato che in futuro saranno piazzati dei sensori che avvertiranno gli agenti non appena qualcuno cercherà di attaccare le difese. Ma con grande franchezza alcuni ufficiali hanno spiegato che la «Rolls Royce dei muri» — espressione del presidente — non può essere considerata come la risposta definitiva e assoluta.</p>
      <h4>La sfida</h4>
      <p>In questa lunga sfida c’è anche un aspetto propagandistico. La Casa Bianca ha spronato genieri, sicurezza e imprese perché vuole che parte della muraglia — circa 800 chilometri — sia completata entro la fine del 2020. E, quasi settimanalmente, i portavoce documentano i progressi fatti. Descrizioni minuziose, accompagnate da foto e numeri. Per contro i contrabbandieri rilanciano inventando sempre nuove tattiche per dimostrare che sono loro ad avere l’ultima parola. Il duello continua.</p>
    </article>
  </body>
</html>