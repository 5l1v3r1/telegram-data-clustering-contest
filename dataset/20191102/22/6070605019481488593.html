<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Betis-deixa-Madrid-pam-Bernabeu_0_2337366338.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T22:24:56+00:00"/>
    <meta property="og:title" content="El Betis deixa el Madrid amb un pam de nas al Bernabéu (0-0)"/>
    <meta property="og:description" content="El resultat permet que el Barça segueixi líder per diferència de gols"/>
  </head>
  <body>
    <article>
      <h1>El Betis deixa el Madrid amb un pam de nas al Bernabéu (0-0)</h1>
      <h2>El resultat permet que el Barça segueixi líder per diferència de gols</h2>
      <address>
        <time datetime="2019-11-02T22:24:56+00:00">02 Nov 2019, 22:24</time>
      </address>
      <p>Malgrat perdre al camp del Llevant, el Barça segueix liderant la Lliga gràcies als empats dels seus perseguidors. El Granada, però, podria recuperar la primera posició si derrota aquest vespre la Reial Societat. Just després del partit del Barça, el Sevilla i l’Atlètic de Madrid van repartir-se els punts en un partit magnífic (1-1) en què el triomf hauria donat la primera posició a qualsevol dels dos. Franco Vázquez, rematant una centrada lateral, va posar per davant els locals, però a la segona part l’Atlètic va reaccionar i va empatar gràcies a un gol d’Álvaro Morata. L’equip de Simeone hauria pogut endur-se els tres punts, però Diego Costa va fallar un penal.</p>
      <p>L’empat al Sánchez Pizjuán deixava la via oberta per veure el Madrid tornant a liderar la Lliga, però els homes de Zidane tampoc van poder passar de l’empat al Santiago Bernbaéu contra el Betis (0-0). L’equip andalús, en zona de descens fa pocs dies, tanca una gran setmana sumant 4 punts de 6 possibles, uns resultats que poden salvar el càrrec del seu tècnic català, Joan Fracesc Ferrer, just abans del derbi contra el Sevilla de Lopetegui. Hazard va marcar un bonic gol a la primera part, però el VAR va detectar un fora de joc que va trencar els plans d’un Madrid que va començar endollat. De mica en mica la defensa del Betis va imposar la seva llei i finalment va deixar amb un pam de nas l’equip de Zidane.</p>
    </article>
  </body>
</html>