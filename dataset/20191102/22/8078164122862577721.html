<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/a-92-anni-riabbraccia-ragazzi-ebrei-che-aveva-salvato-nazisti-f0c48f58-fe64-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="A 92 anni riabbraccia i «ragazzi» ebrei che aveva salvato dai nazisti"/>
    <meta property="og:description" content="Ogni anno gli incontri tra sopravvissuti e salvatori rischiano di essere gli ultimi. Dina ha incontrato tutta la discendenza della famiglia Mordechai, che 75 anni fa aveva salvato dall’eccidio a Veria, vicino Salonicco, uno dei più atroci dei nazisti"/>
  </head>
  <body>
    <article>
      <h1>A 92 anni riabbraccia i «ragazzi» ebrei che aveva salvato dai nazisti</h1>
      <h2>Ogni anno gli incontri tra sopravvissuti e salvatori rischiano di essere gli ultimi. Dina ha incontrato tutta la discendenza della famiglia Mordechai, che 75 anni fa aveva salvato dall’eccidio a Veria, vicino Salonicco, uno dei più atroci dei nazisti</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Valentina Santarpia</a></address>
      <p>«Adesso posso morire tranquilla»: così la 92enne Dina Melpomeni ha salutato i 40 discendenti di un gruppo di fratelli ebrei che la donna, all’epoca adolescente, 75 anni fa ha nascosto, nutrito e protetto, salvandoli dalla furia nazista. Oggi è stata la prima volta che Dina ha incontrato la famiglia Mordechai al completo, dopo averla sottratta all’Olocausto. Un tempo, questo rito era abituale allo Yad Vashem, l’Ente nazionale per la memoria della Shoah di Israele, ma questi incontri si stanno riducendo gradualmente a causa dell’età avanzata dei sopravvissuti e degli uomini e delle donne che li hanno salvati, i «Giusti tra le nazioni», come sono stati riconosciuti i 27 mila non ebrei che hanno rischiato la vita per salvare ebrei durante l’Olocausto: 355 venivano dalla Grecia, e tra questi c’era anche la signora Dina. «Il rischio che lei e la sua famiglia si sono assunti per salvare un’intera famiglia sapendo di mettere in pericolo loro stessi è incredibile- dice Sarah Yanai, allora 9 anni, oggi 86enne, che era la più anziana dei cinque fratelli che Dina mise al riparo- Ma ora siamo una famiglia grande e felice ed è solo grazie a loro».</p>
      <slideshow>
        <figure>
          <img src="https://images2.corriereobjects.it/methode_image/2019/11/03/Esteri/Foto%20Gallery/1369d24d9a714a64b8e756a2820491c7_MGTHUMB-INTERNA.jpg"/>
          <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
        </figure>
        <figure>
          <img src="https://images2.corriereobjects.it/methode_image/2019/11/03/Esteri/Foto%20Gallery/73c09fa3764e4387af7751694229f99d_MGTHUMB-INTERNA.jpg"/>
          <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
        </figure>
        <figure>
          <img src="https://images2.corriereobjects.it/methode_image/2019/11/03/Esteri/Foto%20Gallery/4d26ccd8cf0a44888706712331dee14d_MGTHUMB-INTERNA.jpg"/>
          <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
        </figure>
        <figure>
          <img src="https://images2.corriereobjects.it/methode_image/2019/11/03/Esteri/Foto%20Gallery/AFP_1LY7KB_MGTHUMB-INTERNA.jpg"/>
          <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
        </figure>
        <figure>
          <img src="https://images2.corriereobjects.it/methode_image/2019/11/03/Esteri/Foto%20Gallery/AFP_1LY7LZ_MGTHUMB-INTERNA.jpg"/>
          <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
        </figure>
        <figcaption>Dina Melpomeni, a 92 anni incontra la famiglia degli ebrei salvati: «Ora posso morire tranquilla»</figcaption>
      </slideshow>
      <h4>La soffitta e le razioni di cibo</h4>
      <p>Non ci sono solo Oskar Schindler- l’uomo a cui si ispirò Spielberg per Schindler’s list raccontando l’impresa di aver salvato ben 1000 ebrei- o Raoul Wallenberg, il diplomatico svedese che avrebbe salvato 20 mila ebrei prima di sparire misteriosamente. Ma ci sono anche persone come Dina e la sua famiglia, che hanno trovato del tutto normale sottrarre i loro amici ebrei da quell’eccidio improvviso e atroce. La famiglia Mordechai viveva a Veria, in Grecia, vicino a Salonicco, dove quasi tutta la comunità ebraica fu annientata in pochi mesi durante una delle esecuzioni più brutali dei nazisti. Quando iniziarono a radunare gli ebrei per la deportazione, all’inizio del 1943, gli amici non ebrei della famiglia procurarono loro false carte di identità e li nascosero nella soffitta della vecchia moschea turca abbandonata. Rimasero lì per quasi un anno, sentendo le urla degli ebrei radunati nelle piazze. Ma alla fine dovettero andarsene perché la soffitta, buia e mal areata, stava logorando la loro salute. Fu allora che Dina e le due sorelle maggiori decisero di ospitare la famiglia in casa, in una stanza nella periferia della città, dividendo con loro le magre razioni di cibo. Uno dei bambini, Shmuel, si ammalò gravemente e dovettero portarlo in ospedale, nonostante i rischi: morì purtroppo. Ma poco dopo la famiglia riuscì a scappare: Sarah, la sorella più grande, si diresse verso i boschi, un’altra andò verso le montagne e la madre uscì a piedi con i due figli più piccoli sopravvissuti, alla ricerca di un altro nascondiglio. Avevano addosso i vestiti di Dina e delle sue sorelle.</p>
      <h4>La fuga tra i boschi</h4>
      <p>La famiglia riuscì a riunirsi dopo la fuga e a costruire in Israele il proprio futuro. Yossi Mor, oggi 77 anni, era solo un bambino quando la sua famiglia fu accolta, ma ricorda ancora: «Ci hanno dato da mangiare, le medicine, ci hanno lavato i vestiti, ci hanno dato protezione», ha detto. E poi ha aggiunto, indicando Dina: «Mi amava moltissimo». Yossi e Sarah avevano già visto Dina in Grecia anni fa, ma questa era la prima volta che la donna poteva vedere tutte le generazioni: dalle ragazzine con le trecce ai soldati che spingevano orgogliosamente la sua carrozzina. Un comitato speciale, presieduto da un giudice della Corte Suprema, è responsabile di esaminare tutti i casi per assegnare il titolo di «Giusto tra le nazioni»: ne vengono trovati tra i 400 e i 500 all’anno e il processo continua anche se il titolo deve essere assegnato postumo, perché l’eroe o l’eroina sono morti. «È un modo per rendere omaggio, per testimoniare la relazione speciale tra sopravvissuti e discendenti. Ed è sempre emozionante vederli incontrare, sapendo che ogni volta l’incontro potrebbe essere l’ultimo», ha detto Joel Zisenwise, direttore del dipartimento di Yad Vashem. I nomi di quelli che sono stati onorati per aver rifiutato di essere indifferenti al genocidio sono incisi lungo un viale di alberi nel memoriale di Gerusalemme. Si ritiene che solo poche centinaia siano ancora vivi.</p>
    </article>
  </body>
</html>