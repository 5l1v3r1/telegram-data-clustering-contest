<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/international-coconut-conference-and-expo-inaugurated-cm-pinarayi"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-02T22:49:00+00:00"/>
    <meta property="og:title" content="നാളികേര ഉത്പാദനത്തില്‍ നിന്ന് വരുമാനം വര്‍ദ്ധിപ്പിക്കാനുള്ള നടപടികള്‍ അടിയന്തിരമായി സ്വീകരിക്കും: മുഖ്യമന്ത്രി"/>
    <meta property="og:description" content="തിരുവനന്തപുരം: നാളികേര ഉത്പാദനത്തില്‍ നിന്ന് വരുമാനം വര്‍ദ്ധിപ്പിക്കാനുള്ള നടപടികള്‍ അടിയന്തിരമായി സ്വീകരിക്കുമെന്ന് മുഖ്യമന്ത്രി പിണറായി വിജയന്‍. നാളികേര ഉത്പാദനരംഗത്തും വില നിലവാരരംഗത്തും സംസ്ഥാനം വെല്ലുവിളി നേരിടുന്നുണ്ട്. നാളികേര വ്യവസായത്തിന് കേരളത്തിന്റെ സാമ്പത്തിക രംഗത്തെ ശക്തിപ്പെടുത്താനാവുമെന്നും..."/>
  </head>
  <body>
    <article>
      <h1>നാളികേര ഉത്പാദനത്തില്‍ നിന്ന് വരുമാനം വര്‍ദ്ധിപ്പിക്കാനുള്ള നടപടികള്‍ അടിയന്തിരമായി സ്വീകരിക്കും: മുഖ്യമന്ത്രി</h1>
      <address><time datetime="2019-11-02T22:49:00+00:00">02 Nov 2019, 22:49</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തിരുവനന്തപുരം: നാളികേര ഉത്പാദനത്തില്‍ നിന്ന് വരുമാനം വര്‍ദ്ധിപ്പിക്കാനുള്ള നടപടികള്‍ അടിയന്തിരമായി സ്വീകരിക്കുമെന്ന് മുഖ്യമന്ത്രി പിണറായി വിജയന്‍. നാളികേര ഉത്പാദനരംഗത്തും വില നിലവാരരംഗത്തും സംസ്ഥാനം വെല്ലുവിളി നേരിടുന്നുണ്ട്. നാളികേര വ്യവസായത്തിന് കേരളത്തിന്റെ സാമ്പത്തിക രംഗത്തെ ശക്തിപ്പെടുത്താനാവുമെന്നും മുഖ്യമന്ത്രി പറഞ്ഞു.</p>
      <p>അന്താരാഷ്ട്ര നാളികേര കോണ്‍ഫറന്‍സും പ്രദര്‍ശനവും കോഴിക്കോട് താജ് ഗേറ്റ്‌വേ ഹോട്ടലില്‍ നിര്‍വഹിച്ച് സംസാരിക്കുകയായിരുന്നു അദ്ദേഹം. </p>
      <p>നാളികേരത്തിന്റെ വ്യാവസായികമായ ഉത്പാദനം വര്‍ദ്ധിപ്പിച്ചും മൂല്യാധിഷ്ഠിത ഉത്പന്നങ്ങളില്‍ ശ്രദ്ധ ചെലുത്തിയും മാത്രമെ ഇതു സാധിക്കു. നാളികേരത്തില്‍ നിന്ന് മൂല്യാധിഷ്ഠിത ഉത്പന്നങ്ങളുണ്ടാക്കുന്ന സ്റ്റാര്‍ട്ട് അപുകളെ ഈ രംഗത്ത് പ്രോത്സാഹിപ്പിക്കും. മാര്‍ക്കറ്റിങ് സാധ്യത വിപുലപ്പെടുത്തുന്നതിനായി അഗ്രോ പാര്‍ക്കുകളുണ്ടാക്കും. വ്യവസായ ലിങ്കേജോടു കൂടിയ കോകനട്ട് സപ്‌ളൈ ചെയിന്‍ സംവിധാനം നിലവില്‍ വരുത്താനും സര്‍ക്കാര്‍ ആലോചിക്കുന്നുണ്ട്. </p>
      <p>കേരളത്തില്‍ കേരകൃഷിയും നാളികേര ഉത്പാദനവും വര്‍ദ്ധിപ്പിക്കാനായി കോക്കനട് ഡെവലപ്‌മെന്റ് കൗണ്‍സില്‍ രൂപീകരിച്ചിട്ടുണ്ട്. കേരകൃഷിയില്‍ നിന്നും മൂല്യാധിഷഠിത ഉത്പന്ന നിര്‍മാണത്തില്‍ നിന്നും കൃഷിക്കാര്‍ക്ക് കൂടുതല്‍ വരുമാനം ഉണ്ടാക്കാനായി വിവിധ പദ്ധതികളും രൂപീകരിച്ചിട്ടുണ്ട്. 75 തെങ്ങിന്‍ തൈ വീതം ഓരോ വാര്‍ഡിലും കൊടുക്കാന്‍ പദ്ധതിയുണ്ട്. കഴിഞ്ഞ വര്‍ഷം 500 പഞ്ചായത്തിലാണ്ഇതിന് സാധ്യമായത്. ഈ വര്‍ഷം ഈ പദ്ധതി പൂര്‍ണതയിലെത്തിക്കാന്‍ കൃഷി വകുപ്പ് ശ്രമിക്കുന്നുണ്ട്. ഈ പദ്ധതി ഒന്നോ രണ്ടോ വര്‍ഷം കൊണ്ട് അവസാനിക്കുന്നതല്ല, പകരം സംസ്ഥാനത്ത് ആവശ്യമായത്ര തെങ്ങുകള്‍ ഉണ്ടെന്ന് ഉറപ്പുവരുത്തുന്നതു വരെ പദ്ധതി തുടരും.</p>
      <p>പാമോലിന്‍ ഇറക്കുമതി കാരണം നാളികേരത്തിന്റെ വിലയിടിയുന്ന സാഹചര്യമുണ്ട്. ഇത് കേര കൃഷിയെ കാര്യമായി ബാധിക്കുന്നുണ്ട്. നാളികേര വികസനപരവും നയപരവുമായ കാര്യങ്ങള്‍ ഈ കോണ്‍ഫറന്‍സ് ചര്‍ച്ച ചെയ്യുമെന്നും മുഖ്യമന്ത്രി പറഞ്ഞു.</p>
    </article>
  </body>
</html>