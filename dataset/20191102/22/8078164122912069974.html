<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/isis-due-attacchi-terroristici-provincia-sahel-9face2e6-fdc4-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="L’Isis rivendica due attacchi terroristici in Mali"/>
    <meta property="og:description" content="Doppio attacco rivendicato dall’Isis nell’area di Menaka, nella provincia dell’Africa occidentale. Pesante il bilancio delle vittime"/>
  </head>
  <body>
    <article>
      <h1>L’Isis rivendica due attacchi terroristici in Mali</h1>
      <h2>Lo stato islamico in un comunicato si è assunto la responsabilità dell’assalto a una base dell’esercito e dell’attacco ad un convoglio militare. Ma non ci sono però prove effettive</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Guido Olimpio</a></address>
      <p>Lo Stato islamico si muove dopo la nomina del nuovo leader. E lo fa nel Sahel: la “provincia dell’Africa occidentale” ha rivendicato un doppio attacco in Mali, area di Menaka. Con una nota. Può anche trattarsi di un gesto di opportunismo in un contesto dove agiscono molte formazioni non necessariamente parte dell’Isis.</p>
      <p><b>Con un comunicato il movimento ha assunto la responsabilità </b>dell’assalto ad una base dell’esercito, azione nella quale sono morti oltre 50 militari ed altri risultano dispersi. I militanti avrebbero anche catturato del materiale. Qualche ora dopo, con un secondo messaggio, i jihadisti hanno precisato di aver colpito un convoglio provocando la morte di un soldato francese che si trovava su un mezzo. Mancano tuttavia elementi di prova che possano certificare il coinvolgimento diretto. La doppia operazione, però, conferma l’alta instabilità del Sahel, dove la guerriglia islamista imperversa combinando le consuete tattiche: incursioni contro avamposti, imboscate a colonne, largo uso di ordigni improvvisati.</p>
      <p><b>Intanto, in risposta all’appello</b> lanciato pochi giorni fa dal neo-portavoce, sono arrivati i primi giuramenti di fedeltà al Califfo Abu Ibrahim al Hashimi al Qurashi. Tra i primi a comunicare il loro sostegno i militanti attivi nella penisola egiziana del Sinai e quelli del Bangladesh. È probabile che il loro numero crescerà nei prossimi giorni, anche se alcuni osservatori non hanno dato l’approvazione per scontata. Infine continuano a girare ipotesi sulla vera identità del leader che ha ereditato il posto di al Baghdadi. Non c’è alcuna certezza: solo Donald Trump si è sbilanciato, via Twitter, affermando di sapere chi sia. Un’affermazione forse basata su qualche report dell’intelligence Usa.</p>
    </article>
  </body>
</html>