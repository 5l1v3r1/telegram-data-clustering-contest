<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/la-lettura/19_novembre_03/steinbeck-teatro-buzzati-cinema-insieme-la-lettura-edicola-c619b456-fe6c-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Steinbeck a teatro, Buzzati al cinema E, insieme, su «la Lettura» in edicola"/>
    <meta property="og:description" content="Il supplemento racconta i due spettacoli tratti dall’autore americano e l’animazione della «Famosa invasione degli orsi in Sicilia». Letteratura anche nell’Agendina 2020"/>
  </head>
  <body>
    <article>
      <h1>Steinbeck a teatro, Buzzati al cinema E, insieme, su «la Lettura» in edicola</h1>
      <h2>L’inserto racconta i due spettacoli tratti dall’autore americano e l’animazione della «Famosa invasione degli orsi in Sicilia». Letteratura anche nell’Agendina 2020</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">CECILIA BRESSANELLI</a></address>
      <p>Omaggi, riletture, trasposizioni. Nel nuovo numero de «la Lettura», il #414, in edicola per tutta la settimana fino a sabato 9 novembre, palcoscenico e grande schermo guardano alla letteratura.</p>
      <figure>
        <img src="https://images2.corriereobjects.it/methode_image/2019/11/03/Cultura/Foto%20Cultura%20-%20Trattate/LETTURA-kc1C-U31504795268087fD-140x180@Corriere-Web-Sezioni.jpg?v=201911032123"/>
        <figcaption>La copertina del numero #414 è di Zehra Dogan (Diyarbakir, Turchia, 1989)</figcaption>
      </figure>
      <p><b>A teatro stanno infatti per debuttare due spettacoli tratti dai romanzi di John Steinbeck</b>. All’Arena del Sole di Bologna a partire dal mercoledì 6 (in due atti proposti in serate diverse) sarà in scena La valle dell’Eden, diretto da Antonio Latella con la drammaturgia dello stesso regista e di Linda Dalisi. Mentre a Roma, dal 19 novembre al primo dicembre, il Teatro India ospiterà Furore diretto (e interpretato) da Massimo Popolizio con la drammaturgia di Emanuele Trevi. Tre sono le pagine che «la Lettura» dedica ai due adattamenti, con i testi dei registi e un confronto (a cura di Laura Zangarini) tra Dalisi e Trevi sulla scrittura dell’autore premio Nobel nel 1962 e l’universalità dei temi da lui affrontati.</p>
      <p><b>Ci si sposta poi al cinema. Con </b><b>La famosa invasione degli orsi in Sicilia</b><b>,</b> la fiaba illustrata (1945) di Dino Buzzati che «è diventata un film meraviglioso grazie all’arte di Lorenzo Mattotti»: alla pellicola diretta e animata dall’illustratore — con le voci di Toni Servillo, Antonio Albanese, Corrado Guzzanti e Andrea Camilleri — è dedicato il testo di Marco Missiroli che ricostruisce la genesi del racconto di Buzzati (Mondadori) e del film (in sala dal 7 novembre) a cui Mattotti ha lavorato per più di 6 anni.</p>
      <p><b>Il nuovo numero de «la Lettura» si apre con un dossier di sei pagine</b> dedicato alla politica e ai suoi snodi contemporanei. I 150 anni dall’apertura del Canale di Suez, avvenuta il 17 novembre 1869, sono poi l’occasione per guardare all’Egitto di ieri e di oggi e a quello di domani nelle analisi di Manlio Graziano e Amedeo Feniello e nell’intervista di Alessia Rastelli a ’Ala al-Aswani. Lo scrittore, costretto a vivere negli Stati Uniti per fuggire alla repressione di al-Sisi, si dichiara ottimista: «C’è una seconda ondata di proteste: in Sudan, in Algeria, in Libano... La rivoluzione richiede tempo ma poi vince sempre».</p>
      <p><b>«La Lettura» #414 ospita anche un racconto dello scrittore israeliano Etgar Keret:</b> la vicenda comica di un uomo che si fa sparare dal cannone di un circo, anticipazione della nuova raccolta Un intoppo ai limiti della galassia in arrivo giovedì 7 per Feltrinelli. I racconti non si trovano solo tra le pagine del supplemento. È in edicola (al prezzo di e 9,90, ordinabile anche su <a href="https://www.primaedicola.it/agendina-la-lettura-collana.html">primaedicola.it</a>) anche l’Agendina 2020 de «la Lettura». Ogni giorno del prossimo anno è accompagnato da un evento storico, un anniversario, una ricorrenza. Ad introdurle c’è un testo appositamente redatto dallo scrittore islandese Jón Kalman Stefánsson.</p>
    </article>
  </body>
</html>