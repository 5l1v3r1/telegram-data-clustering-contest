<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/02/v-italiia-19-arestuvani-za-trafik-na-heroin.428318"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T22:20:00+00:00"/>
    <meta property="og:title" content="В Италия: 19 арестувани за трафик на хероин"/>
    <meta property="og:description" content="Един от шефовете на мрежата - танзаниец | Dnes.bg"/>
  </head>
  <body>
    <article>
      <h1>В Италия: 19 арестувани за трафик на хероин</h1>
      <h2>Един от шефовете на мрежата - танзаниец</h2>
      <address><time datetime="2019-11-02T22:20:00+00:00">02 Nov 2019, 22:20</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Италианската полиция съобщи, че е арестувала 19 души - повечето от Танзания - при операция за разбиване на международна мрежа за трафик на хероин, включваща над 150 заподозрени в Африка, Азия и Европа, предаде БТА, позовавайки се на Асошиейтед прес.</p>
      <p>Италианските карабинери казаха, че арестите са резултат от разследване, започнало през 2012 г. с конфискуване на хероин в университетския град Перуджа, Централна Италия.</p>
      <p>Според следователите един от шефовете на мрежата е танзаниец, който от базата си в Полша организирал доставянето на пратки с хероин от Азия за пласиране в Италия.</p>
      <p>От началото на разследването са били задържани 144 преносители на дрога. Първоначално трафикантите използвали за целта африканци, но след това започнали да наемат италианци, гърци, испанци, българи и унгарци.</p>
      <p>Според полицията куриерите стигали до Италия с товарни кораби, със самолет или влак, с автобус и с таксита.<br/>В хода на разследването са били иззети хероин на стойност 35 милиона евро и кокаин за 4,2 милиона евро.</p>
    </article>
  </body>
</html>