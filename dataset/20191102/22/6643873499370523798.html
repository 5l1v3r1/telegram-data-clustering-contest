<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/70oBRo/Ingebrigtsens-grusomme-rekke-fortsetter"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T22:06:17+00:00"/>
    <meta property="og:title" content="Ingebrigtsens grusomme rekke fortsetter"/>
    <meta property="og:description" content="Kåre Ingebrigtsen og hans Oostende gikk på nytt tap."/>
  </head>
  <body>
    <article>
      <h1>Ingebrigtsens grusomme rekke fortsetter</h1>
      <h2>Kåre Ingebrigtsen og hans Oostende gikk på nytt tap.</h2>
      <address><time datetime="2019-11-02T22:06:17+00:00">02 Nov 2019, 22:06</time> by <a rel="author">NTB</a></address>
      <p>Oostende-trener Kåre Ingebrigtsen fikk en sterk start i sin nye klubb i Belgia. Men så har det blitt full stopp. Lørdag kveld tapte hans lag 0-1 borte for St. Truiden, og er uten seier på ni kamper.</p>
      <p>
        <b>Trønderens mannskap står med fem strake tap, og har nå blandet seg inn i bunnstriden. Laget ligger tredje sist, på 14.-plass, på tabellen.</b>
      </p>
      <p>Oostende står med elleve poeng på 14 kamper.</p>
      <p>
        <a href="https://www.bt.no/sport/i/b5d9Wq/ny-nedtur-for-kaare-ingebrigtsen-i-belgia">Les også<br/>Ny nedtur for Kåre Ingebrigtsen i Belgia</a>
      </p>
      <h3>Nordmann scoret</h3>
      <p>For sunnmøringen Henrik Bjørdal ble det en langt bedre kveld. Han scoret sitt annet mål for sesongen da hans Zulte Waregem slo Waasland-Beveren 2-1 på bortebane lørdag.</p>
      <p>
        <b>22-åringen dukket opp på rett sted til rett tid da det var spilt 38 minutter. Skuddet til spissen Cyle Larin ble reddet av keeper, men på returen var Bjørdal først og trillet ballen i åpent mål til 1-0 for Zulte Waregem.</b>
      </p>
      <p>Det så lenge ut til at nordmannen skulle bli matchvinner. Ti minutter før slutt vartet imidlertid hjemmelagets Aboubakary Koita opp med et kremmerhus av de helt sjeldne. Fra drøye 35 meter sendte han av gårde et skudd rett opp i det venstre krysset, utakbart for keeper Sammy Bossut.</p>
      <p>
        <a href="https://www.bt.no/sport/i/rA325l/kaare-ingebrigtsen-sliter-i-belgia-sjette-strake-seriekamp-uten-seier">Les også<br/>Kåre Ingebrigtsen sliter i Belgia: Sjette strake seriekamp uten seier</a>
      </p>
      <figure>
        <img src="https://images.sacdn.no/v2/images/c001fd02-31a5-4ecb-954a-dd879c01efb8?fit=crop&amp;h=1459&amp;w=1900&amp;s=2026d2dd1758cf9e292fa71fd50c015e91474646"/>
        <figcaption>Henrik Bjørdal, her i aksjon for Norge, scoret sitt annet mål for sesongen da Waregem slo Waasland-Beveren 2-1 på bortebane lørdag kveld.<cite>Foto: Barry Cronin / AFP / NTB scanpix</cite></figcaption>
      </figure>
      <p>Men på overtid, etter at Bjørdal var byttet ut, satte canadiske Larin inn seiersmålet til 2-1 for Zulte Waregem, som med seieren klatrer opp til femteplass i den belgiske toppserien.</p>
      <h3>Kaptein Berge</h3>
      <p>Bjørdal scoret sitt første mål for sesongen i den tredje serierunden da Sander Berge og Genk ble slått 2-0.</p>
      <p>Lørdag bar Berge kapteinsbindet for Genk hele kampen da laget tapte 0-2 borte mot Eupen.</p>
      <p>Simen Juklerød satt på benken og måtte se Antwerpen tape 1-3 for Mouscron.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/JoXb34/forakt-for-erfaring-i-byraadet"/>
        <a href="https://www.bt.no/nyheter/lokalt/i/qLxk6z/fargerik-sprudlende-og-helt-unik-ikke-a4-paa-noen-maate"/>
        <a href="https://www.bt.no/nyheter/lokalt/i/P9X0AX/ber-regjeringen-gripe-inn-mot-vindkraftutbyggere"/>
        <a href="https://www.bt.no/nyheter/lokalt/i/zGzxj4/toert-kaldt-og-sol-er-stikkordene-for-vaeret-fremover"/>
        <a href="https://www.bt.no/sprek/i/wPkxk5/kenneth-trodde-han-var-deprimert-svaret-fra-fastlegen-var-et-helt-ann"/>
        <a href="https://www.bt.no/btmeninger/debatt/i/GGX3Gl/satsingen-paa-elbil-er-usosial"/>
      </related>
      <ol>
        <li>
          <a href="https://www.bt.no/tag/K%C3%A5re_Ingebrigtsen">Kåre Ingebrigtsen</a>
        </li>
        <li>
          <a href="https://www.bt.no/tag/Belgisk_fotball">Belgisk fotball</a>
        </li>
      </ol>
    </article>
  </body>
</html>