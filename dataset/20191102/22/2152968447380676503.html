<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/02/borisov-uspokoi-makron-ne-kritikuval-bylgarite.428343"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T22:15:00+00:00"/>
    <meta property="og:title" content="Борисов успокои: Макрон не критикувал българите"/>
    <meta property="og:description" content="Френският президент говорил с българския премиер | Dnes.bg"/>
  </head>
  <body>
    <article>
      <h1>Борисов успокои: Макрон не критикувал българите</h1>
      <h2>Френският президент говорил с българския премиер</h2>
      <address><time datetime="2019-11-02T22:15:00+00:00">02 Nov 2019, 22:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>След като България реагира остро на думите на френския президент Еманюел Макрон, че предпочита африкански мигранти пред български банди, премиерът Бойко Борисов коментира темата във Facebook.</p>
      <related>
        <a href="https://www.dnes.bg/obshtestvo/2019/11/02/makron-predpochita-afrikanski-migranti-pred-bylgarski-bandi-vyv-franciia.428301"/>
      </related>
      <p>В социалните мрежи Бойко Борисов увери, че Макрон се е свързал с него, за да го увери, че тези твърдения не са истина. Премиерът написа "Френският президент Еманюел Макрон се свърза с мен, за да ме увери, че изтеклата информация за изречени от него думи в интервю, не отговарят на истината".</p>
      <p>Постът продължава: "Той ме увери, че никога не е критикувал българските граждани, работници или институции. Президентът Макрон препотвърди подкрепата си към България. като премиер на България няма да позволя никой да обижда нашия народ и се надявам да не се стига до такива ситуации занапред".</p>
      <p>Според списание "Вальор актюел", Макрон е казал пред техен журналист: " Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали."</p>
      <p>Думите му разбуниха духовете първо във Франция, където за първи път президент дава интервю за толкова крайна медия. Думите му обидиха и Украйна, която повика френския посланик в Киев за да даде обяснение.</p>
      <p>Остро реагира и България. Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство. Френският посланик у нас г-жа Флоранс Робин бе извикана в понеделник в МВнР за обяснения.</p>
      <p> </p>
    </article>
  </body>
</html>