<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_03/stefano-boeri-ridisegna-san-marino-biodiversita-verde-spunta-anche-scuola-foresta-ff5bbb90-fdab-11e9-8a58-4dee50fcf96c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Stefano Boeri ridisegna San Marino: «Biodiversità e verde». E spunta anche una scuola-foresta"/>
    <meta property="og:description" content="Il nuovo piano regolatore della Repubblica del Titano affidato all’architetto del Bosco verticale: «Serve un modello europeo di biodiversità culturale, produttiva, faunistica e vegetale»"/>
  </head>
  <body>
    <article>
      <h1>Stefano Boeri ridisegna San Marino: «Biodiversità e verde». E spunta anche una scuola-foresta</h1>
      <h2>Il nuovo piano regolatore della Repubblica del Titano affidato all’architetto del Bosco verticale: «Serve un modello europeo di biodiversità culturale, produttiva, faunistica e vegetale»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Nicola Catenaro</a></address>
      <p>La Repubblica di San Marino annuncia una mini rivoluzione urbanistica con il nuovo piano regolatore firmato da Stefano Boeri, l’architetto lombardo noto per aver ideato il «Bosco Verticale» nel quartiere Isola, a Milano, e per numerosi altri progetti di respiro internazionale. Stop al consumo di suolo e a nuove espansioni edilizie, bisogna recuperare l’esistente, valorizzare i percorsi culturali, «delineare un processo che sia un modello europeo di biodiversità culturale, produttiva, faunistica e vegetale» e smettere di pensare che «tutto si riduca a una specie di centro commerciale diffuso, monoculturale, con finte armature e finte monete, di livello piuttosto basso».</p>
      <slideshow>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/2019_10_29_Presentazione%20Pubblica95_MGTHUMB-INTERNA.jpg"/>
          <figcaption>San Marino, le immagini del progetto di Stefano Boeri</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/2019_10_29_Presentazione%20Pubblica96_MGTHUMB-INTERNA.jpg"/>
          <figcaption>San Marino, le immagini del progetto di Stefano Boeri</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/2019_10_29_Presentazione%20Pubblica97_MGTHUMB-INTERNA.jpg"/>
          <figcaption>San Marino, le immagini del progetto di Stefano Boeri</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/Prima%20immagine%20piano%20regolatore_MGTHUMB-INTERNA.png"/>
          <figcaption>San Marino, le immagini del progetto di Stefano Boeri</figcaption>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Gallery/Settima%20immagine%20piano%20regolatore_MGTHUMB-INTERNA.png"/>
          <figcaption>San Marino, le immagini del progetto di Stefano Boeri</figcaption>
        </figure>
        <figcaption>San Marino, le immagini del progetto di Stefano Boeri</figcaption>
      </slideshow>
      <h4>Il progetto</h4>
      <p>A dirlo è lo stesso Boeri, contento di aver elaborato, dopo 27 anni, il nuovo Prg del piccolo Stato al confine tra Marche ed Emila Romagna. Il piano prevede, tra le altre cose, la piantumazione di centomila nuovi alberi che circonderanno l’area urbanizzata, la riattivazione della vecchia ferrovia interna, la realizzazione di una nuova funivia che permetterà di raggiungere la Rocca anche dal lato opposto all’attuale. E, inoltre, nuovi sistemi di trasporto ecologici ed eco-compatibili, percorsi museali e iniziative culturali per promuovere le eccellenze del design e i tesori archeologici di una delle più antiche Repubbliche della storia, dal 2008 (con il centro storico e il monte Titano) anche patrimonio dell’Unesco. Ideato dallo studio Boeri con la direzione di progetto affidata all’architetto Corrado Longa, il nuovo Prg s’ispira ai criteri di sostenibilità definiti dalle Nazioni Unite con le direttive «2030 ONU Sustainable Development Goals» e dedica un’attenzione particolare alla salvaguardia del paesaggio di San Marino.</p>
      <h4>La Scuola Foresta</h4>
      <p>«Un microcosmo – sottolinea Boeri - straordinariamente vario e unico, che va tutelato e messo in sicurezza come dimostra il problema, noto a tutti, dei calanchi. A tale proposito, abbiamo individuato aree di nuova localizzazione per gli edifici che risultano a più alto rischio». Questo piano, aggiunge, «mette finalmente in sicurezza un territorio fragile, blocca il consumo di suolo, propone un grande corridoio forestale, ridisegna la mobilità e gli accessi al centro storico, riconosce il ruolo trainante di un’agricoltura biologica e innovativa, trasforma la Rocca in un percorso di arte e cultura, sottraendola al solo commercio mordi e fuggi». In cantiere c’è anche l’idea di una Scuola Foresta nella zona di Fonte dell’Ovo, che è il manifesto architettonico degli obiettivi del nuovo piano e dovrebbe ospitare scuole medie e istituti superiori diventando un polo della ricerca e della formazione. Sarà coperto da giardini didattici e vigneti per sperimentare nuovi sistemi di coltivazione.</p>
    </article>
  </body>
</html>