<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/media-advertising/ce-vor-cehii-sa-faca-cu-pro-tv-si-cu-celelalte-televiziuni-detinute-de-cme-vrem-sa-dezvoltam-in-continuare-nu-vom-face-schimbari-majore-18513413"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T22:04:00+00:00"/>
    <meta property="og:title" content="Ce vor cehii să facă cu Pro TV şi cu celelalte televiziuni deţinute de CME: Vrem să dezvoltăm în continuare. Nu vom face schimbări majore"/>
    <meta property="og:description" content="Grupul de investiţii PPF, controlat de miliardarul ceh Petr Kellner, vrea să dezvolte în continuare operaţiunile Pro TV, după ce a preluat întreaga companie CME – principalul acţionar al Pro TV – într-o tranzacţie de 2,1 miliarde dolari, potrivit unui răspuns acordat de companie la o solicitare ZF şi Business Magazin."/>
  </head>
  <body>
    <article>
      <h1>Ce vor cehii să facă cu Pro TV şi cu celelalte televiziuni deţinute de CME: Vrem să dezvoltăm în continuare. Nu vom face schimbări majore</h1>
      <address><time datetime="2019-11-02T22:04:00+00:00">02 Nov 2019, 22:04</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Grupul de investiţii PPF, controlat de miliardarul ceh Petr Kellner, vrea să dezvolte în continuare operaţiunile Pro TV, după ce a preluat întreaga companie CME – principalul acţionar al Pro TV – într-o <a href="https://www.zf.ro/media-advertising/pro-tv-s-vandut-unui-miliardar-ceh-grupul-american-at-t-vandut-compania-cme-face-parte-cel-mare-post-televiziune-romania-fondului-investitii-ceh-ppf-intr-tranzactie-2-1-miliarde-dolari-18506783">tranzacţie</a> de 2,1 miliarde dolari, potrivit unui răspuns acordat de companie la o solicitare ZF şi Business Magazin.</p>
      <p>Întrebat de ZF care sunt planurile miliardarului ceh cu <a href="https://www.zf.ro/eveniment/americanii-pleaca-romania-miliardarul-ceh-petr-kellner-deveni-noul-actionar-pro-tv-urma-unei-tranzactii-preluat-grupul-cme-2-1-mld-dolari-grup-banci-acorda-ppf-imprumut-1-15-mld-euro-aceasta-18510737">activele CME</a>, în special cu cele din România, şi dacă are în vedere vânzarea unora dintre ele, PPF transmite că „nu este nevoie de schimbări majore la nivelul operaţiunilor”.</p>
      <p>„Procesul de achiziţie al CME este abia la început. Va mai dura câteva luni până când procesul va fi complet şi PPF va controla companiile CME. Însă PPF consideră că businessul CME este sănătos, bine gestionat, şi că nu este nevoie de schimbări majore la nivelul operaţiunilor. Vom proceda aşa cum facem mereu, vom analiza performanţa, vom adăuga expertiză acolo unde este nevoie, dar nu a fost niciodată stilul PPF să schimbăm toţi”, transmite compania controlată de <a href="https://www.zf.ro/eveniment/cine-este-miliardarul-ceh-petr-kellner-55-de-ani-cel-care-cumpara-pro-tv-la-mijlocul-anilor-2000-a-intrat-in-coliziune-cu-vantu-pentru-banca-romexterra-18510747">Petr Kellner</a>, la solicitarea Business Magazin.</p>
      <p>Reprezentanţii PPF au adăugat că activele CME vor avea un rol important în portofoliul lor şi că vor contiuna să dezvolte businessul media.</p>
      <p>„Achiziţia CME este o oportunitate unică de investiţii într-unul dintre cei mai mari producători de conţinut din regiunea Europei Centrale şi de Est. Cumpărăm o companie media sănătoasă şi bine gestionată, cu o cotă de piaţă ridicată, cu audienţă, şi intenţionăm să dezvoltăm în continuare businessul, care va avea un rol important în portofoliul nostru”.</p>
    </article>
  </body>
</html>