<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637643/%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%AF%D9%88%D9%84%D8%AA-%D8%A8%D8%B4%D8%A7%D8%B1-%D8%A7%D8%B3%D8%AF-%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%DA%A9%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T22:30:00+00:00"/>
    <meta property="og:title" content="کردهای سوریه برای مذاکره با دولت بشار اسد اعلام آمادگی کردند"/>
    <meta property="og:description" content="«شورای سوریه دموکراتیک» شاخه سیاسی شبه نظامیان کرد سوری موسوم به «نیروهای دموکراتیک سوریه» (قسد) امروز (شنبه) با صدور بیانیه ای برای مذاکره و..."/>
  </head>
  <body>
    <article>
      <h1>
        <a href="https://www.bultannews.com/fa/news/637643/%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%AF%D9%88%D9%84%D8%AA-%D8%A8%D8%B4%D8%A7%D8%B1-%D8%A7%D8%B3%D8%AF-%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%DA%A9%D8%B1%D8%AF%D9%86%D8%AF">کردهای سوریه برای مذاکره با دولت بشار اسد اعلام آمادگی کردند</a>
      </h1>
      <h2>«شورای سوریه دموکراتیک» شاخه سیاسی شبه نظامیان کرد سوری موسوم به «نیروهای دموکراتیک سوریه» (قسد) امروز (شنبه) با صدور بیانیه ای برای مذاکره و...</h2>
      <address><time datetime="2019-11-02T22:30:00+00:00">02 Nov 2019, 22:30</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، این بیانیه که در پایگاه اطلاع رسانی شورای <b>سوریه</b> دموکراتیک منتشر شده، می افزاید: با وجود عدم اشتراک نظر گسترده با شخص رئیس جمهوری (بشار اسد) در خصوص مسائلی از جمله شمال سوریه ولی از سخنان اخیر وی متوجه شدیم که می توان با دولت وارد یک مذاکره واقعی برای مقابله با <b><i>تهدید</i></b> تقسیم سوریه و مقابله با خطر حمله ترکیه شد.</p>
      <p>این شورا همچنین از آمادگی خود برای مذاکرات بدون پیش شرط با دولت دمشق خبر داد و تاکید کرد که موضع نیروهای کرد برای مذاکره با دمشق یک تصمیم لحظه ای نبوده بلکه این موضع ثابت نیروهای دموکراتیک از ابتدای بحران در سوریه است.</p>
      <p>در این بیانیه همچنین خاطرنشان شده است که مذاکره با دمشق تلاشی است تا ثابت کند برخی گفته ها مبنی بر اینکه تشکیل «اداره خودگردان کردهای سوریه» تلاشی برای تقسیم و چندپارگی سوریه بوده، گفته نادرستی است.</p>
      <p>این شورا افزود: توافق نظامی میان نیروهای نظامی کرد و ارتش سوریه با نظارت روسیه گام نخست اعتمادسازی میان دو طرف برای آزادسازی تمام مناطق سوریه از حضور نیروهای ترکیه و در نهایت آزادسازی «عفرین» است.</p>
      <p>وزارت دفاع سوریه چهارشنبه گذشته با صدور بیانیه ای از نیروهای دموکراتیک سوریه (قسد) خواسته بود برای مقابله با تهدیدات خارجی به ارتش این کشور بپیوندند.</p>
      <p>«شورای سوریه دموکراتیک» نیز روز گذشته (جمعه) اعلام کرده بود که کردها آمادگی دارند در صورت توافق با دولت دمشق درمورد اداره مناطق شمال شرق کشور به ارتش سوریه بپیوندند.</p>
      <p>ترکیه از ۲۵ مهرماه برای عقب راندن شبه نظامیان کرد سوریه از مناطق مرزی الرقه والحسکه سوریه، عملیات نظامی موسوم به «چشمه صلح» را در شمال سوریه آغاز کرد.</p>
      <p>یکی از اهداف ترکیه از این عملیات نظامی ایجاد منطقه امن در شمال سوریه در حدفاصل شهرهای راس العین و تل ابیض به طول ۱۲۰ کیلومتر و عمق ۳۰ کیلومتری از مرزهای ترکیه است.</p>
      <p>حملات یک هفته ای ترکیه، پس از توافق آتش بس میان ترکیه و آمریکا به طور موقت متوقف شد و آنکارا به شبه نظامیان کُرد سوریه ۵ روز مهلت داد که تا عمق ۳۲ کیلومتری از مرز ترکیه عقب نشینی کنند.</p>
      <p>روسیه و ترکیه نیز در جریان مذاکرات «ولادیمیر پوتین» رئیس جمهوری روسیه و «رجب طیب اردوغان» همتای ترکیه ای وی، در سوچی روسیه در تاریخ ۳۰ مهر، به توافق ۱۰ ماده‌ای درباره سوریه دست یافتند که مهمترین بخش آن تفاهم بر سر خروج تمام واحدهای متعلق به شبه نظامیان کرد از عمق ٣٠ کیلومتری مرز ترکیه از جمله منبج و مناطق حومه آن است.</p>
    </article>
  </body>
</html>