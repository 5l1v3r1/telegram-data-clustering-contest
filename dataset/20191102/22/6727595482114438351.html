<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/maharashtra-govt-formation-ncp-chief-sharad-pawar-will-meet-sonia-gandhi.html"/>
    <meta property="og:site_name" content="DoolNews"/>
    <meta property="article:published_time" content="2019-11-02T22:22:00+00:00"/>
    <meta property="og:title" content="മഹാരാഷ്ട്രയില്‍ കോണ്‍ഗ്രസിന് പ്രതീക്ഷയോ?; ശരദ് പവാര്‍ സോണിയാഗാന്ധിയെ കാണും"/>
    <meta property="og:description" content="Maharashtra National News Sharad Pawar Sonia Gandhi India മുംബൈ: മഹാരാഷ്ട്രയില്‍ മുഖ്യമന്ത്രി സ്ഥാനത്തെക്കുറിച്ചുള്ള തര്‍ക്കങ്ങള്‍ രൂക്ഷമാകവെ, കോണ്‍ഗ്രസിന് പ്രതീക്ഷ നല്‍ക"/>
  </head>
  <body>
    <article>
      <h1>മഹാരാഷ്ട്രയില്‍ കോണ്‍ഗ്രസിന് പ്രതീക്ഷയോ?; ശരദ് പവാര്‍ സോണിയാഗാന്ധിയെ കാണും</h1>
      <address><time datetime="2019-11-02T22:22:00+00:00">02 Nov 2019, 22:22</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ മുഖ്യമന്ത്രി സ്ഥാനത്തെക്കുറിച്ചുള്ള തര്‍ക്കങ്ങള്‍ രൂക്ഷമാകവെ, കോണ്‍ഗ്രസിന് പ്രതീക്ഷ നല്‍കി എന്‍.സി.പി. തിങ്കളാഴ്ച എന്‍.സി.പി അധ്യക്ഷന്‍ ശരദ് പവാര്‍ കോണ്‍ഗ്രസ് അധ്യക്ഷ സോണിയാ ഗാന്ധിയെ കാണുമെന്ന് മുതിര്‍ന്ന എന്‍.സി.പി നേതാവ് അജിത് പവാര്‍ അറിയിച്ചു.</p>
      <p>പ്രതിപക്ഷസ്ഥാനം ഇരുപാര്‍ട്ടികളും തെരഞ്ഞെടുപ്പ് ഫലം വന്ന അന്നുമുതല്‍ നിലനിര്‍ത്തിയിട്ടുണ്ടെന്നും മുന്‍ എന്‍.സി.പി-കോണ്‍ഗ്രസ് സഖ്യത്തില്‍ ഉപമുഖ്യമന്ത്രികൂടിയായിരുന്ന അജിത് പവാര്‍ പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>‘ശരദ് പവാര്‍ തിങ്കളാഴ്ച ദല്‍ഹിയിലെത്തും. അദ്ദേഹവും സോണിയയും ഫോണില്‍ ബന്ധപ്പെട്ടിട്ടുണ്ടെന്നാണ് ഞാന്‍ മനസിലാക്കുന്നത്. ശരദ് പവാര്‍ ദല്‍ഹിയില്‍വെച്ച് സോണിയാഗാന്ധിയെ കാണും. ബാക്കിയെല്ലാം അവര്‍ എന്ത് തീരുമാനിക്കുന്നു എന്നതിന്റെ അടിസ്ഥാനത്തിലാവും നടക്കുക’, അജിത് പവാര്‍ മാധ്യമങ്ങളോട് പറഞ്ഞു.</p>
      <related>
        <a href="https://www.doolnews.com/president-s-rule-likely-if-no-maharashtra-government-by-nov-7-bjp-leader142.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയില്‍ സര്‍ക്കാരുണ്ടാക്കാന്‍ ഒരു പാര്‍ട്ടിക്കും സഖ്യത്തിനും ഇതുവരെ സാധിച്ചിട്ടില്ലെന്നും അദ്ദേഹം കൂട്ടിച്ചേര്‍ത്തു.</p>
      <p>മുഖ്യമന്ത്രി സ്ഥാനത്തെച്ചൊല്ലി ബി.ജെ.പിയും ശിവസേനയും തമ്മിലുള്ള തര്‍ക്കം മുറുകവെ ശിവസേന എന്‍.സി.പിയുമായി സഖ്യത്തിന് ശ്രമിച്ചെന്ന അഭ്യൂഹങ്ങള്‍ ഉയര്‍ന്നിരുന്നു. എന്നാല്‍ പിന്നീട് എന്‍.സി.പി ഇത് തള്ളുകയായിരുന്നു.</p>
      <related>
        <a href="https://www.doolnews.com/ncp-will-form-govt-if-bjp-sena-not-able-to-prove-majority-says-ncp-leader-454.html?utm_source=doolnews&amp;utm_medium=related"/>
      </related>
      <p>15 സ്വതന്ത്ര എം.എല്‍.എമാരുടെ പിന്തുണ തങ്ങള്‍ക്കുണ്ടെന്നാണ് ബി.ജെ.പി നേതാവ് ഫഡ്‌നാവിസ് അവകാശപ്പെടുന്നത്. എന്നാല്‍ ശിവസേനയുമായി ചേര്‍ന്ന് സര്‍ക്കാരുണ്ടാക്കാനുള്ള അവരുടെ നീക്കം പാളുകയായിരുന്നു. രണ്ടരവര്‍ഷം വീതം മുഖ്യമന്ത്രിസ്ഥാനം പങ്കുവെയ്ക്കാതെ സര്‍ക്കാരുണ്ടാക്കാന്‍ കൂടെ നില്‍ക്കില്ലെന്നാണ് സേനാ നിലപാട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/oJ4Q2iOKer8" width="500" height="281" data-service="Youtube" scrolling="no"/>
      </figure>
    </article>
  </body>
</html>