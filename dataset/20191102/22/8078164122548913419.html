<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/amara-renas-combattente-curda-uccisa-calpestata-miliziani-filo-turchi-video-dell-orrore-siria-5762855a-fe4f-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Amara Renas, combattente curda, uccisa e calpestata dai miliziani filo turchi: i video dell’orrore in Siria"/>
    <meta property="og:description" content="I video che mostrano i gesti brutali dei miliziani alleati dell’esercito di Ankara potrebbero fornire le prove di eventuali crimini di guerra"/>
  </head>
  <body>
    <article>
      <h1>Amara Renas, combattente curda, uccisa e calpestata dai miliziani filo turchi: i video dell’orrore in Siria</h1>
      <h2>I video che mostrano i gesti brutali dei miliziani alleati dell’esercito di Ankara potrebbero fornire le prove di eventuali crimini di guerra</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Lorenzo Cremonesi</a></address>
      <p>Il corpo della giovane donna a terra, impolverato, macchie di sangue, capelli sparsi. E sopra di lei un gruppo di uomini barbuti in divisa che urlano «Allah Akbar», le saltano sopra, la prendono a calci con gli scarponi militari. Guardano con disprezzo il cadavere, la chiamano «prostituta». Poco lontano altri cadaveri di combattenti curdi, abusati, violati contro lo spirito di tutte le convenzioni internazionali. <br/><br/>I <b>video</b> se li passano tra loro sui cellulari. Diventano propaganda militare, motivo di autoesaltazione. Ricordano da vicino quello di Isis contro i prigionieri solo un paio d’anni fa. In breve raggiungono il tam tam della rete. Li riprendono anche i centri d’informazione curda. E ci vuole poco perché, in quello diffuso il 21 ottobre, riconoscano nella giovane combattente donna violata il volto di <b>Amara Renas</b>, nome di battaglia <b>Ziza Jalal</b>. Una delle loro partita a cercare di difendere <b>Rojava</b> inquadrata nelle <b>Ypj</b>, le unità militari femminili della regione autonoma curda siriana. <br/><br/>Uno dei barbuti urla allo smartphone: «Siamo mujaheddin (eroi gloriosi) del battaglione Faylaq al-Majd (Unità della Gloria)». Si comportano da fanatici jihadisti, molti di loro fanno parte dei gruppi di siriani militanti nella rivolta scoppiata nel 2011 contro il regime di <b>Bashar Assad</b>, a loro volta vittime di una gravissima repressione da parte dell’esercito siriano sostenuto da Russia e Iran, quindi rifugiati in Turchia. <br/><br/>Oggi l’esercito di Ankara li utilizza come fanterie per occupare la cosiddetta «Fascia di Sicurezza» voluta dal presidente <b>Erdogan</b> in territorio siriano. Dunque formalmente sono alleati sul campo delle forze militari di un Paese membro della Nato. Eppure, i loro comportamenti paiono indicare lo sprezzo delle convenzioni internazionali a garanzia dei prigionieri, dei nemici uccisi e dei civili. <br/><br/>Il sospetto è che si stiano macchiando di gravi <b>crimini di guerra</b>. Da giorni ormai i centri stampa curdi lanciano denunce e grida d’allarme. In alcuni video si vedono prigionieri curdi e dell’esercito nazionale siriano <b>derubati</b>, <b>presi a calci </b>e <b>malmenati</b>. I loro persecutori gridano l’intenzione di decapitarli. Qualche giorno fa un’altra giovane combattente curda ferita alle gambe, ma apparentemente ben cosciente, veniva ripresa tra le grida e gli insulti minacciosi. Nei video diffusi durante le ultime ore i miliziani appellano dalle moschee ad occupare le abitazioni dei curdi nella cittadina di Ras al Ayn. Uno di loro predica da imam in una moschea la legittimità di prendere le proprietà curde come diritto di guerra con la benedizione di Allah.</p>
    </article>
  </body>
</html>