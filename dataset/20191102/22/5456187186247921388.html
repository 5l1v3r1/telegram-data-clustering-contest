<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/2/354189/"/>
    <meta property="og:site_name" content="charter97.org"/>
    <meta property="article:published_time" content="2019-11-02T22:23:00+00:00"/>
    <meta property="og:title" content="У Беларусі з’явілася «Мінскае Хрысціянскае Брацтва»"/>
    <meta property="og:description" content="Братчыкі будуць ладзіць асветніцка-навуковыя мерапрыемствы."/>
  </head>
  <body>
    <article>
      <h1>У Беларусі з’явілася «Мінскае Хрысціянскае Брацтва»</h1>
      <h2>Братчыкі будуць ладзіць асветніцка-навуковыя мерапрыемствы.</h2>
      <address>
        <time datetime="2019-11-02T22:23:00+00:00">02 Nov 2019, 22:23</time>
      </address>
      <p>Арганізацыйны сход Грамадскага навукова-культурнага аб’яднання «Менскае Хрысціянскае Брацтва» адбыўся 27 кастрычніка, паведамляе <a href="https://novychas.by/hramadstva/menskae-hryscijanskae-bractva-adradzae-daunija">«Новы час»</a>.</p>
      <p>Больш за 20 чалавек сталі заснавальнікамі гэтага аб’яднання-брацтва. У яго ўвайшлі прадстаўнікі грамадскіх арганізацый і партый, навукоўцы, людзі розных узростаў і веравызнанняў, якія вырашылі даследаваць гісторыю станаўлення і развіцця хрысціянства ў Літве-Беларусі ад часоў Полацкага Княства, Вялікага Літоўскага Княства, Рэчы Паспалітай Абодвух Народаў (ліцвінаў і палякаў), Расійскай імперыі і пазнейшага часу, паглыбляць вывучэнне Святога Пісання, пашыраць выкарыстанне роднай беларускай мовы ў набажэнствах.</p>
      <p>Сход закончыўся навуковым дакладам кандыдата філалагічных навук Алеся Жлуткі «Сакс Граматык і ўзнікненне хрысціянства ў Полацкай Зямлі ў 2-й палове IX ст. ад Нараджэння Хрыстовага» і дыскусіяй пасля яго.</p>
      <p>Братчыкі вырашылі і надалей ладзіць асветніцка-навуковыя мерапрыемствы (нядзельныя школы, семінары, канферэнцыі, чытанні і інш.).</p>
      <p>Наступны сход Менскага Хрысціянскага Брацтва адбудзецца ў лістападзе і будзе прысвечаны 140-годдзю мітрапаліта Менскага і Беларускага Мелхіседэка Паеўскага (ІІІ Мелхіседэкаўскія чытанні).</p>
      <p>Плануецца выданне брашураў, кнігаў і іншых патрэбных грамадству твораў.</p>
      <p>Існаванне хрысціянскіх брацтваў мае на нашай зямлі даўнюю традыцыю, якая паходзіць з 2-й паловы XVI стагоддзя і доўжылася да канца XVIII стагоддзя. Брацтвы існавалі ў Вільні (з 1584 г.), Магілёве (з 1589 г.), Берасці Літоўскім (з 1591), Слуцку (з 1606), Менску Літоўскім (з 1612), Пінску (з 1633), Барысаве, Воршы, Полацку, Мсціславе і іншых гарадах Беларусі.</p>
    </article>
  </body>
</html>