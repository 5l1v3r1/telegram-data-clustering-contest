<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637653/%D8%AF%D9%88%D9%84%D8%AA-%D8%A7%D9%86%DA%AF%D9%84%DB%8C%D8%B3-%D8%A7%D8%B3%D8%AA%D8%AE%D8%B1%D8%A7%D8%AC-%DA%AF%D8%A7%D8%B2-%D8%B4%DB%8C%D9%84-%D8%A8%D9%87-%D8%B1%D9%88%D8%B4-%D9%81%D8%B1%D8%A7%DA%A9%DB%8C%D9%86%DA%AF-%D8%B1%D8%A7-%D9%85%D8%AA%D9%88%D9%82%D9%81-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T22:49:00+00:00"/>
    <meta property="og:title" content="دولت انگلیس استخراج گاز شیل به روش فراکینگ را متوقف کرد"/>
    <meta property="og:description" content="دولت انگلیس به دلیل نگرانی‌ های زیست‌ محیطی ، عملیات استخراج گاز شیل به روش فراکینگ در میدان گازی متعلق به شرکت 'کوادریلا 'در پرستون واقع ..."/>
  </head>
  <body>
    <article>
      <h1>
        <a href="https://www.bultannews.com/fa/news/637653/%D8%AF%D9%88%D9%84%D8%AA-%D8%A7%D9%86%DA%AF%D9%84%DB%8C%D8%B3-%D8%A7%D8%B3%D8%AA%D8%AE%D8%B1%D8%A7%D8%AC-%DA%AF%D8%A7%D8%B2-%D8%B4%DB%8C%D9%84-%D8%A8%D9%87-%D8%B1%D9%88%D8%B4-%D9%81%D8%B1%D8%A7%DA%A9%DB%8C%D9%86%DA%AF-%D8%B1%D8%A7-%D9%85%D8%AA%D9%88%D9%82%D9%81-%DA%A9%D8%B1%D8%AF">دولت انگلیس استخراج گاز شیل به روش فراکینگ را متوقف کرد</a>
      </h1>
      <h2>دولت انگلیس به دلیل نگرانی‌ های زیست‌ محیطی ، عملیات استخراج گاز شیل به روش فراکینگ در میدان گازی متعلق به شرکت 'کوادریلا 'در پرستون واقع ...</h2>
      <address><time datetime="2019-11-02T22:49:00+00:00">02 Nov 2019, 22:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سازمان نفت</b> و گاز <b>انگلیس</b> (او.جی‌.ای) با انتشار گزارشی نسبت به استخراج گاز شیل به این روش هشدار داد و در پی ان «اندریا لیدسوم» وزیر امور تجارت و انرژی انگلیس اعلام کرد : تا زمانی که مشخص نشود استخراج گاز به روش فراکینگ امن است، این عملیات متوقف خواهد شد.</p>
      <p>وزیر امور جوامع و دولت‌های محلی انگلیس دو سال پیش موافقت خود را با طرح اکتشاف گاز شیل به روش فراکینگ در میدان گازی متعلق به شرکت کوادریلا در پرستون واقع در منطقه لانکاشر در غرب این کشور اعلام کرده بود.</p>
      <p>"ساجد جاوید" در حکمی دستور داد تا شرکت کوادریلا بتواند چهار چاه افقی را در میدان گازی 'پرستون نیورود' در نزدیکی «بلک پول» حفاری کند. وی گفته بود که توسعه گاز شیل سبب افزایش رشد اقتصادی انگلیس، حمایت از ۶۴ هزار شغل ، ایجاد منبع انرژی داخلی و کاهش وابستگی به انرژی‌ های وارداتی را دارد.</p>
      <p>گاز و نفت شیل مدت‌هاست که به‌ عنوان یک منبع جدید انرژی در کشورهای مختلف جهان از جمله انگلیس مورد توجه قرار گرفته است اما استخراج آن‌ ها به شیوه شکست هیدرولیکی یا فراکینگ تاکنون بحث‌ های زیست‌ محیطی زیادی را برانگیخته است.</p>
      <p>اما به گفته متخصصان انگلیسی با توجه به موفقیت‌ های آمریکا در زمینهٔ نفت و گاز شیل ، انگلیس به دنبال ورود به این حوزه به‌ رغم مخاطرات زیست‌ محیطی آن است. براساس گزارش‌های منتشر شده میزان کنونی تولید نفت شیل در جهان حدود ۵ میلیون بشکه است که کمتر از ۶ درصد از عرضه جهانی نفت خام را به خود اختصاص داده است.</p>
      <p>برآوردهای صورت گرفته نشان می‌دهد حجم قابل‌ توجهی از ذخایر گاز شیل در انگلیس وجود دارد و دولت این کشور نیز تمایل خود را به استخراج این منابع به‌ عنوان یک 'اولویت ملی' نشان داده است تا بتواند به‌ گونه‌ای کاهش ذخایر نفت و گاز که در مناطق شمالی این کشور وجود دارد را جبران کند اما مخالفت قدرت‌ های محلی و گروه‌های مدنی زیستی محیطی تاکنون مانع از شروع عملیات استخراج این ذخایر به شیوه فراکینگ شده است.</p>
      <p>سازمان نفت و گاز انگلیس (او جی ای) پیشتر به‌رغم وجود برخی نگرانی‌های زیست‌محیطی، برای تسریع در بهره‌برداری از ذخایر گاز شیل و نفت شیل این کشور، ده‌ها مجوز جدید اکتشافی را صادر کرده بود. شرکت‌های 'اینئوس سوئیس' ، 'کوادریلا' و ' ایگاز' انگلیس و شرکت 'گاز دو فرانس' فرانسه از جمله شرکت‌ هایی هستند که این مجوزها را دریافت کرده‌اند.</p>
      <p>البته تمام مجوزهای جدید صادر شده برای گاز شیل در محدود انگلیس واقع‌ شده‌اند چرا که پارلمان‌های محلی ولز و اسکاتلند هرگونه بهره‌برداری به شیوه فراکینگ به دلیل نگرانی‌های زیست‌ محیطی متوقف کرده‌اند.</p>
      <p>در انگلیس و برخی کشورهای دیگر محدودیت‌هایی برای استخراج این گاز به شیوه فراکینگ وجود دارد و در کشور فرانسه و آلمان این عملیات به حال تعلیق درآمده است.</p>
      <p>طبق برآوردهای صورت گرفته در ناحیه‌ای به وسعت ۵۰۰ مایل مربع در انگلیس ، ۱۱۰ تریلیون فوت مکعب گاز شیل نهفته است که اکتشاف فقط ۱۰ درصد از این ذخایر تقریباً معادل ۴ سال مصرف گاز این کشور خواهد بود.</p>
      <p>برای استخراج گاز شیل باید آب ، سنگ و مواد شیمیایی را با فشار بالا به داخل زمین تزریق کرد تا با شکسته شدن صخره‌ها گاز به دام افتاده در میان آن‌ ها آزاد شود. با این‌ حال مخالفان فراکینگ معتقدند که این شیوه سبب آلودگی گسترده منابع آبی زیرزمینی خواهد شد.</p>
      <p>"جرمی کوربین" رهبر حزب مخالف دولت انگلیس تصمیم دولت جانسون برای توقف استخراج گاز شیل به روش فراکینگ را نمایش تبلیغاتی در آستانه برگزاری انتخابات سراسری این کشور عنوان و تصریح کرد که دولت حزب کارگر فراکنیگ را مردود اعلام خواهد کرد.</p>
      <p>انتخابات سراسری انگلیس قرار است ۱۲ دسامبر (۲۱ آذر) در انگلیس برگزار شود.</p>
    </article>
  </body>
</html>