<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_03/nave-ong-alan-kurdi-arrivata-taranto-sbarco-via-d9096e00-fe0b-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="La nave Alan Kurdi arrivata a Taranto: sbarcano 88 migranti. Mercantile in arrivo a Pozzallo con altri 200 a bordo"/>
    <meta property="og:description" content="Dopo sette giorni in mare senza un porto sicuro, conclusa a procedura di ricollocazione degli 88 migranti a bordo. Memorandum con la Libia, Italia chiede modifiche"/>
  </head>
  <body>
    <article>
      <h1>La nave Alan Kurdi arrivata a Taranto: sbarcano 88 migranti. Mercantile in arrivo a Pozzallo con altri 200 a bordo</h1>
      <h2>Dopo sette giorni in mare senza un porto sicuro, conclusa a procedura di ricollocazione degli 88 migranti a bordo. Memorandum con la Libia, Italia chiede modifiche</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Redazione online</a></address>
      <p>La Alan Kurdi è arrivata al porto di Taranto, al molo San Cataldo . L’imbarcazione è attraccata e sono cominciate questa mattina le operazioni di sbarco degli 88 migranti tratti in salvo nei giorni scorsi. Le operazioni sono state coordinate dalla prefettura di Taranto e vi hanno partecipato gli operatori dell’hub, Comune, Asl, Forze di polizia, Marina militare, Autorità marittima e portuale, Guardia Costiera, 118, Croce Rossa Italiana e volontari. Nella tarda serata di ieri il Viminale aveva reso noto che si era conclusa la procedura di ricollocazione dei migranti presenti sulla nave, attivata sulla base del pre-accordo raggiunto nel corso del vertice di Malta. La Germania e la Francia ne accoglieranno 60, il Portogallo 5 e l’Irlanda 2.</p>
      <h4>In 200 su un mercantile</h4>
      <p>Altri duecento migranti sono in arrivo a Pozzallo su un mercantile italiano. «Tra ieri sera e stamattina circa 200 persone in pericolo sono state salvate in acque internazionali e sono ora a bordo del mercantile Asso30, battente bandiera italiana», ha riferito Alarm Phone, che spiega di aver informato la Guardia costiera. «Le persone sono scappate dalla Libia e devono essere portate in salvo in Europa».</p>
      <h4>Il memorandum</h4>
      <p>Intanto, l’Italia ha chiesto alla Libia la modifica del Memorandum (l’accordo che regola i rapporti tra i due Paesi sul tema dei migranti) da fare in commissione congiunta dei due Paesi. Il Governo Conte ha avanzato la richiesta di riunire la commissione congiunta dei due Paesi e avviare la trattativa per definire i cambiamenti. «Quando riceveremo le proposte, le verificheremo in base agli interessi libici», ha dichiarato all’Agi il portavoce del ministero degli Esteri di Tripoli, Mohammed al Qablawi. «Convocheremo una commissione che si occuperà della valutazione delle proposte italiane — ha spiegato ancora al Qablawi — e, sulla base degli esiti di questa, decideremo come proseguire nell’intesa». Il Corriere ha <a href="https://www.corriere.it/politica/19_novembre_02/jeep-binocoli-navi-lista-tripoli-che-l-italia-deve-rispettare-1aa554b6-fdb0-11e9-8a58-4dee50fcf96c.shtml">pubblicato qui la lista di beni</a> che l’Italia si è impegnata a dare a Tripoli nell’ambito del memorandum: ci sono navi, jeep, binocoli e molto altro.</p>
    </article>
  </body>
</html>