<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_03/papa-grazie-il-protocollo-braccianti-stranieri-puglia-1123a078-fe2d-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Il Papa: grazie per il protocollo per i braccianti stranieri della Puglia"/>
    <meta property="og:description" content="Grazie all’intesa potranno avere la domiciliazione nelle parrocchie e l’iscrizione all’anagrafe comunale: «Così avranno nuova dignità, fuori dall’irregolarità e dallo sfruttamento». L’appello per i cristiani di Etiopia: «Addolorato per le violenze»"/>
  </head>
  <body>
    <article>
      <h1>Il Papa: grazie per il protocollo per i braccianti stranieri della Puglia</h1>
      <h2>Grazie all’intesa potranno avere la domiciliazione nelle parrocchie e l’iscrizione all’anagrafe comunale: «Così avranno nuova dignità, fuori dall’irregolarità e dallo sfruttamento». L’appello per i cristiani di Etiopia: «Addolorato per le violenze»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Ester Palma</a></address>
      <p>«Invio un sentito ringraziamento al Comune e alla diocesi di San Severo in Puglia per la firma del protocollo d’intesa avvenuta lunedì scorso, che permetterà ai braccianti dei cosiddetti “ghetti della Capitanata”, nel foggiano, di ottenere una domiciliazione presso le parrocchie e l’iscrizione all’anagrafe comunale. La possibilità di avere i documenti d’identità e di residenza offrirà loro nuova dignità e consentirà di uscire da una condizione di irregolarità e sfruttamento». Papa Francesco plaude all’iniziativa in favore dei lavoratori stranieri della Puglia nel corso del consueto Angelus in piazza San Pietro.</p>
      <h4>L’Ave Maria per le vittime</h4>
      <p>Ma non dimentica la situazione internazionale. Poco prima si era detto «addolorato per le violenze di cui sono vittime i cristiani della Chiesa ortodossa Tewahedo di Etiopia. Esprimo la mia vicinanza a questa amata Chiesa e al suo Patriarca, il caro fratello Abuna Matthias, e vi chiedo di pregare per tutte le vittime di violenza in quella terra». E aveva chiesto a tutti i fedeli in piazza di recitare con lui un’Ave Maria.</p>
      <h4>Zaccheo, la conversione e la «triste vita di chi pensa solo ai soldi»</h4>
      <p>Commentando invece il passo del Vangelo odierno, quello sulla conversione del pubblicano Zaccheo, capo dei giudei che riscuoteva le tasse a nome dell’impero romano, ha detto: «Gesù lo chiama per nome e gli annuncia di volersi fermare quel giorno a casa sua. Nonostante le mormorazioni della gente, Gesù sceglie di fermarsi a casa di quel pubblico peccatore. Anche noi saremmo rimasti scandalizzati da questo comportamento di Gesù. Ma il disprezzo e la chiusura verso il peccatore non fanno che isolarlo e indurirlo nel male che compie contro sé stesso e contro la comunità. Invece Dio condanna il peccato, ma cerca di salvare il peccatore, lo va a cercare per riportarlo sulla retta via». E ha aggiunto il Papa: «Chi non si è mai sentito cercato dalla misericordia di Dio, fa fatica a cogliere la straordinaria grandezza dei gesti e delle parole con cui Gesù si accosta a Zaccheo. L’accoglienza e l’attenzione di Gesù nei suoi confronti portano quell’uomo a un netto cambiamento di mentalità: in un attimo si rende conto di quanto è meschina una vita tutta presa dal denaro, a costo di rubare agli altri e di ricevere il loro disprezzo. Avere il Signore lì, a casa sua, gli fa vedere tutto con occhi diversi, anche con un po’ della tenerezza con cui Gesù ha guardato lui». Così Zaccheo, «ricco non grazie a un onesto guadagno, ma perché chiedeva la “tangente” cambia anche il suo modo di vedere e di usare il denaro: al gesto dell’arraffare si sostituisce quello del donare. Decide di dare la metà di ciò che possiede ai poveri e di restituire il quadruplo a quanti ha derubato Zaccheo scopre da Gesù che è possibile amare gratuitamente: finora era avaro, adesso diventa generoso; aveva il gusto di ammassare, ora gioisce nel distribuire. Incontrando l’Amore, scoprendo di essere amato nonostante i suoi peccati, diventa capace di amare gli altri, facendo del denaro un segno di solidarietà e di comunione».</p>
    </article>
  </body>
</html>