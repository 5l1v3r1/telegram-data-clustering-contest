<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118800-godfri-zelimo-da-se-sporazum-zasniva-na-uzajamnom-priznanju?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-02T22:00:07+00:00"/>
    <meta property="og:title" content="Godfri: Ne planiram da držim lekcije srpskim liderima"/>
    <meta property="og:description" content="Novoimenovani američki ambasador u Srbiji Entoni Godfri izjavio je da ne planira da srpskim liderima drži lekcije već da se nada otvorenom dijalogu, a poručio je da se američki stav o Kosovu nije promenio i da SAD žele sporazum Beograda i Prištine koji se &quot;u idealnim okolnostima&quot; zasniva na uzajamnom priznavanju.&quot;Ne planiram da sa srpskim liderima imam pristup kao da ću da im držim lekcije. Nadam se otvorenom dijalogu, a kada bude potrebno da im kažem nezgodne stvari, reći ću ih direktno, u privatnim razgovorima, koliko god je to moguće, jer je na taj način diplomatski rad najefikasniji&quot;, rekao je Godfri za izdanje Politike od nedelje.Govoreći o stavovima američkih izaslanika za Zapadni Balkan Metjua Palmera kao i za dijalog Beograda i Prištine Ričarda Grelena, on je naveo da obojica traže ponovno uspostavljanje dijaloga, ohrabruju i kako je izrazio nadu, pomažu Prištini i Beogradu da zajedno dodju do rešenja od kojeg će obe strane imati korist.&quot;Nešto što će biti dogovoreno na lokalu i što će trajati dugo jer…"/>
  </head>
  <body>
    <article>
      <h1>Godfri: Ne planiram da držim lekcije srpskim liderima</h1>
      <address>
        <time datetime="2019-11-02T22:00:07+00:00">02 Nov 2019, 22:00</time>
      </address>
      <p><b>Novoimenovani američki ambasador u Srbiji Entoni Godfri izjavio je da ne planira da srpskim liderima drži lekcije već da se nada otvorenom dijalogu, a poručio je da se američki stav o Kosovu nije promenio i da SAD žele sporazum Beograda i Prištine koji se "u idealnim okolnostima" zasniva na uzajamnom priznavanju.</b><br/><br/>"Ne planiram da sa srpskim liderima imam pristup kao da ću da im držim lekcije. Nadam se otvorenom dijalogu, a kada bude potrebno da im kažem nezgodne stvari, reći ću ih direktno, u privatnim razgovorima, koliko god je to moguće, jer je na taj način diplomatski rad najefikasniji", rekao je Godfri za izdanje Politike od nedelje.<br/><br/>Govoreći o stavovima američkih izaslanika za Zapadni Balkan Metjua Palmera kao i za dijalog Beograda i Prištine Ričarda Grelena, on je naveo da obojica traže ponovno uspostavljanje dijaloga, ohrabruju i kako je izrazio nadu, pomažu Prištini i Beogradu da zajedno dodju do rešenja od kojeg će obe strane imati korist.<br/><br/>"Nešto što će biti dogovoreno na lokalu i što će trajati dugo jer je to važno za regionalnu stabilnost", rekao je Godfri.<br/><br/>Na pitanje da li je za Vašington ideja o prekrajanju granica uopšte na stolu i da li misli na priznanje nezavisnosti on je rekao da je važno da se dodje do suštinskih razgovora.<br/><br/>"Ovde bih morao da citiram Metjua Palmera koji kaže da o ovom pitanju nema crvenih linija niti blanko podrške. To je dobar način da se objasni kako Vašington pristupa ovom pitanju. Nećemo da definišemo način na koji dve strane, Beograd i Priština, treba da dodju do rešenja", rekao je Godfri.<br/><br/>On je dodao da je važno je da dodje do suštinskih razgovora Prištine i Beograda i da se treba rešiti svih mogućih prepreka kako bi se došlo do održivog rešenja koje bi doprinelo stabilnosti i prosperitetu regiona.<br/><br/>Prema njegovim rečima, "takse, kampanja povlačenja priznanja nezavisnosti, sve su to važni izazovi".</p>
    </article>
  </body>
</html>