<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/londra-addio-signore-signori-teatro-regna-neutralita-genere-574439ba-fe1d-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Londra, addio a «signore e signori» A teatro regna la neutralità di genere"/>
    <meta property="og:description" content="Le nuove linee guida del sindacato degli attori chiedono di eliminare gli annunci «non inclusivi» per rispetto verso le persone non binarie. Il precedente dei trasporti londinesi"/>
  </head>
  <body>
    <article>
      <h1>Londra, addio a «signore e signori» <br/>A teatro regna la neutralità di genere</h1>
      <h2>Le nuove linee guida del sindacato degli attori chiedono di eliminare gli annunci «non inclusivi» per rispetto verso le persone non binarie. Il precedente dei trasporti londinesi</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Monica Ricci Sargentini</a></address>
      <p>Dopo la metropolitana e gli autobus di Londra anche i teatri si apprestano a sposare la neutralità di genere. Così il classico «Signore e signori per favore prendete posto, lo spettacolo sta per cominciare» cederà il passo a un generico «benvenuti» o un semplice «buonasera». È la raccomandazione di Equity, il sindacato degli attori e degli intrattenitori, che nelle nuove linee guida incoraggia i teatri ad adottare «una terminologia neutra per le chiamate collettive, sia in platea che nel backstage». Questo per mettere a proprio agio le persone «non binarie» che non si identificano né con un genere né con l’altro. Equity consiglia anche di non complimentarsi mai con un attore o un’attrice «in merito alla voce, all’abbigliamento o alla bellezza».</p>
      <h4>Le reazioni</h4>
      <p>La prima ad adeguarsi sarà Royal Shakespeare Company che ha assicurato la revisione di «tutti gli annunci e della segnaletica» oltre all’introduzione di servizi igienici neutrali». «Ci sforziamo di creare un ambiente accogliente per i trans e le persone fluide» ha aggiunto il portavoce del teatro.</p>
      <p>Anche il National Theatre ha promesso di correre ai ripari al più presto. Tuttavia, per adesso, rimarrà il classico «signore e signori». Stessa linea per la Royal Opera House che ha intenzione di «prendere in seria considerazione le linee guida di Equity. Nina Burns, co-proprietaria dei Nimax Theatres nel West End di Londra , ha assicurato di aver già optato per un annuncio politically correct come «buonasera» o «benvenuti».</p>
      <p>Nel 2017 la società<a href="https://www.corriere.it/esteri/17_luglio_13/addio-signore-signori-metro-londra-sceglie-politically-correct-e7c35960-6803-11e7-b139-307c48369751.shtml"> Transport for London </a>aveva deciso di eliminare la frase «Good morning ladies and gentlemen» per un più inclusivo «Hello everyone», («Salve a tutti»).</p>
      <p>Ironica la chiusa del Sunday Times che riporta la notizia: «Ma su come dovrebbe essere rinominata la commedia di Shakespeare I due gentiluomini di Verona le linee guida di Equity tacciono».</p>
    </article>
  </body>
</html>