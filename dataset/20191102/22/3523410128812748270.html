<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637647/%D8%A8%D8%A7%D9%86%DA%A9%E2%80%8C%D9%87%D8%A7-%D9%85%D9%88%D8%B8%D9%81%D9%86%D8%AF-%DB%B1%DB%B5%D8%AF%D8%B1%D8%B5%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%B1%D8%A7-%D8%A8%D9%87-%D8%A8%D8%AE%D8%B4-%DA%A9%D8%B4%D8%A7%D9%88%D8%B1%D8%B2%DB%8C-%D8%AA%D8%AE%D8%B5%DB%8C%D8%B5-%D8%AF%D9%87%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T22:32:00+00:00"/>
    <meta property="og:title" content="بانک‌ها موظفند ۱۵درصد تسهیلات را به بخش کشاورزی تخصیص دهند"/>
    <meta property="og:description" content="معاون برنامه‌ریزی و اقتصادی وزارت جهاد کشاورزی گفت: بر اساس قانون برنامه ششم توسعه، بانک های عامل غیرتخصصی کشور موظفند ۱۵درصد ..."/>
  </head>
  <body>
    <article>
      <h1>
        <a href="https://www.bultannews.com/fa/news/637647/%D8%A8%D8%A7%D9%86%DA%A9%E2%80%8C%D9%87%D8%A7-%D9%85%D9%88%D8%B8%D9%81%D9%86%D8%AF-%DB%B1%DB%B5%D8%AF%D8%B1%D8%B5%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%B1%D8%A7-%D8%A8%D9%87-%D8%A8%D8%AE%D8%B4-%DA%A9%D8%B4%D8%A7%D9%88%D8%B1%D8%B2%DB%8C-%D8%AA%D8%AE%D8%B5%DB%8C%D8%B5-%D8%AF%D9%87%D9%86%D8%AF">بانک‌ها موظفند ۱۵درصد تسهیلات را به بخش کشاورزی تخصیص دهند</a>
      </h1>
      <h2>معاون برنامه‌ریزی و اقتصادی وزارت جهاد کشاورزی گفت: بر اساس قانون برنامه ششم توسعه، بانک های عامل غیرتخصصی کشور موظفند ۱۵درصد ...</h2>
      <address><time datetime="2019-11-02T22:32:00+00:00">02 Nov 2019, 22:32</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالهمدی بخشنده در همایش مدیران شعب <b>بانک‌ کشاورزی</b> در استان‌ها با بیان اینکه از ۱.۵میلیاد دلاری که برای اشتغال پایدار روستایی از صندوق توسعه ملی در نظر گرفته شده بود، یک میلیارد و ۲۵۰میلیون دلار، محقق شده است، گفت: در حال مذاکره هستیم تا از ۲۵۰میلیون دلار باقی مانده، بتوانیم سهمی برای بانک کشاورزی در نظر بگیریم.</p>
      <p>وی افزود: براساس گزارش مجمع بانک کشاورزی، ۸۹ درصد اعتبارات این بانک به بخش کشاورزی اختصاص یافته است؛ باقی بانک‌ها موظف هستند طبق برنامه ششم، ۱۵درصد تسهیلات اعطایی خود را به بخش کشاورزی تخصیص دهند، اما به‌طور متوسط فقط ۸درصد منابع خود را به این بخش اختصاص داده‌اند.</p>
      <p>بخشنده با بیان اینکه نامه‌نگاری در این زمینه تا سطح ریاست‌جمهوری نیز پیگیری شده است، ادامه می‌دهد: این موضوع را با رئیس‌جمهور، معاون اول ریاست‌جمهوری و سازمان برنامه و بودجه و مجلس شورای اسلامی نیز مطرح کرده‌ایم. یادآور شده‌ایم که سهمی که از سوی بانک‌ها به بخش کشاورزی تخصیص می‌یابد با سهمی که بخش کشاورزی در اشتغال کشور دارد، همخوانی ندارد.</p>
      <p>معاون برنامه‌ریزی و اقتصادی وزارت جهاد کشاورزی با این حال تأکید کرد: در شرایطی که پیگیر وضعیت کشاورزان هستیم، انتظار داریم که بانک کشاورزی شرایط را برای اعطای تسهیلات تکلیفی به بخش کشاورزی، تسهیل کند.</p>
      <p>وی افزود: با توجه به استقراض منابع بین‌ بانکی برای بانک کشاورزی، در تلاش هستیم با مذاکراتی با رئیس کل بانک مرکزی، خط اعتباری را برای بانک کشاورزی راه‌اندازی کنیم تا پایان سال، تکالیف این بانک در بخش کشاورزی روی زمین نماند.</p>
      <p>معاون برنامه‌ریزی و اقتصادی وزارت جهاد کشاورزی همچنین به تخصیص یارانه به بخش کشاورزی، اشاره کرد و گفت: دولت با اخذ مجوز برداشت یک میلیارد دلاری از صندوق توسعه ملی و تبدیل آن به ریال به‌منظور تحقق بند الف تبصره ۱۸ قانون بودجه سال‌های ۹۷ و ۹۸، اقدام کرده است. بنابراین اکنون ۹۰۰ میلیارد تومان که برای بخش کشاورزی از این سهم در نظر گرفته شده، موجود است و بانک کشاورزی می‌تواند روی این منابع حساب باز کند و دلیلی برای انسداد خطوط اعتباری به سرمایه‌گذاران بخش کشاورزی وجود ندارد.</p>
      <p>بخشنده همچنین به رایزنی‌های اخیر با سازمان برنامه و بودجه نیز اشاره کرد و گفت: در نامه‌ای به سازمان برنامه و بودجه که البته با موافقت این سازمان هم روبرو شده است، بنا شد سهم مناطق محروم از بودجه، از ۷ تا ۹ درصد به ۹ تا ۱۱ درصد افزایش یابد، زیرا یارانه بخش کشاورزی کفاف تقاضاهای موجود در این بخش را نمی‌کند.</p>
      <p>او همچنین با اشاره به تسهیلات پرداختی به مناطق سیل‌زده به‌صورت بلاعوض و قرض‌الحسنه، تصریح کرد: در بخش کمک‌های بلاعوض، تا دیروز نزدیک به ۹۰۰ تا هزار میلیارد تومان برای جبران خسارات پرداخت شده است. همچنین در زمینه تسهیلات قرض‌الحسنه، ۱۱۰۰میلیارد تومان خط اعتباری از سوی بانک مرکزی در نظر گرفته شده بود که بانک کشاورزی با پرداخت ۴۵درصدی رتبه نخست را در پرداخت‌ها از آن خود کرده است. بانک توسعه تعاون با پرداخت ۲۷درصدی و بانک ملی با ۲۰درصد در رتبه دوم و سوم قرار می‌گیرند.</p>
    </article>
  </body>
</html>