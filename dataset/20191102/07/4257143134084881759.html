<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/megint-leadta-az-elonyt-es-bucsuzott-az-u17-es-csapat"/>
    <meta property="og:site_name" content="infostart"/>
    <meta property="article:published_time" content="2019-11-02T07:31:57+00:00"/>
    <meta property="og:title" content="Megint leadta az előnyt és búcsúzott az U17-es csapat"/>
    <meta property="og:description" content="A magyar válogatott nem jutott tovább csoportjából a Brazíliában zajló U17-es labdarúgó-világbajnokságon, miután 3-2-re kikapott Ecuador csapatától."/>
  </head>
  <body>
    <article>
      <h1>Megint leadta az előnyt és búcsúzott az U17-es csapat</h1>
      <address><time datetime="2019-11-02T07:31:57+00:00">02 Nov 2019, 07:31</time> by <a rel="author">Infostart / MTI</a></address>
      <h3>A magyar válogatott nem jutott tovább csoportjából a Brazíliában zajló U17-es labdarúgó-világbajnokságon, miután 3-2-re kikapott Ecuador csapatától.</h3>
      <p>Preisinger Sándor szövetségi edző csapata azzal a tudattal léphetett pályára Goianiában, hogy győzelme esetén nagy eséllyel továbblép a csoportból, míg döntetlen esetén a másik, brazíliavárosi találkozó eredményétől függött továbbjutása.</p>
      <p>Az ecuadori csapat kezdett kapura veszélyesebben, ám gól nem született az első játékrészben. A 23. percben a kapujából kifutó Hegyi ütközött Mercadóval, a kínai játékvezető pedig a hálóőrnek sárga lapot adott, Ecuadornak pedig büntetőt ítélt. Hosszas videobírós visszanézés után azonban mindkét döntést visszavonta, így maradt a gól nélküli állás.</p>
      <p>A fordulást követően megszerezte a vezetést a magyar válogatott: egy ecuadori védő eladta a labdát, amit Németh combbal maga elé tett, majd a felső léc segítségével a kapuba lőtt. Negyed órán állt magyar előny az eredményjelzőn, ekkor az addig stabil magyar védekezés kétszer megingott gyors egymásutánban: előbb Balogh hibája után Vite, majd két perccel később Mercado volt eredményes. Rövid ocsúdás után egyenlített a magyar csapat: szöglet után Németh átvehette a labdát az ötösön, és közelről volt eredményes. Nem sokkal később egy Ominger elleni, lökésgyanús szituációt videóztak, ám ezt nem követte büntető. A hajrában aztán egy újabb koncentrációs hibát büntetett az ecuadori együttes, a vereség pedig azt jelentette, hogy a magyarok számára véget ért a világbajnokság.</p>
      <p>A 24 csapatos tornán a hat négyes csoportból az első kettő mellett a négy legjobb harmadik jut a nyolcaddöntőbe, ahonnan egyenes kieséses rendszerben folytatódik a küzdelem.</p>
      <aside>U17-es labdarúgó-vb, 3. forduló, B csoport:<br/>Ecuador-Magyarország 3-2 (0-0)<br/><br/>gól: Vite (66.), Mercado (68.), Mina (86.), illetve Németh (50., 73.)<br/><br/>A magyar csapat összeállítása: Hegyi - Posztobányi, Balogh, Ominger (László, 84.), Horváth - Baráth, Kata, Major (Kosznovszky, 65.)- Komáromi, Németh, Molnár (Mester, 54.)<br/>A csoport másik mérkőzésén:<br/>Ausztrália-Nigéria 2-1 (1-1)<br/>A csoport végeredménye: 1. (és továbbjutott) Nigéria 6 pont, 2. (és továbbjutott) Ecuador 6, 3. Ausztrália 4, 4. Magyarország 1</aside>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>