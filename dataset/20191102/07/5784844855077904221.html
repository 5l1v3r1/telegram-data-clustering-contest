<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/google-prevzel-fitbit-za-21-milijarde-dolarjev.html?RSSfd5938733260894d8521a666f23ea107"/>
    <meta property="og:site_name" content="Računalniške novice"/>
    <meta property="article:published_time" content="2019-11-02T07:40:00+00:00"/>
    <meta property="og:title" content="Google prevzel Fitbit za 2,1 milijarde dolarjev!"/>
    <meta property="og:description" content="Priljubljenost pametnih zapestnic Fitbit je verjetno razlog, zakaj so se pri podjetju Google odločili, da prevzamejo podjetje in s tem tudi zaposlene in njihove patente."/>
  </head>
  <body>
    <article>
      <h1>Google prevzel Fitbit za 2,1 milijarde dolarjev!</h1>
      <address>
        <time datetime="2019-11-02T07:40:00+00:00">02 Nov 2019, 07:40</time>
      </address>
      <p>Pametne zapestnice Fitbit so zelo koristne, če želimo spremljati naš napredek. Lahko tečemo cele dneve, a če nimamo »številk«, ki nam povedo, kako smo se odrezali, je težko ostati motiviran. S tem, ko spremljamo, koliko smo pretekli, koliko kalorij smo porabili in kakšen je naš povprečni srčni utrip, ostanemo navdušeni nad vadbo in se lažje držimo zadanih ciljev. To je tudi razlog, zakaj so pametne zapestnice Fitbit med aktivnimi uporabniki širom sveta še vedeno nadvse priljubljene.</p>
      <p>Priljubljenost pametnih zapestnic Fitbit pa je verjetno razlog, zakaj so se pri podjetju Google odločili, da prevzamejo podjetje in s tem tudi zaposlene in njihove patente. Za ta nakup so pri podjetju Google segli globoko v žep, saj je prevzem vreden kar preračunanih 1,9 milijarde evrov oziroma 2,1 milijarde ameriških dolarjev. Pri podjetju Google so sicer priznali, da so za podjetje odšteti več, kot znaša njegova tržna vrednost, saj se ta giba okoli preračunanih 1,4 milijard evrov.</p>
      <p>Strokovnjaki podjetji Google in Fitbit so v izjavi za javnost sporočili, da bodo kmalu pričeli z delom na novih izdelkih v domeni nosljivih pripomočkov in zdravstvenih pripomočkov. Poleg tega bodo skupaj razvijali Googlov operacijski sistem Wear OS in blagovno znamko Made by Google, pod katero bodo končnim uporabnikom na voljo prihodnje nosilne naprave. Podjetje Google po vsej verjetnosti ni imelo izkušenj pri oblikovanju strojne opreme, zato so v Fitbitu našli idealnega partnerja za to.</p>
      <p>Sodelovanje pri razvoju novih izdelkov naj bi temeljilo na inovacijah, zasebnosti in skrbi za stranke. Google je namreč zatrdil, da bo manipulacija s podatki o zdravju in telesni pripravljenosti od začetka povsem pregledna in da te podatke ne bo uporabljal za postavljanje ciljanih oglasov. Uporabniki bodo imeli tudi pravico do pregleda in brisanja vseh svojih podatkov, ki jih zbirata Fitbit in Google. Poleg tega bo naprave Fitbit tudi v prihodnje mogoče uporabljati tako na napravah Android kot iOS.</p>
      <p>Čeprav je finančna transakcija med podjetjema Google in Fitbit dogovorjena že sedaj, bo zaradi protimonopolnih vprašanj in potrebne po odobritvi s strani delničarjev obeh družb za popolno združitev treba počakati še nekaj časa. Združitev naj bi bila tako sklenjena v naslednjem letu.</p>
      <figure>
        <iframe src="https://www.youtube.com/embed/QKVKUpighC4" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.google.si/">Google</a></footer>
    </article>
  </body>
</html>