<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/elektricky-ssangyong-korando-se-blizi-bude-moci-zatopit-i-nove-skode-iv"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-02T07:00:00+00:00"/>
    <meta property="og:title" content="Elektrický SsangYong Korando se blíží. Bude moci zatopit i nové Škodě iV"/>
    <meta property="og:description" content="Ani korejský SsangYong neignoruje současný trend elektromobilů. Do dvou let chce na trh uvést čistě elektrické Korando."/>
  </head>
  <body>
    <article>
      <h1>Elektrický SsangYong Korando se blíží. Bude moci zatopit i nové Škodě iV</h1>
      <h2>Ani korejský SsangYong neignoruje současný trend elektromobilů. Do dvou let chce na trh uvést čistě elektrické Korando.</h2>
      <address><time datetime="2019-11-02T07:00:00+00:00">02 Nov 2019, 07:00</time> by <a rel="author">Daniel Fuglevič</a></address>
      <p>Jak bylo dříve oznámeno, novou generaci SUV Korando, kterou jsme si mohli detailněji prohlédnout <a href="https://www.autorevue.cz/autosalon-zeneva-zive-ssangyong-korando-je-oficialne-tady-a-nemeli-byste-jej-prehlizet">letos v Ženevě</a>, chystá SsangYong později vybavit i čistě elektrickým ústrojím. I na <a href="https://www.autorevue.cz/sit-dealerstvi-vozu-ssangyong-je-zase-o-neco-vetsi-konecne-uz-pochodite-i-v-praze">českém trhu</a>, kde si značka opět buduje povědomí, tak půjde o další elektromobil, jenž bude chtít zaujmout dostupnou cenovkou oproti konkurenci.</p>
      <related>
        <a href="https://www.autorevue.cz/novy-ssangyong-korando-se-ukazal-v-cr-konkurenty-potrapi-cenou-i-kufrem"/>
      </related>
      <p>Vůči současným rivalům jako <a href="https://www.autorevue.cz/elektromobily-kia-e-soul-a-e-niro-v-cesku-cena-vybava-technicka-data">Kia e-Niro</a> či <a href="https://www.autorevue.cz/nejlevnejsi-elektromobily-na-ceskem-trhu-tyto-u-nas-sezenete-do-milionu-korun">Hyundai Kona Electric</a> by navíc zajistil celkově větší rozměry, přičemž nasnadě může být i srovnání s očekávaným elektrickým SUV od Škody na základě <a href="https://www.autorevue.cz/autosalon-zeneva-2019-skoda-vision-iv-je-predzvesti-elektricke-budoucnosti">konceptu Vision iV</a>, kterého se dočkáme na konci příštího roku. Každopádně pak rivalita na poli elektrických SUV v následujících letech ještě dále vzroste.</p>
      <p>Zatím přitom víme, že elektrický SsangYong Korando, interně označovaný jako E100, dorazí na trh v prvním čtvrtletí roku 2021. S elektromotorem o výkonu 138 kW (188 koní) by pak existoval jako nejsilnější varianta v nabídce, neboť současným vrcholem je benzinová motorizace 1.5 T-GDI o výkonu 120 kW (163 koní).</p>
      <related>
        <a href="https://www.autorevue.cz/evropske-auto-roku-2020-coty-nominovane-vozy"/>
      </related>
      <p>Baterie o kapacitě 61,5 kWh mají poskytnout dojezd kolem 420 kilometrů. SsangYong ovšem mluví o hodnotě na základu starší metodiky testování NEDC, tudíž reálný dojezd očekáváme okolo 300 kilometrů. Přesně dynamické schopnosti elektromobilu zatím automobilka neuvádí.</p>
      <p>Co se týče vzhledu, pravděpodobně dojde na tradiční zahlazení mřížky chladiče na přídi a další aerodynamická vylepšení pro snížení odporu vzduchu.</p>
      <related>
        <a href="https://www.autorevue.cz/sit-dealerstvi-vozu-ssangyong-je-zase-o-neco-vetsi-konecne-uz-pochodite-i-v-praze"/>
      </related>
      <p>S ohledem na rozšíření elektrifikace bude mimochodem Korando později nabízet i mild-hybridní motorizaci se základem ve vznětové jednotce. Toto rozšíření nabídky chystá SsangYong na rok 2022. Silné ambice značky pak dokazují plány o uvedení nové platformy výhradně určené pro elektrické modely v roce 2024.</p>
      <related>
        <h4>Určitě si přečtěte</h4>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.auto.cz/ziskal-oscara-mel-prvni-saab-v-ceskoslovensku-a-ted-se-znovu-potkali-131826"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/loprais-odhaluje-techniku-pro-dakar-2020-je-to-praga-v4s-dkr-131922"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
      </related>
    </article>
  </body>
</html>