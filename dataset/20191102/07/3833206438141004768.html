<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Arhangelova-Zadushnica-e-pochitame-pokoinicite-910472"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T07:10:00+00:00"/>
    <meta property="og:title" content="Архангелова Задушница е, почитаме покойниците"/>
    <meta property="og:description" content="В съботата преди деня на Архангел Михаил – отбелязван традиционно на 8 ноември, се прави една от три..."/>
  </head>
  <body>
    <article>
      <h1>Архангелова Задушница е, почитаме покойниците</h1>
      <address>
        <time datetime="2019-11-02T07:10:00+00:00">02 Nov 2019, 07:10</time>
      </address>
      <p>В съботата преди деня на Архангел Михаил – отбелязван традиционно на 8 ноември, се прави една от трите най-големи задушници, които православните християни отбелязват всяка година – Архангеловата. </p>
      <p>Тази година тя се пада на 2 ноември. Задушница се наричат дните в годината, в които се прави помен в чест на починалите. </p>
      <p>По традиция през тези дни християните измолват Господ да прости греховете на нашите близки покойници. Архангеловата задушница, наричана още Архангелска задушница, Рангелова задушница, Хрангеловото одуше, е една от трите най-големи. Отбелязва се в първата събота преди Архангеловден - защото събота е отредена за ден на покойниците. Във всеки православен храм на Архангелова задушница се прави обща панихида за починалите, молим се за душата на мъртвите и палим свещ. На задушница посещаваме гробовете на нашите близки. </p>
      <p>Почистваме ги, прекадяваме с тамян и украсяваме с цветя. В миналото най-възрастната жена преливала гроба с червено вино. Ритуалът по преливане на вино започвало от мястото, където е главата на покойника в посока наляво - правило се три кръга по края на гроба.  </p>
      <p>Върху гроба на починалите палим свещ, която е символ на нашата вяра, а пламъкът напомня за безсмъртието на душите. Тамянът пък символизира чистата молитва, цветята - добродетелите на починалия.  Както при другите задушници, и на Архангелова задушница се правят общи трапези. Наричаната още Голяма задушница, тя е последната за годината, затова на общата трапеза на гробищния парк се поставят седем различни ястия (между които любими на починалия), за да "чуят“ благослова на мъртвите в настъпващите коледни пости. Първата хапка се слага на земята, а първата глътка вино се излива, не се пие и споменаваме починалите с думите "Бог да прости".  </p>
      <p>Правят се помени или, наричани още - раздавки, подавки. Раздават се на близки, комшии, роднини, дошли на гроба на починалия, а също и на другите хора около съседните гробове, дори на непознати. В раздавката традиционно присъства вино, варено жито, питки (или хляб), пилешко, агнешко или въобще месо, дребни сладки, бонбони, ябълки и други плодове, кекс, но всъщност можете да подадете, каквото пожелаете. Житото символизира възкресението, хляба и виното - за спомен на Христовата жертва за нас.  </p>
      <p>На Архангелова задушница се отдава и вечна признателност на офицерите и войниците, загинали за България. Старите хора казват, че видиш ли мушица или пеперудка да жужи около тебе на този ден, значи душата на покойника е дошла. На този ден не се работи, не се пере, не се върши никаква домакинска работа.</p>
    </article>
  </body>
</html>