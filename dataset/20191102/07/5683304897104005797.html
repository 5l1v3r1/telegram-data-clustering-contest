<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/02/attapadi-shootout-police-faced-with-a-barrage-of-criticism.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T07:11:00+00:00"/>
    <meta property="og:title" content="മൃതദേഹങ്ങള്‍ തിരിച്ചറിയുന്നതില്‍ അവ്യക്തത; എസ്പിയുടെ റിപ്പോര്‍ട്ട് കോടതിയിൽ"/>
    <meta property="og:description" content="അട്ടപ്പാടി മഞ്ചക്കണ്ടി വനത്തില്‍ പൊലീസ് വെടിവയ്പില്‍ കൊല്ലപ്പെട്ട മൂന്നു പേരുടെ മൃതദേഹങ്ങള്‍ തിരിച്ചറിയുന്നതില്‍ അവ്യക്തത. മരിച്ചവരില്‍ ഒരാള്‍.Attapadi shootout. maoist encounter. maoist killing. Manorama News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മൃതദേഹങ്ങള്‍ തിരിച്ചറിയുന്നതില്‍ അവ്യക്തത; എസ്പിയുടെ റിപ്പോര്‍ട്ട് കോടതിയിൽ</h1>
      <address><time datetime="2019-11-02T07:11:00+00:00">02 Nov 2019, 07:11</time> by <a rel="author">മനോരമ ലേഖകൻ</a></address>
      <p>പാലക്കാട് ∙അട്ടപ്പാടി മഞ്ചക്കണ്ടി വനത്തില്‍ പൊലീസ് വെടിവയ്പില്‍ കൊല്ലപ്പെട്ട മൂന്നു പേരുടെ മൃതദേഹങ്ങള്‍ തിരിച്ചറിയുന്നതില്‍ അവ്യക്തത. മരിച്ചവരില്‍ ഒരാള്‍ കര്‍ണാടക ചിക്മംഗ്ലൂര്‍ സ്വദേശി സുരേഷ് ആണെന്ന് സഹോദരന്‍ തിരിച്ചറിഞ്ഞു. കൊല്ലപ്പെട്ടവരുടെ പേരുവിവരങ്ങള്‍ കൃത്യമായി മാവോയിസ്റ്റ് സംഘടനതന്നെ പുറത്തുവിടണമെന്ന് മനുഷ്യാവകാശ പ്രവര്‍ത്തകര്‍ ആവശ്യപ്പെട്ടു. </p>
      <p>കൊല്ലപ്പെട്ട മാവോയിസ്റ്റുകളില്‍ മണിവാസകത്തിന്‍റെ മൃതദേഹം മാത്രമാണ് ബന്ധുക്കള്‍ക്കു തിരിച്ചറിയാന്‍ കഴിഞ്ഞത്. പിന്നെയുള്ള രണ്ടു പുരുഷന്‍മാരുടേയും ഒരു സ്ത്രീയുടേയും മൃതദേഹം തിരിച്ചറിയുന്നതില്‍ അവ്യക്തതയുണ്ട്. കര്‍ണാടക് ചിക്മംഗ്ലൂര്‍ സ്വദേശിയായ സുരേഷിന്‍റെ മൃതദേഹമാണ് ഇവയിലൊന്ന് എന്ന് സഹോദരന്‍ പറയുന്നു. തൃശൂര്‍ മെഡിക്കല്‍ കോളജ് മോര്‍ച്ചറിയില്‍  മൃതദേഹം തിരച്ചറിയാനെത്തിയ സുരേഷിന്റെ സഹോദരൻ പൊട്ടിക്കരഞ്ഞാണ് പുറത്തിറങ്ങിയത്. ഇരുപതു വര്‍ഷം മുൻപാണ് സുരേഷിനെ സഹോദരനും മറ്റു ബന്ധുക്കളും അവസാനമായി കണ്ടത്. ഇതേമൃതദേഹം കാര്‍ത്തിക്കിന്‍റേതാണെന്ന് പലരും സംശയം പ്രകടിപ്പിച്ചിരുന്നു. കൊല്ലപ്പെട്ടത് സുരേഷ്തന്നെയാണെന്ന് ഉറപ്പിക്കുന്ന രേഖകള്‍ ഹാജരാക്കാന്‍ ബന്ധുക്കള്‍ക്കു നിര്‍ദ്ദേശം നല്‍കി.</p>
      <p>തിരിച്ചറിയാനുള്ള മൂന്നു മൃതദേഹങ്ങളില്‍ അവ്യക്തത നീക്കാനുള്ള ബാധ്യത മാവോയിസ്റ്റ് സംഘടനയ്ക്കുണ്ടെന്ന് മനുഷ്യാവകാശ പ്രവര്‍ത്തകര്‍ പറഞ്ഞു. എത്രയും വേഗം കൊല്ലപ്പെട്ടവരുടെ യഥാര്‍ഥ പേരു വിവരങ്ങള്‍ സംഘടന പുറത്തുവിടണം.നാലു മൃതദേഹങ്ങളും തൃശൂര്‍ മെഡിക്കല്‍ കോളജ് മോര്‍ച്ചറിയില്‍തന്നെ തിങ്കളാഴ്ച വരെ സൂക്ഷിക്കാന്‍ പാലക്കാട്ടെ കോടതി ഉത്തരവിട്ടിരുന്നു. കനത്ത പൊലീസ് കാവലില്‍ മൃതദേഹം മോര്‍ച്ചറിയില്‍ തന്നെ സൂക്ഷിച്ചിരിക്കുകയാണ്.</p>
      <p>അതേസമയം, അട്ടപ്പാടിയിലെ ‌മാവോയിസ്റ്റ് ഏറ്റുമുട്ടല്‍ സംബന്ധിച്ച് പാലക്കാട് എസ്പി ഇന്ന് പാലക്കാട് ജില്ലാ കോടതിയില്‍ റിപ്പോര്‍ട്ട് നല്‍കും. സുപ്രീംകോടതി നിര്‍ദേശപ്രകാരമുളള നടപടികള്‍ സ്വീകരിച്ചതിനെക്കുറിച്ച് റിപ്പോര്‍ട്ട് സമര്‍പ്പിക്കാന്‍ കഴിഞ്ഞദിവസം കോടതി നിര്‍ദേശിച്ചിരുന്നു. മാവോയിസ്റ്റുകളായ മണിവാസകം, കാര്‍ത്തി എന്നിവരുടെ ബന്ധുക്കള്‍ നല്‍കിയ ഹര്‍ജിപ്രകാരമാണിത്. നാലു വരെ മൃതദേഹങ്ങള്‍ സംസ്കരിക്കരുതെന്നും കോടതി ഉത്തരവിട്ടിരുന്നു.</p>
      <p><b>English Summary:</b> Attapadi shootout, police faced with a barrage of criticism </p>
    </article>
  </body>
</html>