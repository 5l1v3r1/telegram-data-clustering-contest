<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/02/39-persone-morte-camion-inghilterra-vietnamite/"/>
    <meta property="og:site_name" content="Il Post"/>
    <meta property="article:published_time" content="2019-11-02T07:26:23+00:00"/>
    <meta property="og:title" content="Tutte le 39 persone trovate morte in un camion in Inghilterra erano vietnamite"/>
    <meta property="og:description" content="E non cinesi, come si era detto inizialmente: la notizia è stata confermata dalla polizia"/>
  </head>
  <body>
    <article>
      <h1>Tutte le 39 persone trovate morte in un camion in Inghilterra erano vietnamite</h1>
      <h2>E non cinesi, come si era detto inizialmente: la notizia è stata confermata dalla polizia</h2>
      <address>
        <time datetime="2019-11-02T07:26:23+00:00">02 Nov 2019, 07:26</time>
      </address>
      <p>La polizia della contea dell’Essex, in Inghilterra, <a href="https://www.bbc.com/news/uk-england-essex-50268939">ha detto venerdì</a> che tutte e 39 le persone trovate morte lo scorso 23 ottobre nel rimorchio refrigerato di un camion a Grays, a est di Londra, erano di nazionalità vietnamita: inizialmente si era detto che fossero cittadini cinesi. La polizia dell’Essex ha detto di essere «in diretto contatto con alcune famiglie in Vietnam e nel Regno Unito», e con il governo vietnamita. L’ambasciata vietnamita a Londra ha aggiunto che l’identificazione delle persone morte non è ancora stata completata.</p>
      <p>Secondo precedenti ricostruzioni della polizia, le persone morte <a href="https://www.ilpost.it/2019/10/25/39-morti-cinesi-camion-refrigerato-belgio/">erano rimaste intrappolate</a> nel container <a href="https://www.theguardian.com/uk-news/2019/oct/24/lorry-victims-were-trapped-before-reaching-belgian-coast-officials-say">a -25°C per almeno 10 ore</a>. Il rimorchio era partito dal porto di Zeebrugge, in Belgio, ma la scoperta dei corpi era stata fatta nel Regno Unito.</p>
      <p>L’autista del camion, il nordirlandese Maurice Robinson, <a href="https://www.theguardian.com/uk-news/2019/nov/01/irish-brothers-told-to-hand-themselves-in-over-39-migrant-deaths">si è presentato</a> in tribunale lunedì per rispondere a diverse accuse, tra cui quella di omicidio colposo. È iniziato inoltre il procedimento contro il 22enne Eamonn Harrison, arrestato a Dublino dopo la diffusione di un ordine di arresto europeo e accusato di avere compiuto reati simili a quelli di Robinson. La polizia sta anche cercando due fratelli nordirlandesi, Ronan e Christopher Hughes, sospettati di omicidio colposo e traffico di esseri umani.</p>
      <p>Intanto la polizia della provincia vietnamita di Ha Tinh ha annunciato che due persone sono state incriminate con l’accusa di «organizzare l’immigrazione illegale».</p>
      <related>
        <h4>Articoli Correlati</h4>
        <a href="https://www.ilpost.it/2019/10/30/rapporto-grenfell-tower/"/>
        <a href="https://www.ilpost.it/2019/10/29/regno-unito-elezioni-12-dicembre/"/>
        <a href="https://www.ilpost.it/2019/10/31/nuove-architetture-in-europa/"/>
      </related>
    </article>
  </body>
</html>