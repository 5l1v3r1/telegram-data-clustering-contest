<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Lyubov-plamnala-v-socialnite-mrezhi-zavurshi-v-suda-910477"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T07:40:00+00:00"/>
    <meta property="og:title" content="Любов, пламнала в социалните мрежи, завърши в съда"/>
    <meta property="og:description" content="Любов, пламнала в социалните мрежи, завърши в съда, защото девойката нямала навършени 16 години, нау..."/>
  </head>
  <body>
    <article>
      <h1>Любов, пламнала в социалните мрежи, завърши в съда</h1>
      <address>
        <time datetime="2019-11-02T07:40:00+00:00">02 Nov 2019, 07:40</time>
      </address>
      <p>Любов, пламнала в социалните мрежи, завърши в съда, защото девойката нямала навършени 16 години, научи репортер на <b>Plovdiv24.bg</b>.</p>
      <p>Мелиха живеела в село Глава, област Плевен с майка си и баба си. През август миналата година се запознала с по-голямо момче в социалните мрежи. Между двамата веднага възникнали чувства и те се срещали няколко пъти в град Червен бряг. При една от срещите малолетната забременяла. По тази причина и защото били влюбени, младите решили да заживеят заедно в дома на момчето в село Болярци, Пловдивско.</p>
      <p>Първоначално, подобно на Ромео и Жулиета родителите на двамата били против тяхното съжителство. По-късно нямали избор и приели факта.</p>
      <p>Това се случило през месец октомври 2018, тогава тийнейджърът бил вече пълнолетен, а момичето било на 15 години и той много добре знаел това. За съжителството на двойката  постъпила информация в Дирекция "Социално подпомагане“ град Първомай. По случая започнал работа социален работник.  </p>
      <p>Била извършена проверка и се установило, че действително малолетната Мелиха е заживяла с пълнолетното си гадже преди да навърши 16-годишна възраст. Поради тази причина материалите от проверката били докладвани в Районна прокуратура - Асеновград и било образувано наказателно производство.</p>
      <p>Съдът, обаче бе милостив и освободи момчето от наказателна отговорност, тъй като не е осъждано и е с добри характеристични данни. За деянието магистратите му наложиха наказание "глоба" в размер на 1000 лева.</p>
    </article>
  </body>
</html>