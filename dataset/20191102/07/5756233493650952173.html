<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619330/%D8%B3%D9%81%D8%B1-%D9%BE%D9%85%D9%BE%D8%A6%D9%88-%D8%A8%D9%87-%D8%A2%D9%84%D9%85%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%DA%86%DB%8C%D9%86-%D9%88-%D8%B1%D9%88%D8%B3%DB%8C%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T07:22:00+00:00"/>
    <meta property="og:title" content="سفر پمپئو به آلمان درباره ایران، چین و روسیه"/>
    <meta property="og:description" content="وزیر خارجه آمریکا قصد دارد در سفری به آلمان، با مقامات این کشور درباره ایران، چین و روسیه به گفت وگو بپردازد."/>
  </head>
  <body>
    <article>
      <h1>سفر پمپئو به آلمان درباره ایران، چین و روسیه</h1>
      <address>
        <time datetime="2019-11-02T07:22:00+00:00">02 Nov 2019, 07:22</time>
      </address>
      <p>
        <i>وزیر خارجه آمریکا قصد دارد در سفری به آلمان، با مقامات این کشور درباره ایران، چین و روسیه به گفت وگو بپردازد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بنابر اعلام دفتر سخنگوی وزارت خارجه آمریکا، مایک پمپئو از ۱۵ تا ۱۷ آبان ماه به آلمان سفر کند تا ضمن شرکت در یادبود سی امین سالگرد سقوط دیوار برلین، با مقامات عالی رتبه این کشور در خصوص مناسبات دوجانبه تبادل نظر کند.</p>
      <p>وی ابتدا با هایکو ماس وزیر خارجه آلمان دیدار خواهد کرد تا بر اساس آنچه که گفته شده است در مورد اهمیت مشارکت دوطرف در ترانس آتلانتیک و نیاز به تقویت تعامل در مواجهه با تهدیدهای رو به رشد از سوی روسیه ، چین و ایران صحبت کند.</p>
      <figure>
        <img src="https://aftabnews.ir/files/fa/news/1398/8/11/353992_302.jpg"/>
      </figure>
      <p>وزیر خارجه آمریکا با سفر به برلین، با آنگلا مرکل صدراعظم آلمان ، وزیر دفاع و معاون صدراعظم و وزیر دارایی این کشور دیدار می‌کند تا در مورد زمینه‌های همکاری و نگرانی متقابل صحبت کند.</p>
      <p>گفته می شود پمپئو در برلین درباره ضرورت ادامه دفاع از ملل و مردمان آزاد سخنرانی خواهد کرد.</p>
      <p>سفر پمپئو به آلمان در شرایطی انجام خواهد شد که دیوار اعتماد آلمان به کاخ سفید ترامپ هم رو به فروپاشی است به گونه ای که برخلاف واشنگتن، آنگلا مرکل در سفری به هند و دیدار با نارندا مودی نخست وزیر این کشور بر حمایت از برجام تاکید کرد.</p>
      <p>در بیانیه مشترک هند و آلمان آمده است: مسائل مربوط به برجام باید به صورت صلح آمیز و از طریق مذاکره سیاسی حل شود. مسائل مهم مربوط به برجام باید به صورت صلح آمیز و از طریق مذاکره و اقدامات اعتماد سازی و همچنین تلاش برای کاهش تنش های موجود حل و فصل شوند.</p>
      <p>پیش از خروج آمریکا از برجام هم، آنگلا مرکل در سفری به واشنگتن و دیدار با دونالد ترامپ رئیس جمهوری آمریکا، تلاش کرد مانع از اجرایی شدن این تصمیم شود اما دولت ترامپ بر اساس اصل انکار دستاوردهای اوباما و به امید دستیابی به توافقی بهتر، روز هجدهم اردیبهشت ماه 1397 به طور رسمی از برنامه جامع اقدام مشترک خارج شد.</p>
      <p>از آن پس، آلمان در همگرایی با انگلیس و فرانسه کوشید مانع از گسستن این توافق بین المللی شود اما با توجه به ناکارآمدی ابزارهای اروپا برای تحقق تعهداتش تحت برجام، جمهوری اسلامی ایران را برآن داشت تا به سمت کاهش اجرای تعهدات و محدودیت های در نظر گرفته شده در این برنامه، حرکت کند.</p>
    </article>
  </body>
</html>