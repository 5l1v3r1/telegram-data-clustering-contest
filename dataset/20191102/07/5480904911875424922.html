<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/novym-prezidentem-komory-lekarniku-je-ales-krebs/1816264?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T07:30:00+00:00"/>
    <meta property="og:title" content="Novým prezidentem komory lékárníků je Aleš Krebs"/>
    <meta property="og:description" content="Benešov - Prezidentem České lékárnické komory se dnes stal její dosavadní viceprezident 48letý Aleš Krebs, řekla ČTK mluvčí komory Michaela Bažantová. Absolvent Farmaceutické fakulty Univerzity Karlovy v Hradci Králové Krebs je vedoucím lékárníkem v lékárně Slatinice u Olomouce. V nočních volbách na sjezdu komory v Benešově porazil člena představenstva komory Martina Kopeckého, který působí v Grémiu majitelů lékáren. Kopecký, absolvent stejné fakulty, se stal viceprezidentem komory. Zvoleni byli na čtyři roky."/>
  </head>
  <body>
    <article>
      <h1>Novým prezidentem komory lékárníků je Aleš Krebs</h1>
      <address><time datetime="2019-11-02T07:30:00+00:00">02 Nov 2019, 07:30</time> by <a rel="author" href="http://www.ctk.cz/" target="_blank">ČTK</a></address>
      <p>Benešov - Prezidentem České lékárnické komory se dnes stal její dosavadní viceprezident 48letý Aleš Krebs, řekla ČTK mluvčí komory Michaela Bažantová. Absolvent Farmaceutické fakulty Univerzity Karlovy v Hradci Králové Krebs je vedoucím lékárníkem v lékárně Slatinice u Olomouce. V nočních volbách na sjezdu komory v Benešově porazil člena představenstva komory Martina Kopeckého, který působí v Grémiu majitelů lékáren. Kopecký, absolvent stejné fakulty, se stal viceprezidentem komory. Zvoleni byli na čtyři roky.</p>
      <p>Česká lékárnická komora (ČLnK) začala s volabmi v pátek po 20:00, ale i devatenáctičlenné představenstvo se muselo volit ve čtyřech kolech a výsledky byly až dnes nad ránem. Současný prezident Lubomír Chudoba, který vedl lékárníky poslední dvě období, už znovu podle pravidel komory kandidovat nemohl.</p>
      <p>Aleš Krebs od roku 1998 pracoval v lékárně ve Slaném a poté v Olomouci, od roku 2012 vede lékárnu ve Slatinicích na Olomoucku. Působil jako předseda okresního sdružení lékárníků v Olomouci, v letech 2007 až 2015 jako mluvčí komory a poslední čtyři roky jako její viceprezident.</p>
      <p>Kopecký od roku 2004 pracoval v lékárně v Mohelnici, od roku 2007 v Zábřehu na Olomoucku. Posledních deset let je také členem Grémia majitelů lékáren, které za segment lékárenské péče každoročně vyjednává o úhradách od zdravotních pojišťoven.</p>
      <p>Komora v současné době řeší zejména financování lékárenské péče. Nesouhlasí s úhradovou vyhláškou pro rok 2020, podle lékárníků přidala všem segmentům péče kromě lékáren. Lékárny mají příjem z veřejného zdravotního pojištění tzv. signálním výkonem, což je paušální platba 15 korun za vydání léku na recept, komora chce 18 korun. Pojišťovny platbu hradí od zrušení třicetikorunových poplatků za recept. Příjmy lékáren dále tvoří marže a prodej volně prodejných léků, doplňků stravy nebo kosmetiky.</p>
      <p>Tématy sjezdu, který pokračuje dnes, jsou regulace počtu lékáren, jejich vlastnictví, podpora lékáren v obci i úhrady za nové administrativní povinnosti, například kontrolu pravosti léčiv zabraňující prodeji padělků.</p>
      <p>Dnes mají lékárníci na programu debatu o budoucnosti lékárenské péče, které se zúčastní i ministr zdravotnictví Adam Vojtěch (za ANO). Lékáren je v Česku kolem 2800. Delegátů na sjezdu je přes 220, členství v komoře je povinné, vztahuje se asi na 9000 lékárníků.</p>
    </article>
  </body>
</html>