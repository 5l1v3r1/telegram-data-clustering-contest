<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/klimkin_vidreaguvav_na_ukrainski_bandy_v_yevropi_vid_makrona_1682085"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T07:35:00+00:00"/>
    <meta property="og:title" content="Клімкін відреагував на «українські банди в Європі» від Макрона"/>
    <meta property="og:description" content="Ексміністр закордонних справ України Павло Клімкін вважає, що в Європі скоро точитиметься конкуренція за українців."/>
  </head>
  <body>
    <article>
      <h1>Клімкін відреагував на «українські банди в Європі» від Макрона</h1>
      <address>
        <time datetime="2019-11-02T07:35:00+00:00">02 Nov 2019, 07:35</time>
      </address>
      <p>
        <b>Ексміністр закордонних справ України Павло Клімкін вважає, що в Європі скоро точитиметься конкуренція за українців.</b>
      </p>
      <p>Так він прокоментував <a href="https://www.facebook.com/pavloklimkin.ua/">у Facebook</a> поширені у ЗМІ висловлювання президента Франції Еммануеля Макрона щодо «нелегальних українських банд».</p>
      <p>«Вирішив запитати своїх французьких друзів та знайомих про існування українських підпільних мереж нелегальних мігрантів. Не чули. Про українські кримінальні мережі – сміються.</p>
      <p>Думаю, Президент Макрон нас з кимось сплутав. Сумно, що саме нас. До чого тут українці? Ми ніде не є проблемою, по-моєму, навпаки всі хочуть більше українців. Скоро в Європі за нас конкуренція почнеться. Це проблема для нас, для України, ні для кого більше», – зазначив Клімкін.</p>
      <p>Він додав, що «французькі друзі кажуть, що це було заготовлене інтерв’ю правій газеті для того, щоб «підтягнути» правий електорат».</p>
      <p>Як повідомлялося<a href="https://zik.ua/news/2019/11/01/mzs_vyklykalo_posla_frantsii_cherez_slova_makrona_pro_ukraintsiv_1681921"> раніше, </a>президент Франції Еммануель Макрон дав інтерв’ю правому журналу Valeurs Actuelles, чим викликав критику на свою адресу. В інтерв’ю він, зокрема, сказав, що усіма силами хоче боротися проти паралельних суспільств та нелегальної імміграції у Франції, згадавши при цьому й українців.</p>
      <p>«Я віддаю перевагу легальним іммігрантам з Гвінеї чи Кот-д’Івуар (...) замість нелегальних українських чи болгарських банд», – сказав французький лідер.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/01/mzs_vyklykalo_posla_frantsii_cherez_slova_makrona_pro_ukraintsiv_1681921"/>
        <a href="https://zik.ua/news/2019/10/16/frantsiya_ta_nimechchyna_vitayut_pozytyvni_zrushennya_v_realizatsii_minska_1669665"/>
        <a href="https://zik.ua/news/2019/09/30/vidsutnist_ukrainskoi_delegatsii_v_parye__tse_demarsh_makronu__yasko_1657257"/>
        <a href="https://zik.ua/news/2019/09/28/klimkin_pro_vidstavku_volkera_tse_persha_ne_politychna_a_same_realna_vtrata_1656507"/>
      </related>
    </article>
  </body>
</html>