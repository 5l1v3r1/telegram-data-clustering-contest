<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/valeriy-chaliy-interv-yu-radio-nv-chitati-onlayn-novini-ukrajini-50051097.html"/>
    <meta property="og:site_name" content="НВ"/>
    <meta property="article:published_time" content="2019-11-02T07:06:00+00:00"/>
    <meta property="og:title" content="Тріск істеблішменту. Колишній головний український дипломат в США ділиться інсайдами про «зелений» скандал в Білому домі"/>
    <meta property="og:description" content="У п’ятницю, 1 листопада, колишній посол України в США Валерій Чалий в ексклюзивному інтерв'ю Радіо НВ розповів про скандал навколо телефонної розмови президентів Дональда Трампа і Володимира Зеленського та його наслідки для двосторонніх відносин."/>
  </head>
  <body>
    <article>
      <h1>Тріск істеблішменту. Колишній головний український дипломат в США ділиться інсайдами про «зелений» скандал в Білому домі</h1>
      <h2>У п’ятницю, 1 листопада, колишній посол України в США Валерій Чалий в ексклюзивному інтерв'ю Радіо НВ розповів про скандал навколо телефонної розмови президентів Дональда Трампа і Володимира Зеленського та його наслідки для двосторонніх відносин.</h2>
      <address>
        <time datetime="2019-11-02T07:06:00+00:00">02 Nov 2019, 07:06</time>
      </address>
      <p>Ось головне, що ми дізналися з його виступу:</p>
      <h3>«Україногейт»</h3>
      <p>У країнських дипломатів не пустили на зустріч від 10 липня 2019 року між тодішнім секретарем Ради національної безпеки і оборони України Олександром Данилюком, помічником президента України Андрієм Єрмаком і представниками Білого дому.</p>
      <p>Саме цю зустріч під час надання свідчень в Конгресі згадував <a href="https://nv.ua/ukr/world/countries/hvilyuvavsya-pro-naslidki-dlya-ukrajini-u-spravi-trampa-svidchitime-vihidec-z-kiyeva-50050478.html">головний експерт по Україні в Раді національної безпеки США Олександр Віндман</a>. За його словами, присутній на ній посол США в ЄС Гордон Сондланд почав натякати на необхідність проведення певних розслідувань в Україні задля можливості проведення майбутньої зустрічі Зеленського і Трампа.</p>
      <p>Віндман стверджує, що йшлося про початок розслідувань можливого втручання в американські вибори 2016 року, а також справи компанії Burisma, основним фігурантом якої є син головного конкурента Трампа на президентських виборах 2020 року Джо Байдена.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/743/big/f52b19cbf5a0208e34d70eafb91bdb7a.png?stamp=20191101155737&amp;q=85&amp;output=jpg&amp;bg=white"/>
        <figcaption>Спільне фото після зустрічі представників України та США 10 липня. Екс-секретар РНБО України Олександр Данилюк в центрі, по ліву руку від нього - помічник президента України Андрій Єрмак, по праву руку від нього - екс-радник Трампа з питань нацбезпеки Джон Болтон, міністр енергетики США Рік Перрі, посол США в ЄС Гордон Сондленд і екс-спецпредставник США по Україні Курт Волкер / Фото: Secretary Rick Perry via Facebook</figcaption>
      </figure>
      <p>«Я мав би бути на цій зустрічі як посол, але, пройшовши вже через [службу] безпеки Білого дому, зайшовши до будівлі Ради національної безпеки, мені було сказано, що дипломати (не тільки посол, а дипломати посольства) не мають брати участі в цій зустрічі. Я виконав це доручення, бо посилання було, що це доручення з Києва, тобто з Офісу президента (причому не з Міністерства закордонних справ)», — заявив екс-посол Чалий.</p>
      <p>Дипломат припускає, що починаючи саме з 10 липня «почали застосовуватися якісь інші засоби роботи США, ніж через посольство, ніж офіційними каналами».</p>
      <h3>Можливість внесення полку Азов в список терористичних організацій в США</h3>
      <p>Колишній посол Валерій Чалий вважає, що в разі зарахування американським урядом українського полку Азов до терористичних організацій, це загрожує повним припиненням військово-технічного співробітництва між Україною і США.</p>
      <p>Дипломат пояснює своє припущення тим, що Азов входить до складу Національної гвардії України, офіційної оборонної структури країни, тому США припинять постачати зброю і проводити навчання з державою, якщо одна зі складових її оборонного сектору буде визнана ними як терористична.</p>
      <p>«Я не впевнений, що навіть конгресмени, які підписалися [під резолюцією], знають, що Азов зараз є частиною Національної гвардії України. Розумієте, що відбувається? Це пропозиція визнати Азов, який є частиною Нацгвардії і нашої системи оборони, терористичною організацією. Що тоді буде? Катастрофа! Це катастрофа, тому що якщо гіпотетично припустити (я думаю, що цього не відбудеться), що таке рішення могло бути прийнято, то тоді ми б вже точно не отримували жодних тренінгових програм, ніякої зброї, нічого. Це повністю зупинить наше співробітництво у військово-технічній сфері», — зазначив Чалий.</p>
      <p>Екс-посол запропонував очільнику Міністерства закордонних справ України Вадиму Пристайку відвідати США з офіційним візитом для вирішення цього питання — «діяти потрібно швидко», вважає Чалий.</p>
      <h3>Новий посол України в США</h3>
      <p>«М айже оптимальним» своїм наступником Чалий вважає Володимира Єльченка, зараз обіймає посаду постпреда України в ООН.</p>
      <p>«У нього величезний досвід. Я вважаю, що він і зараз на [своєму] місці, постпредом в ООН, зробив там багато за період свого перебування вже у другій каденції на цій позиції. Але якщо буде прийнято таке рішення і підписано відповідний указ президента після отримання агреману у Сполучених Штатах, якщо буде послом Володимир Єльченко — я вважаю, що це рішення в цих умовах майже оптимальне», — так Чалий описав свого колегу.</p>
      <p>Також колишній співробітник українського посольства в Штатах розповів про причини свого відходу з посади.</p>
      <p>«Я просто, згідно закону Про дипломатичну службу, відпрацював там повний період, більше чотирьох років», — сказав Чалий.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/744/big/737d2dcdcf93abd20f8d57284cc105bd.png?stamp=20191101160239&amp;q=85&amp;output=jpg&amp;bg=white"/>
        <figcaption>Постпред України в ООН Володимир Єльченко / Фото: Прес-служачи МЗС України</figcaption>
      </figure>
      <h3>Військова допомога США Україні</h3>
      <p>«З агальний обсяг військової допомоги Сполучених Штатів на наступний рік — усього $750 мільйонів. І ми виходимо десь майже на $400 мільйонів по військовій допомозі», — повідомив дипломат.</p>
      <p>За словами Чалого, більше 90% військової допомоги Україна отримує від США: зокрема, Америка надає протитанкові ракетні комплекси Javelin, патрульна катери класу Island, а також проводить тренінги та спільні навчання американських і українських військовослужбовців.</p>
      <p>
        <b>Повне інтерв'ю з Валерієм Чалим про головні процеси в українсько-американських відносинах</b>
      </p>
    </article>
  </body>
</html>