<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/society/megara-nees-apokalypseis-gia-ton-drasti-tis-oikogeneiakis-tragodias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T07:03:11+00:00"/>
    <meta property="og:title" content="Μέγαρα : Νέες αποκαλύψεις για τον δράστη της οικογενειακής τραγωδίας"/>
    <meta property="og:description" content="Σοκάρουν οι αποκαλύψεις για τον 50χρονο σωφρονιστικό υπάλληλο, που πυροβόλησε και σκότωσε τον κουνιάδο του και  τραυμάτισε επίσης τη σύζυγό του θύματος, στα Μέγαρα"/>
  </head>
  <body>
    <article>
      <h1>Μέγαρα : Νέες αποκαλύψεις για τον δράστη της οικογενειακής τραγωδίας</h1>
      <h2>Σοκάρουν οι αποκαλύψεις για τον 50χρονο σωφρονιστικό υπάλληλο, που πυροβόλησε και σκότωσε τον κουνιάδο του και  τραυμάτισε επίσης τη σύζυγό του θύματος, στα Μέγαρα</h2>
      <address><time datetime="2019-11-02T07:03:11+00:00">02 Nov 2019, 07:03</time> by <a rel="author">ΤοΒΗΜΑ Team</a></address>
      <p>Στον Εισαγγελέα οδηγήθηκε, το απόγευμα της Παρασκευής, ο 50χρονος σωφρονιστικός υπάλληλος, που πυροβόλησε και σκότωσε τον κουνιάδο του και  τραυμάτισε επίσης τη σύζυγό του θύματος, στα <a href="https://www.tovima.gr/tag/%ce%bc%ce%ad%ce%b3%ce%b1%cf%81%ce%b1/">Μέγαρα</a>.</p>
      <p>Ο δράστης πήρε προθεσμία για να απολογηθεί την Τρίτη. Σε βάρος του σωφρονιστικού υπαλλήλου ασκήθηκε δίωξη για ανθρωποκτονία από πρόθεση, απόπειρα ανθρωποκτονίας, παράνομη οπλοχρησία και παράνομη κατοχή φυσιγγίων κυνηγετικού όπλου.</p>
      <p>
        <a href="https://www.in.gr/2019/11/02/greece/megara-sokaroun-oi-apokalypseis-o-drastis-filise-paidi-tou-prin-skotosei-ton-kouniado-tou/">Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του</a>
      </p>
      <p>Δείτε επίσης: <a href="https://www.tovima.gr/2019/11/01/society/megara-nea-stoixeia-gia-ton-drasti-tou-fonikou-ti-prokalese-tin-orgi-tou/"> Νέα στοιχεία για τον δράστη του φονικού στα Μέγαρα – Τι προκάλεσε την οργή του</a></p>
      <h3>Φίλησε το παιδί πριν σκοτώσει τον κουνιάδο</h3>
      <p>Οι αποκαλύψεις που βλέπουν το φως της δημοσιότητας σοκάρουν.</p>
      <p>Λίγα λεπτά πριν προχωρήσει στο φονικό, ο δράστης πήγε να δει τη γυναίκα του και το παιδί του, ενώ δεν ήταν προγραμματισμένη μια τέτοια συνάντηση. Μάλιστα, το φίλησε και αρνήθηκε να πάει μαζί του μια βόλτα, παρόλο που του το πρότεινε η γυναίκα του.</p>
      <p>Ο 50χρονος μετά το έγκλημα παραδόθηκε στις αρχές. Το διαζύγιο με τη γυναίκα του, με την οποία ήταν παντρεμένος τα τελευταία 4 χρόνια φέρεται να πυροδότησε το μένος του.</p>
      <p>Οι πληροφορίες λένε ότι πάσχει από σοβαρά ψυχολογικά προβλήματα τους τελευταίους μήνες και πως πίστευε ότι το ζευγάρι ευθυνόταν για τον χωρισμό από τη γυναίκα του.</p>
      <h3>«Δεν θυμάμαι τίποτα, είμαι άρρωστος»</h3>
      <p>«Δεν θυμάμαι τίποτα, δεν θυμάμαι τι έκανα. Είμαι άρρωστος άνθρωπος», φέρεται να δήλωσε στους αστυνομικούς ο 50χρονος σωφρονιστικός υπάλληλος που σκότωσε τον κουνιάδο του μπροστά στο ανήλικο παιδί του.</p>
      <p>Εκεί επικαλέστηκε ότι δεν θυμάται πώς εκτυλίχθηκαν τα γεγονότα και ότι πάσχει από ψυχική νόσο, για την οποία λαμβάνει θεραπευτική αγωγή και για αυτό τον λόγο υπηρετούσε σε θέση γραφείου στις Φυλακές Κορυδαλλού.</p>
      <p>Το όπλο το έφερε παρανόμως και βεβαίως παρά την… έλλειψη μνήμης του, επέδειξε αρκετή διαύγεια ώστε και να εξαφανιστεί από το σημείο με το αυτοκίνητό του και να απορρίψει το όπλο που δεν υπέδειξε στους αστυνομικούς που βρίσκεται.</p>
      <p>Σύμφωνα με πληροφορίες, ο δράστης που είχε χωρίσει με τη γυναίκα του, σκότωσε τον κουνιάδο του και τραυμάτισε σοβαρά την 43χρονη γυναίκα του τελευταίου, καθώς τους θεωρούσε υπεύθυνους για τον χωρισμό του.</p>
      <figure>
        <img src="https://www.in.gr/wp-content/uploads/2019/11/m1.jpg"/>
      </figure>
      <h4>Οι μαρτυρίες</h4>
      <p>«Μπείτε μέσα, δεν είναι τίποτα. Δυναμιτάκια είναι…». Με αυτό τον τρόπο απάντησε ο 50χρονος σωφρονιστικός υπάλληλος στους περίοικους που βγήκαν στα μπαλκόνια τους για να δουν τι έχει συμβεί, ακούγοντας τους πυροβολισμούς στο σπίτι του θύματος.</p>
      <p>Οι περισσότερες από τις βολίδες, έπληξαν τον 48χρονο γιατρό στα γεννητικά όργανα και ψηλά στο μηρό, ενώ η σύζυγός του τραυματίστηκε κι αυτή στο πόδι.</p>
      <p>Σύμφωνα με πληροφορίες, το θύμα πριν ξεψυχήσει πρόλαβε να ψελλίσει το όνομα του δολοφόνου.</p>
      <p>Βγαίνοντας από το σπίτι, ο δράστης φέρεται να έπεσε πάνω στον αδελφό της γυναίκας που πυροβόλησε, ο οποίος και κατάλαβε τι είχε κάνει.</p>
      <p>«Ήταν απροειδοποίητη η επίσκεψη του δράστη. Κανείς δεν περίμενε να γίνει κάτι τέτοιο και για τον λόγο που έγινε» είπε ξάδελφος της 43χρονης γυναίκας.</p>
      <p>Γείτονας του θύματος περιέγραψε, επίσης, στους δημοσιογράφους τη στιγμή που άκουσε τους πυροβολισμούς. «Άκουσα τους πυροβολισμούς, πετάχτηκα έξω αλλά δεν μπορούσα να πλησιάσω γιατί υπήρχε πανικός. Ήταν απότομο, ξαφνικά στην απόλυτη ησυχία» είπε.</p>
      <p>Ο ίδιος πρόσθεσε πως το θύμα ήταν ένας αξιόλογος άνθρωπος, σοβαρός και η οικογένειά του δεν είχε δώσει ποτέ δικαίωμα να τη σχολιάσουν αρνητικά. «Πρέπει να τους αιφνιδίασε. Ήταν τα παιδάκια μέσα, όλη η οικογένεια ήταν ανάστατη» τόνισε.</p>
      <h4>Ακολουθούσε φαρμακευτική αγωγή</h4>
      <p>Σύμφωνα με στοιχεία που αναδείχθηκαν τις τελευταίες ώρες, ο σωφρονιστικός υπάλληλος ακολουθούσε φαρμακευτική αγωγή για τα ψυχολογικά προβλήματα που αντιμετώπιζε.</p>
      <p>Μάλιστα, εμφανιζόταν εξοργισμένος γιατί δεν μπόρεσε να δει το παιδί του προσφάτως που είχε την ονομαστική του εορτή.</p>
      <p>Αντικείμενο προστριβής ακόμη θεωρούσε ότι οι συγγενείς του υποτιμούσαν την επαγγελματική δραστηριότητά του και εξέφραζαν αντιρρήσεις για τον γάμο του.</p>
      <h4>Ο ξυλοδαρμός διευθυντικού στελέχους των φυλακών</h4>
      <p>Στο μεταξύ, ο 50χρονος είχε προχωρήσει λίγες ώρες πριν την αιματηρή επίθεση σε ξυλοδαρμό διευθυντικού στελέχους των φυλακών Κορυδαλλού επειδή δεν εγκρινόταν η τοποθέτησή του σε υπηρεσία φρούρησης.</p>
      <p><a href="https://www.in.gr/2019/11/01/greece/megara-nea-stoixeia-gia-ton-drasti-tou-fonikou-ti-prokalese-tin-orgi-tou/">Σύμφωνα με «Το Βήμα»</a>, ο δράστης της επίθεσης που ήταν σωφρονιστικός υπάλληλος από το 1991 -αρχικά στις φυλακές Χαλκίδας – διέμενε το τελευταίο χρονικό διάστημα στο Λαγονήσι ύστερα κι από τον χωρισμό με την σύζυγό του.</p>
      <p>Σύμφωνα με μαρτυρίες εξέφραζε την οργή του για τον χωρισμό του, αλλά και το γεγονός ότι δεν μπορούσε να συναντήσει εύκολα το ανήλικο παιδί του. Ακόμη, δήλωνε συγκλονισμένος από τον πρόσφατο θάνατο της μητέρας του.</p>
      <p>Επιπλέον, πίεζε τους υπεύθυνους των φυλακών Κορυδαλλού να τον επαναφέρουν ως φρουρό στις φυλακές -είχε τοποθετηθεί διοικητικός υπάλληλος- προκειμένου να αλλάξει το ωράριο του και να διευκολύνονται οι μετακινήσεις του από το Λαγονήσι.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>