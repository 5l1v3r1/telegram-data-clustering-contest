<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/dampyr-svelati-i-character-poster-ufficiali-del-film/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-02T07:11:00+00:00"/>
    <meta property="og:title" content="Dampyr: svelati i character poster ufficiali del film"/>
    <meta property="og:description" content="Dampyr arriva il film di Eagle Pictures dedicato al personaggio Bonelli! Svelati oggi a Lucca Comics &amp; Games i character poster ufficiali del film"/>
  </head>
  <body>
    <article>
      <h1>Dampyr: svelati i character poster ufficiali del film</h1>
      <address><time datetime="2019-11-02T07:11:00+00:00">02 Nov 2019, 07:11</time> by <a rel="author">Mattia Ferrari</a></address>
      <p>E’ ormai da un anno che la <b>Sergio Bonelli Editore </b>ha annunciato la volontà di creare un universo crossmediale, dipanato tra <b>Cinema </b>e <b>serie tv</b>, con un comunicato stampa in cui rivelava il progetto di una serie su <b>Dylan Dog</b>. Sapevamo anche che il primo film al cinema sarebbe stato sul personaggio di <b>Dampyr</b>, una delle testate di punta della casa editrice.</p>
      <p>Nelle ultime ore sono stati diffusi dei teaser poster relativi all’evento avvenuto alle 17.30 di ieri in <b>piazza Altelminelli</b> durante il <a href="https://www.tomshw.it/speciale/lucca-comics-games"><b>Lucca Comics&amp;Games 2019</b></a>, dove sono stati rivelati i character poster del film, prodotto con <b>Eagle Pictures </b>e <b>Brandon Box</b>. Quello che emerge fin da subito è la determinazione nel puntare su attori emergenti e internazionali, che incarnano versioni più giovanili dei personaggi, ma comunque visivamente inequivocabili e subito riconducibili a quelle del fumetto creato da <b>Mauro</b> <b>Boselli </b>e <b>Maurizio</b> <b>Colombo </b>nel <b>2000</b>.</p>
      <figure>
        <img src="https://www.tomshw.it/images/images/2019/11/dampyr-il-film-poster-59866.768x432.jpg"/>
      </figure>
      <p>La trama di base è la stessa del fumetto, senza particolari differenze, per quello che sappiamo al momento: il protagonista è <b>Harlan Draka</b>, un truffatore che durante la <b>guerra dei Balcani </b>nei <b>primi anni ’90</b> gira per i villaggi spacciandosi per un <b>Dampyr</b>, un ibrido tra <b>essere umano</b> e <b>vampiro</b>, combattendo demoni inesistenti da cui finge di liberare gli ingenui paesani superstiziosi. Scoprirà ben presto che i vampiri sono realtà e che forse il suo spacciarsi per un Dampyr è più reale di quello che avrebbe potuto pensare.</p>
      <figure>
        <img src="https://www.tomshw.it/images/images/2019/11/dampyr-il-film-poster-59863.768x432.jpg"/>
      </figure>
      <p>Nei panni del protagonista troviamo <b>Wade Briggs</b>, che ha all’attivo la partecipazione ad alcune serie non particolarmente conosciute nel nostro paese, come <i><b>Still Star Crossed </b></i>e <i><b>Please Like Me</b></i>. Anche se Briggs è notevolmente più giovane rispetto all’Harlan dei fumetti, nel poster rende perfettamente l’idea e questo può essere interessante nell’ottica di portare avanti il personggio per almeno una decina di anni sul grande schermo.</p>
      <figure>
        <img src="https://www.tomshw.it/images/images/2019/11/dampyr-il-film-poster-59864.768x432.jpg"/>
      </figure>
      <p><b>Kurjak</b>, soldato burbero che si è macchiato di indicibili crimini di guerra di cui non smetterà mai di pentirsi e con un lutto familiare che lo tormenta da anni, sarà invece interpretato da <b>Stuart Martin</b>, conosciuto soprattutto in Italia per aver interpretato <b>Lorenzo de’ Medici </b>nella serie <b>I Medici</b>. Anche in questo caso l’età del personaggio è stata modificata, dal momento che Martin è poco più che trentenne, ma la resa finale è convincente.</p>
      <figure>
        <img src="https://www.tomshw.it/images/images/2019/11/dampyr-il-film-poster-59865.768x432.jpg"/>
      </figure>
      <p>Infine, la vampira ribelle e indipendente <b>Tesla </b>avrà il volto di <b>Frida Gustavsson</b>, forse il nome più altisonante dei tre, trattandosi di una famosissima modella <b>svedese</b>, qui alla sua prima esperienza nel campo della recitazione.</p>
      <p>A colpire è il fatto che, in questi poster, il vestiario dei personaggi sia pressochè identico e caratterizzato da una giacca di pelle, pantaloni scuri e un maglione color verde scuro, come se si trattasse di una divisa, forse per aumentare la coesione della squadra, quasi fosse una sorta di divisa.</p>
      <p>Non ci resta che aspettare qualche informazione in più e il primo trailer, ma ora come ora questo reveal è senza dubbio incoraggiante. Vi invitiamo a dire la vostra nei commenti, que che è certo è che l’universo cinematografico Bonelli ha finalmente un punto di partenza concreto.</p>
    </article>
  </body>
</html>