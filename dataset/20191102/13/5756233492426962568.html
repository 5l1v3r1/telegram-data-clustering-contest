<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619423/%D8%AF%D8%B1%DA%AF%DB%8C%D8%B1%DB%8C-%D9%85%D8%B3%D8%A7%D9%81%D8%B1%D8%A7%D9%86-%D9%BE%D8%B1%D9%88%D8%A7%D8%B2-%D8%AA%D8%A8%D8%B1%DB%8C%D8%B2-%D8%AA%D9%87%D8%B1%D8%A7%D9%86-%D8%A8%D8%A7-%D8%A7%D8%B3%D8%AA%D9%82%D9%84%D8%A7%D9%84%DB%8C%E2%80%8C%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T13:15:00+00:00"/>
    <meta property="og:title" content="درگیری مسافران پرواز تبریز - تهران با استقلالی‌ها!"/>
    <meta property="og:description" content="تأخیر اعضای تیم استقلال برای رسیدن به پرواز تبریز - تهران، باعث درگیری آنها با برخی از مسافران هواپیما شد."/>
  </head>
  <body>
    <article>
      <h1>درگیری مسافران پرواز تبریز - تهران با استقلالی‌ها!</h1>
      <address>
        <time datetime="2019-11-02T13:15:00+00:00">02 Nov 2019, 13:15</time>
      </address>
      <p>
        <i>تأخیر اعضای تیم استقلال برای رسیدن به پرواز تبریز - تهران، باعث درگیری آنها با برخی از مسافران هواپیما شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تیم فوتبال استقلال روز گذشته در تبریز موفق شد با نتیجه 4 بر 2 تراکتور را در ورزشگاه یادگار امام (ره) شکست دهد، اما اتفاقاتی در فرودگاه شهید مدنی تبریز افتاد که خوشایند نبود.</p>
      <p>چند روز قبل، سازمان لیگ از تغییر زمان دیدار استقلال با تراکتور خبر داد و اعلام کرد که بازی به جای 15:30 ساعت 18 برگزار می‌شود. باشگاه استقلال به تغییر برنامه اعتراض و اعلام کرد که پیش از این، بلیت پرواز بازگشت به تهران را برای ساعت 21 رزرو کرده و با توجه به زمان برگزاری بازی، به پرواز نمی‌رسند. استقلالی‌ها همچنین به سازمان لیگ اعلام کردند که در صورتی که به پرواز نرسند، باید یک روز بعد به تهران بازگردند و آن وقت روز سه‌شنبه در هفته دهم لیگ برتر مقابل صنعت نفت آبادان بازی نخواهند کرد.</p>
      <p>سازمان لیگ و اداره کل ورزش استان آذربایجان شرقی و شورای تأمین استان به باشگاه استقلال تضمین می‌دهند که مشکلی برای پرواز آنها بوجود نمی‌آید و بازی در ساعت 18 برگزار خواهد شد. استقلالی‌ها بعد از بازی طبق پیش‌بینی دیر به فرودگاه شهید مدنی رسیدند، اما با رایزنی‌های صورت گرفته، هواپیما پرواز نکرد و منتظر استقلالی‌ها ماند. زمانی که اعضای تیم سوار هواپیما می‌شوند، برخی از مسافران که به دلیل تأخیر پرواز کلافه شده بودند، به استقلالی‌ها اعتراض می‌کنند. برخی نیز که طرفدار تراکتور بوده و از باخت تیم‌شان ناراحت بودند، با برخی از بازیکنان استقلال درگیر می‌شوند.</p>
      <p>در نهایت پرواز با حدود دو ساعت تاخیر فرودگاه شهید مدنی را ترک کرد.</p>
    </article>
  </body>
</html>