<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1981176_prieskum-potvrdil-zlu-spravu-pre-slovensko-tyka-sa-vysokoskolakov-studujucich-v-zahranici"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-02T13:06:00+00:00"/>
    <meta property="og:title" content="Prieskum potvrdil zlú správu pre Slovensko. Týka sa vysokoškolákov študujúcich v zahraničí"/>
    <meta property="og:description" content="Iba polovica sa plánuje vrátiť domov."/>
  </head>
  <body>
    <article>
      <h1>Prieskum potvrdil zlú správu pre Slovensko. Týka sa vysokoškolákov študujúcich v zahraničí</h1>
      <h2>Iba polovica sa plánuje vrátiť domov.</h2>
      <address><time datetime="2019-11-02T13:06:00+00:00">02 Nov 2019, 13:06</time> by <a rel="author">BRATISLAVA/TASR</a></address>
      <p>Odlev vysokoškolákov zo Slovenska na štúdium v zahraničí je vysoký a rastie. Problémom je, že iba polovica opýtaných sa plánuje vrátiť naspäť. Vyplýva to z prieskumu iniciatívy To dá rozum.</p>
      <p>Oproti priemeru krajín OECD (dve percentá) Slovensko dosahuje viac ako osemnásobný podiel vysokoškolákov študujúcich v zahraničí (17 percent). Podľa iniciatívy podiel študentov, ktorí sa rozhodli odísť za štúdiom na vysoké školy v zahraničí, za posledné roky rastie. V roku 2010 tento podiel predstavoval 14 percent, čo bolo o tri percentuálne body menej ako v roku 2017.</p>
      <p>"Podľa štatistík organizácie UNESCO študovalo v roku 2017 v zahraničí viac ako 32-tisíc 0 študentov zo Slovenska, najviac v Česku. V roku 2018 tam na vysoké školy nastúpilo 21.292 študentov so slovenským štátnym občianstvom," tvrdí iniciatíva.</p>
      <h3>Štúdium v zahraničí prínosom</h3>
      <p>Samotnú mobilitu mladých ľudí za štúdiom do zahraničia možno podľa iniciatívy hodnotiť ako prínos. S pobytom v zahraničí sa totiž spája, okrem nadobudnutia odlišných skúseností ako na Slovensku, aj získanie dôležitých zručností pre život, ako napríklad väčšia samostatnosť či schopnosť prispôsobiť sa odlišnému prostrediu.</p>
      <p>Výsledky dotazníkového prieskumu iniciatívy, do ktorého sa zapojilo 1404 študentov študujúcich na vysokých školách v zahraničí, však poukazujú na limitovaný záujem respondentov vrátiť sa späť na Slovensko.</p>
      <p>"Skutočným problémom pre Slovensko je, že iba polovica respondentov sa v prieskume vyjadrila, že sa po skončení štúdia alebo niekedy v budúcnosti plánuje vrátiť späť," uviedol Stanislav Lukáč z iniciatívy To dá rozum.</p>
      <blockquote>Veľká časť z týchto študentov pritom študuje odbory pripravujúce ich na profesie, ktoré sú na Slovensku nedostatkové, ako sú napríklad lekári, IT odborníci či špecialisti v iných technických smeroch.</blockquote>
      <p>"Tým, že veľká časť študentov sa neplánuje vrátiť, stráca Slovensko značný potenciál vzdelanej a vysokokvalifikovanej populácie. Krajina tak prichádza o budúcich odborníkov, ktorí by mohli prispievať k celkovému napredovaniu našej spoločnosti po ekonomickej, kultúrnej, vedeckej i spoločenskej stránke," uzavrela iniciatíva.</p>
      <p>Výsledky prieskumu sú súčasťou Analýzy zistení o stave školstva na Slovensku, postavenej na kvalitatívnom a kvantitatívnom prieskume realizovanom v rokoch 2017 - 2019.</p>
    </article>
  </body>
</html>