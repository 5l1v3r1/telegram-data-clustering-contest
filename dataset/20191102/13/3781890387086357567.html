<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739696"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T13:15:00+00:00"/>
    <meta property="og:title" content="'ฟีฟ่า'เซ็นMOUหนุน'อาเซียน' เสนอตัวจัด'บอลโลก2034'"/>
    <meta property="og:description" content="“ฟีฟ่า”เซ็นเอ็มโอยู หนุน“อาเซียน”เสนอตัวจัดแข่งบอลโลกปี 2034 พร้อมร่วมมืออาเซียนพัฒนาฟุตบอล ขณะที่ “ประธาน ฟีฟ่า”ได้มอบเสื้อนักฟุตบอลสีน้ำเงินให้ผู้นำทั้ง 10 ประเทศ"/>
  </head>
  <body>
    <article>
      <h1>'ฟีฟ่า'เซ็นMOUหนุน'อาเซียน' เสนอตัวจัด'บอลโลก2034'</h1>
      <address>
        <time datetime="2019-11-02T13:15:00+00:00">02 Nov 2019, 13:15</time>
      </address>
      <p>
        <b>“ฟีฟ่า”เซ็นเอ็มโอยู หนุน“อาเซียน”เสนอตัวจัดแข่งบอลโลกปี 2034 พร้อมร่วมมืออาเซียนพัฒนาฟุตบอล ขณะที่ “ประธาน ฟีฟ่า”ได้มอบเสื้อนักฟุตบอลสีน้ำเงินให้ผู้นำทั้ง 10 ประเทศ</b>
      </p>
      <p>เมื่อเวลา 19.00 น.วันที่ 2 พ.ย.ที่อาคารอิมแพ็ค ฟอรั่ม เมืองทองธานี ภายหลังเสร็จการประชุมสุดยอดอาเซียน ครั้งที่ 35 แบบเต็มคณะ บรรดาผู้นำประเทศสมาชิกอาเซียน 10 ประเทศ ได้แก่  ไทย เวียดนาม กัมพูชา เมียนมา มาเลเซีย ลาว บรูไน ฟิลิปปินส์ สิงค์โปร์ อินโดนีเซีย ได้ร่วมกันเป็นสักขีพยานในการลงนามบันทึกความเข้าใจ (เอ็มโอยู) ว่าด้วยความร่วมมือทางด้านกีฬาฟุตบอลระหว่างอาเซียนกับสหพันธ์ฟุตบอลนานาชาติ (FIFA) โดยนายจันนี อินฟันตีโน ประธานฟีฟ่า และดาโต๊ะ ปาดูกา ลิม จ๊อก ฮอย เลขาธิการอาเซียน เป็นผู้ลงนาม เพื่อส่งเสริมกีฬาฟุตบอลในภูมิภาคอาเซียน และสนับสนุนความปรารถนาร่วมกันของประชาคมอาเซียนที่จะเสนอตัวร่วมเป็นเจ้าภาพจัดการแข่งขันฟุตบอลโลกในปี 2034 (พ.ศ.2577)</p>
      <figure>
        <img src="https://www.dailynews.co.th/admin/upload/20191102/news_aRLkfVodDW200114_533.jpg?v=20191103093?v=9042"/>
      </figure>
      <p>ทั้งนี้ ประธาน ฟีฟ่าได้มอบเสื้อนักฟุตบอลสีน้ำเงินให้ผู้นำทั้ง 10 ประเทศ เพื่อเป็นที่ระลึก โดยด้านหลังเสื้อดังกล่าวสกรีนชื่อผู้นำของแต่ละคน และหมายเลข โดยผู้นำ 7 คนที่รวมถึงพล.อ.ประยุทธ์ จันทร์โอชา นายกรัฐมนตรีและรมว.กลาโหม  ได้เสื้อหมายเลข 9 ขณะที่มี 2 คน คือสมเด็จพระราชาธิบดี ฮัจญี ฮัสซานัล โบลเกียห์ มูอิซซัดดิน วัดเดาละห์ แห่งบรูไนดารุสซาลาม และนายโรดิโก ดูแตร์เต ประธานาธิบดีฟิลิปปินส์ ได้หมายเลข 10 ส่วนนายโจโก วิโดโด ประธานาธิบดีอินโดนีเซีย ได้หมายเลข 21<br/><br/>สำหรับที่มาของหมายเลขบนเสื้อดั​งกล่าวซึ่งผู้นำทั้ง 10 ประเทศได้รับมานั้น เสื้อหมายเลข 9 หมายถึงนักฟุตบอลตำแหน่งศูนย์​หน้า ซึ่งก็คือตำแหน่งผู้นำประเทศ นายกรัฐมนตรี  ขณะที่หมายเลข 10 หมายถึงกัปตันทีม เช่น ประมุขแห่งรัฐ (Head of State) ส่วนการที่ประธานาธิบดีอินโดนี​เซีย ได้หมายเลข 21 นั้น เนื่องจาก อินโดนีเซียได้เป็นเจ้าภาพจั​ดการแข่งขันฟุตบอลโลก รุ่นอายุต่ำกว่า 20 ปี (ยู 20) ในปี 2021</p>
      <figure>
        <img src="https://www.dailynews.co.th/admin/upload/20191102/news_pIRPrXLUUm200112_533.jpg?v=20191103093?v=2655"/>
      </figure>
      <figure>
        <img src="https://www.dailynews.co.th/admin/upload/20191102/news_VKLGbfNsMt200113_533.jpg?v=20191103093?v=3121"/>
      </figure>
      <p> </p>
    </article>
  </body>
</html>