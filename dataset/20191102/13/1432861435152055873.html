<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/lokomotivpd/loko-(pd)-dava-dvama-ot-chuzhdencite-si-pod-naem-v-pyrva-liga-1391058.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T13:39:00+00:00"/>
    <meta property="og:title" content="Локо (Пд) дава двама от чужденците си под наем в Първа лига"/>
    <meta property="og:description" content="Локомотив (Пловдив) търси къде да преотстъпи двама от чуждестранните си футболисти Това са десният бек Мустафа Абдулахи (23 г"/>
  </head>
  <body>
    <article>
      <h1>Локо (Пд) дава двама от чужденците си под наем в Първа лига</h1>
      <address><time datetime="2019-11-02T13:39:00+00:00">02 Nov 2019, 13:39</time> by <a rel="author">Sportlive.bg</a></address>
      <p><b><a href="https://www.sportlive.bg/bgfootball/lokomotivpd">Локомотив (Пловдив)</a></b> търси къде да преотстъпи двама от чуждестранните си футболисти. Това са десният бек Мустафа Абдулахи (23 г.) и халфът Густаво Уирис (19 г.), съобщава "Тема Спорт". Двамата нямат европейски паспорти и реално рядко попадат в групата.</p>
      <p>Треньорът Бруно Акрапович ги харесва и държи да ги използва, но в момента това не е възможно заради бройката на играчи извън ЕС - трима. От "Лаута" са задвижили процедура по изваждане на български паспорт на Парвиз Умарбаев. Засега обаче няма развитие около таджикистанеца и затова от Локо са решили да преотстъпят младите играчи. Абдулахи все още няма мач през този сезон, но освен паспорта, проблемът е, че доскоро бе контузен. Уирис пък има едва 3 среши в Първа лига, в които се разписа веднъж.</p>
      <p>Спортният директор Георги Иванов-Гонзо вече е провел разговори с няколко елитни отбора, където двамата чужденци евентуално да бъдат пратени да играят редовно. Наставникът Бруно Акрапович и Гонзо са коментирали, че те са качествени футболисти с потенциал и ще е добре да играят по-често някъде. Сред опциите за отдаването им под наем са Царско село, Дунав (Русе), Ботев (Враца) и Арда.</p>
      <p>Двамата футболисти вече са дали своето съгласие в разговор с ръководството, защото имат дългосрочни договори и е в техен интерес през пролетта да играят редовно и да поддържат ритъм. Те ще бъдат следени постоянно от спортно-техническия щаб на "черно-белите". <b><i>Заради други двама чужденци - Силвен Десланд и Джордън Греъм, Уулвърхемптън иска да съди БФС. <a href="https://www.sportlive.bg/bgfootball/lokomotivpd/Uulvyrhqmptyn-shte-sydi-BFS-zaradi-pratenite-pod-naem-v-Lokomotiv-Plovdiv-1376959.html">Вижте подробности в този материал</a>. </i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/lokomotivpd/celiqt-Loko-(Pd)-ubezhdava-Zhoro-Iliev-da-ne-okacha-butonite-sled-Nova-godina-1390717.html"/>
        <a href="https://www.sportlive.bg/bgfootball/lokomotivpd/Dermendzhiev-popravq-seriozna-greshka-na-Balykov---shte-povika-Dimityr-Iliev-1390686.html"/>
        <a href="https://www.sportlive.bg/bgfootball/levski/Dobromir-Zhechev-Lokomotiv-(Pd)-e-preobrazen-no-nqma-da-zavyrshi-pred-Levski-1390311.html"/>
        <a href="https://www.sportlive.bg/bgfootball/lokomotivpd/Gonzo-obvini-BFS-za-provaleni-transferi-1390103.html"/>
        <a href="https://www.sportlive.bg/bgfootball/lokomotivpd/Kapitanyt-na-Lokomotiv-Pd-podpisa-nov-dogovor-s-kluba-1383224.html"/>
      </related>
    </article>
  </body>
</html>