<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/195995/paylopoylos-eimaste-etoimoi-na-yperaspisthoyme-ta-synora-kai-to-edafos-tis-patridas-mas"/>
    <meta property="og:site_name" content="CNN.gr"/>
    <meta property="article:published_time" content="2019-11-02T13:02:22+00:00"/>
    <meta property="og:title" content="Παυλόπουλος: Είμαστε έτοιμοι να υπερασπισθούμε τα σύνορα και το έδαφος της πατρίδας μας"/>
    <meta property="og:description" content="Στις εκδηλώσεις μνήμης των θυμάτων της ναζιστικής θηριωδίας τον Οκτώβριο του 1943 στο μαρτυρικό χωριό Καταρράκτης των Τζουμέρκων, παρέστη σήμερα, Σάββατο, ο..."/>
  </head>
  <body>
    <article>
      <h1>Παυλόπουλος: Είμαστε έτοιμοι να υπερασπισθούμε τα σύνορα και το έδαφος της πατρίδας μας</h1>
      <h2>Στις εκδηλώσεις μνήμης των θυμάτων της ναζιστικής θηριωδίας τον Οκτώβριο του 1943 στο μαρτυρικό χωριό Καταρράκτης των Τζουμέρκων, παρέστη σήμερα, Σάββατο, ο Προκόπης Παυλόπουλος, ο οποίος και κατέθεσε στεφάνι στο Μνημείο των Εκτελεσθέντων Καταρρακτινών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:02 , 02 November 2019 - 15:07</p>
      <p>Κατά την αντιφώνηση του στην τελετή αναγόρευσής του σε επίτιμο δημότη του Δήμου Κεντρικών Τζουμέρκων, ο Πρόεδρος της Δημοκρατίας υπογράμμισε: «<b>Η Ελλάδα είναι η δύναμη που εργάζεται για την ειρήνη</b> και την ανάπτυξη, τόσο στην εγγύς περιοχή των Βαλκανίων και της Νοτιοανατολικής Ευρώπης, όσο και στο ευρύτερο πλαίσιο της Ευρωπαϊκής Ένωσης».</p>
      <p>Ο κ. Παυλόπουλος αναφερόμενος στα ιστορικά γεγονότα χαρακτήρισε τη θυσία του Καταρράκτη <b>εκκωφαντικά ηχηρή</b>, τόνισε δε, πως «η διατήρηση της ιστορικής μνήμης αποτελεί, κυριολεκτικώς, όρο επιβίωσης του έθνους μας», ενώ εξέφρασε την διαπίστωση ότι «για εμάς, τους Έλληνες<b>, η Ελευθερία αποτελεί υπαρξιακή Αρχή</b> και, άρα, τρόπο ζωής».</p>
      <p>Μάλιστα πρόσθεσε πως, αυτή η Αρχή, είναι μια αλήθεια που <b>οφείλουν να την γνωρίζουν όλοι</b> και ότι η πίστη σε αυτές τις αξίες, σε αυτά τα πανανθρώπινα ιδανικά, χαρακτηρίζει διαχρονικώς και τη διεθνή συμπεριφορά της πατρίδας μας.</p>
      <p>Η Ελλάδα, επισήμανε <b>ο Πρόεδρος της Δημοκρατίας, ανήκει, οριστικώς και αμετακλήτως, στην Ευρωπαϊκή Ένωση</b> και μάλιστα στον σκληρό πυρήνα της, την Ευρωζώνη, συμπεριφέρεται στην Διεθνή Κοινότητα με απόλυτη προσήλωση στο Ευρωπαϊκό και στο Διεθνές Δίκαιο, είναι δηλαδή, δύναμη που εργάζεται για την Ειρήνη και την Ανάπτυξη, τόσο στην εγγύς περιοχή των Βαλκανίων και της Νοτιοανατολικής Ευρώπης, όσο και στο ευρύτερο πλαίσιο της Ευρωπαϊκής Ένωσης.</p>
      <p>Τόνισε πως «εάν χρειασθεί, εμείς, οι Έλληνες, είμαστε έτοιμοι να υπερασπισθούμε αποτελεσματικά τα σύνορα και το έδαφος της πατρίδας μας, που αποτελούν επίσης σύνορα και έδαφος της Ευρωπαϊκής Ένωσης, πάντοτε υπό όρους <b>αρραγούς ενότητας</b>», γιατί όπως είπε, «η Ιστορία, μας έχει διδάξει πως τα μεγάλα και σημαντικά και ιδίως τους εθνικούς μας στόχους τους επιτυγχάνουμε ενωμένοι». Και υπογράμμισε: «<b>Η διχόνοια και ο διχασμός μάς στοίχισαν ακριβά</b>, ακόμη δε και τμήματα του εθνικού μας κορμού. Τέτοια τραγικά λάθη δεν είναι νοητό να τα επαναλάβουμε. Και δεν θα τα επαναλάβουμε».</p>
      <p>Ο κ. Παυλόπουλος επανέλαβε πως, μακριά από κάθε λογική αντεκδίκησης, που είναι παντελώς ξένη σ΄ εμάς, τους Έλληνες, εντάσσουμε και τις <b>έναντι της Γερμανίας νόμιμες αξιώσεις</b> μας για το κατοχικό δάνειο και τις εν γένει αποζημιώσεις της ναζιστικής κατοχής και συνέχισε:</p>
      <p>«Όπως έχω επανειλημμένως τονίσει, οι ως άνω αξιώσεις μας, από τις οποίες ουδέποτε και καθ' οιονδήποτε τρόπο έχουμε παραιτηθεί, είναι πάντα νομικώς ενεργές -πράγμα που σημαίνει ότι δεν τίθεται κανένα θέμα παραγραφής- και δικαστικώς επιδιώξιμες. Και ο κοινός μας Ευρωπαϊκός Νομικός Πολιτισμός, ως μέρος του εν γένει κοινού μας Ευρωπαϊκού Πολιτισμού που συντίθεται από τις διατάξεις αλλά και από τις θεμελιώδεις αρχές και τις αξίες της Ευρωπαϊκής και της Διεθνούς Νομιμότητας, επιβάλλει την σχετική απόφαση να την λάβει αρμόδιο Δικαστικό Forum, με βάση το σύνολο του εφαρμοζόμενου εν προκειμένω Διεθνούς Δικαίου. Η θέση αυτή είναι <b>κυριολεκτικώς εθνική</b> και, κατά συνέπεια, <b>αδιαπραγμάτευτη</b>. Πολλώ μάλλον όταν την θέση αυτή ενισχύει, πλέον, καταλυτικώς η πρόσφατη γνωμοδότηση (2019) της Ομοσπονδιακής Υπηρεσίας Εμπειρογνωμόνων του Γερμανικού Κοινοβουλίου (Bundestag), η οποία αφενός αναγνωρίζει ότι δεν τίθεται ζήτημα παραίτησης ή παραγραφής των αξιώσεων αυτών και, αφετέρου, προτρέπει, "expressis verbis", την γερμανική πλευρά <b>ν' αποδεχθεί την προσφυγή Ελλάδας και Γερμανίας</b> στο αρμόδιο Διεθνές Δικαστήριο της Χάγης».</p>
      <p>Ενώ συμπλήρωσε: «Και κατά τούτο, μόνο προβληματισμό προκαλεί η από 18.10.2019 απόρριψη της από τον Ιούνιο του ίδιου έτους πλήρως τεκμηριωμένης ρηματικής διακοίνωσης της Ελλάδας, αναφορικά με την <b>προοπτική προσφυγής</b> σε αρμόδιο δικαιοδοτικό Forum, για την οριστική επίλυση της σχετικής διαφοράς ως προς τις αξιώσεις της Ελλάδας για το κατοχικό δάνειο και τις γερμανικές αποζημιώσεις. Έχω χρέος να τονίσω ότι <b>η προαναφερόμενη άρνηση της γερμανικής κυβέρνησης</b>, αγνοώντας όλα τα κατά τ΄ ανωτέρω, πλήρως τεκμηριωμένα, νομικά επιχειρήματα, <b>εμφανίζεται παντελώς αναιτιολόγητη</b>, δοθέντος ότι έρχεται σε αντίθεση και προς την Ευρωπαϊκή και την Διεθνή Νομιμότητα. Διευκρινίζω, ότι η Ελλάδα δεν αποδέχεται την άρνηση αυτή, πράγμα που σημαίνει ότι θα επανέλθει εν προκειμένω, δίνοντας ακόμη μεγαλύτερη έκταση και έμφαση στα νομικά και -τεκμηριωμένα επιχειρήματά της».</p>
      <h3>«Ποτέ ξανά ναζιστική θηριωδία»</h3>
      <p>Ο Πρόεδρος της Δημοκρατίας κατά την αντιφώνηση του έκανε, επίσης, <b>αναφορές στην ιστορική πορεία των Τζουμέρκων</b> από την περίοδο της προετοιμασίας για την Εθνεγερσία του 1821 έως στα δραματικά γεγονότα της 26ης και 27ης Οκτωβρίου 1943.</p>
      <p>Το μήνυμα, «<b>ποτέ ξανά ναζιστική θηριωδία</b>», έστειλε από το χωριό Καταρράκτης, ενώ παράλληλα τόνισε, πως για λόγους δικαιοσύνης, η Ελλάδα θα συνεχίσει να εγείρει τις νόμιμες αξιώσεις για το <a href="https://www.cnn.gr/eidhseis/tag/3025/katoxiko-daneio"><b>κατοχικό δάνειο</b></a> και τις εν γένει <b>αποζημιώσεις της εποχής της ναζιστικής κατοχής</b>, ως την τελική δικαίωση.</p>
      <p>Ο Πρόεδρος της Δημοκρατίας, ο οποίος τιμά με την παρουσία του, τις εκδηλώσεις μνήμης των θυμάτων της ναζιστικής θηριωδίας τον Οκτώβριο του 1943, μετά την κατάθεση στεφάνου στο Μνημείο των Εκτελεσθέντων Καταρρακτινών δήλωσε:</p>
      <blockquote>«Τιμούμε σήμερα την Ιερή Μνήμη των τραγικών Θυμάτων της ναζιστικής θηριωδίας στο Μαρτυρικό Χωριό του Καταρράκτη, εκείνο τον σκληρό Οκτώβριο του 1943. Και δεσμευόμαστε, τιμώντας και με τον τρόπο αυτόν την Θυσία τους, ότι εμείς, οι Έλληνες, θ΄ αγωνιζόμαστε πάντα, και μόνοι αλλά και ως μέλη της Διεθνούς Κοινότητας και της Μεγάλης Ευρωπαϊκής μας Οικογένειας, της Ευρωπαϊκής Ένωσης, για να μην συμβεί, ποτέ ξανά, παρόμοια θηριωδία, η οποία πλήττει βάναυσα τον Άνθρωπο και τον Πολιτισμό μας» ανέφερε ο κ. Παυλόπουλος.</blockquote>
      <p>Ενώ συμπλήρωσε πως: «Είναι δε ακριβώς το <b>χρέος μας</b> έναντι των τραγικών Θυμάτων της ναζιστικής θηριωδίας το οποίο, μακριά από κάθε έννοια αντεκδίκησης και αποκλειστικώς και μόνο για λόγους Δικαιοσύνης, μας υποχρεώνει να εγείρουμε, ως την τελική δικαίωση, τις νόμιμες αξιώσεις μας για το κατοχικό δάνειο και τις εν γένει αποζημιώσεις της εποχής της ναζιστικής κατοχής. Όπως έχω επανειλημμένως τονίσει, οι ως άνω αξιώσεις μας, για τις οποίες <b>ουδένα ζήτημα παραίτησης ή παραγραφής</b> <b>τίθεται</b>, είναι πάντοτε νομικώς ενεργές και δικαστικώς επιδιώξιμες. Και ο κοινός μας Ευρωπαϊκός Νομικός Πολιτισμός επιβάλλει την σχετική απόφαση να την λάβει αρμόδιο Δικαστικό Forum, με βάση το σύνολο του εφαρμοζόμενου εν προκειμένω Διεθνούς Δικαίου, όπως άλλωστε αποφάνθηκε προσφάτως και η Ομοσπονδιακή Υπηρεσία Εμπειρογνωμόνων του Γερμανικού Κοινοβουλίου (Bundestag). Κατά τούτο δε, η από 18.10.2019 απόρριψη της πλήρως τεκμηριωμένης ρηματικής διακοίνωσης της Ελλάδας από την πλευρά της Γερμανικής Κυβέρνησης εμφανίζεται παντελώς αναιτιολόγητη. Υπό τα δεδομένα αυτά η Ελλάδα δεν αποδέχεται την ως άνω άρνηση και θα επανέλθει στο δίκαιο αίτημά της, επικαιροποιώντας και ενισχύοντας τα επιχειρήματά της. Αιωνία η Μνήμη των τραγικών Θυμάτων της ναζιστικής θηριωδίας στο Μαρτυρικό Χωριό του Καταρράκτη».</p>
      <p>Να σημειωθεί πως ο κ. Παυλόπουλος ήταν εκείνος που τον Ιούνιο του 2017 <b>υπέγραψε το Προεδρικό Διάταγμα</b> για την αναγνώριση του Καταρράκτη ως <b>Μαρτυρικό Χωριό</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/195636/paylopoylos-se-toyrkia-aoz-kyproy-kai-elladas-einai-kai-aoz-tis-e-e">Παυλόπουλος σε Τουρκία: ΑΟΖ Κύπρου και Ελλάδας είναι και ΑΟΖ της Ε.Ε.</a>
        </li>
        <li>
          <a href="https://www.cnn.gr/news/politiki/story/195576/paylopoylos-na-katadikastei-i-epemvasi-tis-toyrkias-stin-syria-kai-i-proklitikotita-tis-stin-aoz">Παυλόπουλος: Να καταδικαστεί η επέμβαση της Τουρκίας στην Συρία και η προκλητικότητά της στην ΑΟΖ</a>
        </li>
        <li>
          <a href="https://www.cnn.gr/news/politiki/story/195496/paylopoylos-h-ellada-stirizei-emprakta-tin-eyropaiki-prooptiki-tis-servias">Παυλόπουλος: Η Ελλάδα στηρίζει έμπρακτα την ευρωπαϊκή προοπτική της Σερβίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/649/prokopis-paylopoylos">ΠΡΟΚΟΠΗΣ ΠΑΥΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/23669/ekdhlwseis-mnhmhs">ΕΚΔΗΛΩΣΕΙΣ ΜΝΗΜΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/02/195989/snapshot/2742769.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/01/195947/snapshot/2338078.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195988/snapshot/AP_865102844926.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/195994/snapshot/gallery_d57732812e9b87e8e0a808e1b757617f.jpg"/>
      </figure>
    </article>
  </body>
</html>