<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/ispanya-da-toplu-tecavuze-cinsel-istismar-indirimi-protestolara-neden-oldu"/>
    <meta property="og:site_name" content="euronews"/>
    <meta property="article:published_time" content="2019-11-02T13:45:23+00:00"/>
    <meta property="og:title" content="İspanya'da 'toplu tecavüze' cinsel istismar indirimi protesto edildi"/>
    <meta property="og:description" content="İspanya'da 14 yaşında bir kızla rızası olmadan toplu şekilde cinsel ilişkiye girdiği gerekçesiyle yargılanan beş kişinin, &quot;tecavüz&quot; yerine &quot;cinsel istismar&quot; suçundan hüküm giymesi ülke çapında protestolara neden oldu."/>
  </head>
  <body>
    <article>
      <h1>İspanya'da 'toplu tecavüze' cinsel istismar indirimi protesto edildi</h1>
      <address><time datetime="2019-11-02T13:45:23+00:00">02 Nov 2019, 13:45</time> by <a rel="author">Kerem Congar</a></address>
      <p>İspanya'da 14 yaşında bir kızla rızası olmadan toplu şekilde cinsel ilişkiye girdiği gerekçesiyle yargılanan beş kişinin, "tecavüz" yerine "cinsel istismar" suçundan hüküm giymesi ülke çapında protestolara neden oldu.</p>
      <p>Barcelona'da geçtiğimiz perşembe günü görülen dava sonunda sanıklara 10 ila 12 yıl hapis cezası veren mahkeme olayı tecavüz kapsamına alsaydı, zanlılar 22 yıla varan hapis cezalarına çarptırılacaklardı.</p>
      <p>Kararın verilmesinden bir gün sonra Madrid'deki Yargıtay binasının önünde toplanan toplanan kadın hakları örgütleri ve hukukçular İspanya'daki yasaların değişmesi gerektiğini belirterek mahkemenin kararını protesto etti. Gösterilere katılan grup sloganlar eşliğinde tarafların rızası olmadan gerçekleşen her türlü cinsel ilişkinin "tecavüz" kabul edilmesi gerektiğini söyledi.</p>
      <p>Konuyla ilgili sosyal medya hesabından düşüncelerini paylaşan <a href="https://tr.euronews.com/2018/06/25/barselona-turist-degil-multeci-istiyor">Barcelona</a> Belediye Başkanı Ada Colau, kararın 'acımasızca' olduğunu belirterek bu durumun ataerkil yargı sistemininden kaynaklandığını dile getirdi. Colau, "Ben yargıç değilim ve bu zanlıların kaç yıl hapis cezası almaları gerektiğini de bilmiyorum. Ancak bildiğim tek şey var ki, bu olay bir "istismar" değil "tecavüzdür." dedi.</p>
      <figure>
        <iframe data-src="https://twitter.com/euronewses/status/1189892857106178048" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mahkeme heyeti kararını açıklarken, toplu tecavüze uğradığı belirtilen 14 yaşındaki kızın olay esnasında alkol ve uyuşturucunun etkisinde olduğunu, şüphelilerin kızla cinsel ilişkiye girdikleri tespit edilse de olayda şiddet kullanılmadığını, bu nedenle de 'tecavüz' olarak sınıflandırılamayacağını söyledi. Yargıçlar ayrıca sanıkların, kurban kıza 12 bin euro maddi tazminat ödenmesine karar verdi.</p>
      <p>2016 Ekim'inde Barcelona'nın kuzeyinde bulunan Manresa şehrinde yaşanan olayda erkek zanlılar tecavüz suçlamalarını reddetmiş, ifadelerinde "bir parti sonrası ergen bir kızla cinsel ilişkiye girdiklerini" söylemişti.</p>
      <p><a href="https://tr.euronews.com/2019/10/31/kucuk-yastaki-kizlarinin-cinsel-icerikli-goruntulerini-cekip-satan-isvecli-kadina-hapis">İspanyol</a> yasalarına göre, bir olayın 'tecavüz' ya da <a href="https://tr.euronews.com/2019/10/15/tunusta-okulun-onunde-masturbasyon-yapan-milletvekili-hakkinda-sorusturma-baslatildi">'cinsel saldırı'</a> olarak tanımlanabilmesi için fiziksel şiddet uygulandığının kanıtlanması gerekiyor. Benzer bir mahkeme kararı bu yılın ilk aylarında İspanya Yüksek Mahkemesi tarafından bozulmuştu. Kararın temyize götürülmesi bekleniyor.</p>
      <figure>
        <iframe data-src="https://twitter.com/euronewses/status/1190582388860043264" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Benzer bir olayda sanıklar 9 yıl hapis cezası aldı İspanya karıştı</h3>
      <p>İspanya’da 2016'da Pamplona'daki Boğa Güreşi Festivali sırasında 18 yaşında bir kadına tecavüz etmekle suçlanan zanlıların cinsel istismardan suçlu bulunması ‘tecavüz’ yasası tartışmalarını yeniden gündeme getirmiş, ülke genelinde büyük protestolara neden olmuştu.</p>
      <p>Olay sonrası İspanya hükümeti ve Eşitlik Bakanı Yardımcısı Carmen Calvo, cinsel suçlar için ceza kanununda yeni bir değişiklik önererek "Eğer bir kadın açıkça evet demezse geriye kalan her türlü girişim tecavüz kapsamına alınmalı" demişti.</p>
      <h3>İspanyollar İsveç'teki "tecavüz yasasının" kabul edilmesini istiyor</h3>
      <p>Avrupa Birliği ülkelerinden İsveç’te 1 Temmuz 2018’den itibaren yürürlüğe giren yasayla, ‘tarafların rızası olmadan gerçekleşen her türlü cinsel ilişki ‘tecavüz’ kapsamında sayılıyor. Pamplona’da yaşanan bu olayda genç bir kıza tecavüz etmekle suçlanan beş zanlı cinsel taciz suçundan 9 yıl hapis cezasına çarptırılmıştı.</p>
      <ul>
        <li>
          <b>
            <a href="https://tr.euronews.com/2018/04/29/ispanya-da-tecavuze-indirimli-ceza-ofkesi-dinmiyor">İspanya'da 'tecavüze indirimli ceza' öfkesi dinmiyor</a>
          </b>
        </li>
        <li>
          <b>
            <a href="https://tr.euronews.com/2019/09/17/abd-de-her-16-kadindan-biri-ilk-cinsel-deneyimini-rizasi-disinda-yasiyor">ABD'de her 16 kadından biri ilk cinsel deneyimini rızası dışında yaşıyor</a>
          </b>
        </li>
        <li>
          <a href="https://tr.euronews.com/2019/09/21/avrupa-ulkelerinde-cinsel-rust-yasi-kac">
            <b>Avrupa ülkelerinde cinsel rüşt yaşı kaç?</b>
          </a>
        </li>
      </ul>
    </article>
  </body>
</html>