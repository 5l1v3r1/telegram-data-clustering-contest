<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/02/harmanpreet-kaur-takes-one-handed-stunner.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T13:45:00+00:00"/>
    <meta property="og:title" content="ബൗണ്ടറി ലൈനിലെ ‘പറക്കും കൗർ’; സ്റ്റോക്സും തോൽക്കും, ഈ ക്യാച്ചിനു മുന്നിൽ"/>
    <meta property="og:description" content="നോർത്ത് സൗണ്ട് (വെസ്റ്റിൻഡീസ്)∙ ക്രിക്കറ്റ് ഫീൽഡിലെ വൈവിധ്യമാർന്ന പലതരം ക്യാച്ചുകൾ നാം കണ്ടിട്ടുണ്ട്. പറന്നും കിടന്നും ചെരിഞ്ഞും ഉയർന്നുമെല്ലാം വിവിധ.Indian Women Cricket. Harmanpreet Kaur. Sports. Cricket. Cartch. Sports News. Manorama News. Manorama Online. Latest News. Malayalam News.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ബൗണ്ടറി ലൈനിലെ ‘പറക്കും കൗർ’; സ്റ്റോക്സും തോൽക്കും, ഈ ക്യാച്ചിനു മുന്നിൽ</h1>
      <address><time datetime="2019-11-02T13:45:00+00:00">02 Nov 2019, 13:45</time> by <a rel="author">മനോരമ ലേഖകൻ</a></address>
      <p>നോർത്ത് സൗണ്ട് (വെസ്റ്റിൻഡീസ്)∙ ക്രിക്കറ്റ് ഫീൽഡിലെ വൈവിധ്യമാർന്ന പലതരം ക്യാച്ചുകൾ നാം കണ്ടിട്ടുണ്ട്. പറന്നും കിടന്നും ചെരിഞ്ഞും ഉയർന്നുമെല്ലാം വിവിധ താരങ്ങൾ നേടിയ ക്യാച്ചുകൾ എത്രയോ തവണ ആരാധകരെ ആവേശത്തിലാഴ്ത്തിയിരിക്കുന്നു. ഇംഗ്ലണ്ടിന്റെ ബെൻ സ്റ്റോക്സ്, ഓസ്ട്രേലിയയുടെ ഗ്ലെൻ മാക്സ്‌വെൽ, ഇന്ത്യയുടെ രവീന്ദ്ര ജഡേജ തുടങ്ങിയവരെല്ലാം ഇത്തരം അവിശ്വസനീയ ക്യാച്ചുകളിലൂടെ ആരാധകരെ കയ്യിലെടുത്തവരാണ്.</p>
      <figure>
        <iframe data-src="https://twitter.com/WisdenCricket/status/1190419270087446528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പുരുഷ ക്രിക്കറ്റിൽ ഇത്തരം അവിശ്വസനീയ ക്യാച്ചുകൾ സാധാരണമാണെങ്കിലും വനിതാ ക്രിക്കറ്റിലും അത്തരമൊന്ന് സംഭവിച്ചാലോ? അതും ഒരു ഇന്ത്യൻ താരം വക? ഉവ്വ്, അത്തരമൊരു ക്യാച്ചിന് വേദിയായിരിക്കുകയാണ് ഇന്ത്യ–വെസ്റ്റിൻഡീസ് ഏകദിന പരമ്പരയിലെ ആദ്യ മത്സരം. വിൻഡീസിലെ നോർത്ത് സൗണ്ടിൽ നടന്ന ആവേശപ്പോരാട്ടത്തിൽ ഇന്ത്യ ഒരു റണ്ണിനു തോറ്റെങ്കിലും ഹർമൻപ്രീത് കൗറിന്റെ ആ മിന്നും ക്യാച്ച് ആരാധക ഹൃദയം കീഴടക്കി.</p>
      <p>സെഞ്ചുറിക്കരികെ നിൽക്കെ പന്ത് നിലംതൊടാതെ ഗാലറിയിലെത്തിക്കാനുള്ള വിൻഡീസ് ക്യാപ്റ്റൻ സ്റ്റെഫാനി ടെയ്‌ലറിന്റെ ശ്രമമാണ് ബൗണ്ടറിക്കരികെ ‘പറക്കും കൗറി’ന്റെ കൈകളിൽ അവസാനിച്ചത്. 91 പന്തിൽ എട്ടു ഫോറും രണ്ടു സിക്സും സഹിതം 94 റൺസെടുത്തു നിൽക്കെയാണ് ടെയ്‌ലർ ഏക്താ ബിഷ്തിനെ സിക്സറിനു പറത്താനുള്ള സാഹസത്തിനു മുതിർന്നത്. അൽപം മുന്നോട്ടുകയറി ടെയ്‌ലർ പന്തു നന്നായി കണക്ട് ചെയ്തെങ്കിലും അത്ര ശക്തി കിട്ടിയില്ല. പക്ഷേ വേലി കടക്കാനുള്ള കരുത്തുണ്ടായിരുന്നു താനും.</p>
      <figure>
        <iframe data-src="https://twitter.com/rajnatuu/status/1190385328256770048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പക്ഷേ സംഭവിച്ചത് മറ്റൊന്നാണ്. ടെയ്‌ലറിന്റെ പന്തു വരുമ്പോൾ അൽപം മുന്നോട്ടുകയറിനിന്നിരുന്ന ഹർമൻപ്രീത് കൗർ, അവസാന നിമിഷം ക്യാച്ചിനായി ഉയർന്നുചാടി. ടെയ്‌ലറിനെയും വെസ്റ്റിൻഡീസിന് ആരാധകരെയും ഞെട്ടിച്ച് പന്ത് കൗറിന്റെ ഇടംകയ്യിൽ ഭദ്രം. അർഹിച്ച സെഞ്ചുറിക്കരികെ ടെയ്‌ലർ പുറത്ത്!</p>
      <p>ഒടുവിൽ നിശ്ചിത 50 ഓവറിൽ ഏഴു വിക്കറ്റ് നഷ്ടത്തിൽ 225 റൺസാണ് വിൻഡീസ് നേടിയത്. 226 റൺസ് വിജയലക്ഷ്യവുമായി ഇറങ്ങിയ ഇന്ത്യയ്ക്ക് ഓപ്പണർമാരായ പ്രിയ പൂനിയയും (107 പന്തിൽ 75), ജമീമ റോഡ്രിഗസും ചേർന്ന് (67 പന്തിൽ 41) മികച്ച തുടക്കം സമ്മാനിച്ചെങ്കിലും മധ്യനിര കൈവിട്ടതോടെ മത്സരവും കൈവിട്ടു. അവസാന ഓവറിൽ അനീസാ മുഹമ്മദ് എറഇഞ്ഞ അവസാന ഓവറിൽ രണ്ടു വിക്കറ്റ് നഷ്ടപ്പെടുത്തിയാണ് ഇന്ത്യ തോൽവി വഴങ്ങിയത്.</p>
    </article>
  </body>
</html>