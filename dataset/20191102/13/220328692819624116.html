<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/reaktsiite-u-nas-sled-skandalnoto-izkazvane-na-makron-405643.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T13:45:00+00:00"/>
    <meta property="og:title" content="Реакциите у нас след скандалните думи на Макрон"/>
    <meta property="og:description" content="Според Каракачанов изявлението на Макрон е недопустимо и обидно"/>
  </head>
  <body>
    <article>
      <h1>Реакциите у нас след скандалните думи на Макрон</h1>
      <address>
        <time datetime="2019-11-02T13:45:00+00:00">02 Nov 2019, 13:45</time>
      </address>
      <p>Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство.</p>
      <p>Френският посланик у нас г-жа Флоранс Робин бе извикана в понеделник в МВнР за обяснения, съобщиха от МВнР. Това се налага след думите на френския президент Еманюел Макрон относно „украинските и българските банди”.</p>
      <p>“Предпочитам легалните мигранти от Гвинея и Кот д'Ивоар пред нелегалните украински или български банди”, казва френският президент в интервю за крайнодясното списание “Вальор актюел”.</p>
      <p>Макрон подчертава още, че ще хвърли цялата си енергия срещу създаването на паралелни общества и срещу нелегалната миграция. Украинското министерство на външните работи също извика френския посланик. Интервюто с Макрон предизвика остра реакция и сред цялата журналистическа гилдия във Франция. Авторитетният седмичник "L'observateur" подчертава, че "за първи път президент на Франция дава интервю за крайно дясна медия".</p>
      <p>Списание "Marianne" се възмущава от нескопосаните обяснения на администрацията на Макрон за скандалното интервю. "С това си интервю Макрон заяви рязко към крайната десница", пише от своя страна вестник "Liberation". Остри коментари има и във вестниците Le Parisien и Le Figaro.</p>
      <p>Правителствени източници защитават интервюто пред крайнодясното списание с аргумента, че трябвало да се разговаря с всички французи през всички медии.</p>
      <p>Дебатът във Франция за миграцията и исляма се поднови заради разгорелия се отново спор около носенето на забрадките като религиозен символ.</p>
      <p>У нас вицепремиерът и министър на отбраната Красимир Каракачанов също коментира казуса във Facebook профила си - по думите му това е поредната проява на политическа арогантност и високомерие, демонстрирани от един от настоящите лидери на някогашната Антанта.</p>
      <p>Според Каракачанов заявлението на на Макрон е недопустимо и обидно. Вицепремиерът настоява Външното ни министерство да реагира.</p>
      <p> </p>
    </article>
  </body>
</html>