<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/famiglia-sterminata-ndash-terribile-incidente-stradale-notte-217926.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-02T13:45:07+00:00"/>
    <meta property="og:title" content="Una famiglia sterminata – terribile incidente stradale nella notte sull’autostrada a13..."/>
    <meta property="og:description" content="UNA FAMIGLIA STERMINATA – TERRIBILE INCIDENTE STRADALE NELLA NOTTE SULL’AUTOSTRADA A13 BOLOGNA-PADOVA - UN 32ENNE, LA MOGLIE DI 29 ANNI E LA FIGLIA DI CINQUE MESI SONO MORTI NELLO SCHIANTO DEL LORO FURGONE: IL MEZZO È STATO TAMPONATO DA UN'UTILITARIA E SI È RIBALTATO IN MEZZO ALLA CARREGGIATA DOVE È STATO TRAVOLTO DA UN PULLMAN – ALTRE QUATTRO PERSONE SONO RIMASTE FERITE…"/>
  </head>
  <body>
    <article>
      <h1>Una famiglia sterminata – terribile incidente stradale nella notte sull’autostrada a13...</h1>
      <address>
        <time datetime="2019-11-02T13:45:07+00:00">02 Nov 2019, 13:45</time>
      </address>
      <p>
        <b>UNA FAMIGLIA STERMINATA – TERRIBILE INCIDENTE STRADALE NELLA NOTTE SULL’AUTOSTRADA A13 BOLOGNA-PADOVA - UN 32ENNE, LA MOGLIE DI 29 ANNI E LA FIGLIA DI CINQUE MESI SONO MORTI NELLO SCHIANTO DEL LORO FURGONE: IL MEZZO È STATO TAMPONATO DA UN'UTILITARIA E SI È RIBALTATO IN MEZZO ALLA CARREGGIATA DOVE È STATO TRAVOLTO DA UN PULLMAN – ALTRE QUATTRO PERSONE SONO RIMASTE FERITE…</b>
      </p>
      <hr/>
      <p><b>Da</b> <a href="http://www.leggo.it/">"www.leggo.it"</a></p>
      <figure>
        <a href="https://www.dagospia.com/mediagallery/Dago_fotogallery-254351/1232642.htm">
          <img src="https://cdn-static.dagospia.com/img/foto/11-2019/daniele-minati-e-anna-pieropan-1-1232642.jpg"/>
        </a>
        <figcaption>daniele minati e anna pieropan 1</figcaption>
      </figure>
      <p>Una famiglia sterminata in un terribile incidente stradale nella notte sull'autostrada A13 Bologna-Padova, nel tratto tra Bologna Interporto e Altedo in direzione Padova: tre persone sono morte e altre 4 sono rimaste ferite. Le vittime sono padre, madre e la figlia di cinque mesi. Era una famiglia della provincia di Vicenza - i genitori di 32 e 29 anni con la neonata - che viaggiava su un camper e stava probabilmente tornando verso casa.</p>
      <p>I due giovani rimasti uccisi si chiamavano Daniele Minati e Anna Pieropan, 32 e 29 anni. Con loro ha perso la vita la figlioletta Diletta Minati, nata lo scorso 31 maggio. La coppia è morta sul colpo dopo l'impatto con il pullman, che ha praticamente distrutto il loro mezzo. Il personale sanitario del 118 ha tentato a lungo, invano, di rianimare la neonata. La famiglia era su un vecchio furgone Fiat Ducato adibito a camper e stava probabilmente facendo ritorno a casa, a Schio nel Vicentino.</p>
      <figure>
        <a href="https://www.dagospia.com/mediagallery/Dago_fotogallery-254351/1232645.htm">
          <img src="https://cdn-static.dagospia.com/img/foto/11-2019/incidente-sull-autostrada-a13-2-1232645.jpg"/>
        </a>
        <figcaption>incidente sull'autostrada a13 2</figcaption>
      </figure>
      <p>Il mezzo è stato tamponato da un'utilitaria e, dopo aver urtato il newjersey, si è ribaltato in mezzo alla carreggiata dove è stato nuovamente tamponato da un pullman che stava sopraggiungendo. L'incidente pare sia avvenuto all'altezza di Saletto di Bentivoglio. A bordo del bus rimasto coinvolto nel grave incidente viaggiava una comitiva di una cinquantina di ragazzi di Pordenone, tra i quali alcuni minorenni, che stava rientrando da una gita al Lucca Comics.</p>
      <figure>
        <a href="https://www.dagospia.com/mediagallery/Dago_fotogallery-254351/1232643.htm">
          <img src="https://cdn-static.dagospia.com/img/foto/11-2019/daniele-minati-e-anna-pieropan-2-1232643.jpg"/>
        </a>
        <figcaption>daniele minati e anna pieropan 2</figcaption>
      </figure>
      <p>Sono intervenuti soccorsi, le pattuglie della Polizia stradale e il personale della Direzione 3ø Tronco di Bologna di Autostrade per l'Italia. Questa mattina il traffico circola regolarmente su entrambe le corsie disponibili.</p>
      <p>
        <b>INDAGATI GLI AUTISTI DEI MEZZI CHE HANNO TAMPONATO</b>
      </p>
      <p>Sono indagati per omicidio stradale i conducenti dei due veicoli che hanno tamponato il camper a bordo del quale viaggiava la famiglia rimasta uccisa nell'incidente avvenuto sulla A13.</p>
      <figure>
        <a href="https://www.dagospia.com/mediagallery/Dago_fotogallery-254351/1232644.htm">
          <img src="https://cdn-static.dagospia.com/img/foto/11-2019/incidente-sull-autostrada-a13-1-1232644.jpg"/>
        </a>
        <figcaption>incidente sull'autostrada a13 1</figcaption>
      </figure>
      <p>Alla guida dell'utilitaria, una Ford Fiesta, un 19enne di Napoli neopatentato (ha conseguito la patente a maggio), mentre il conducente del pullman è un 53enne originario dell'ex Jugoslavia, residente in Italia. A entrambi la Polstrada di Altedo che ha eseguito i rilievi ha cautelativamente ritirato la patente. I due sono tra i feriti dell'incidente, nessuno in gravi condizioni, e in ospedale sono stati sottoposti ai test per accertare l'eventuale assunzione di alcol o droga.</p>
      <figure>
        <a href="https://www.dagospia.com/mediagallery/Dago_fotogallery-254351/1232647.htm">
          <img src="https://cdn-static.dagospia.com/img/foto/11-2019/incidente-sull-autostrada-a13-4-1232647.jpg"/>
        </a>
        <figcaption>incidente sull'autostrada a13 4</figcaption>
      </figure>
      <p>Secondo una prima ricostruzione, l'incidente sarebbe stato innescato dal conducente della Fiesta che, per motivi da chiarire, ha tamponato il Fiat Ducato adibito a camper che lo precedeva. L'utilitaria è finita fuori strada, mentre il Ducato dopo una sbandata e l'urto contro il newjersey si è capovolto in mezzo alla carreggiata ed è stato preso in pieno dal pullman.</p>
      <figure>
        <a href="https://www.dagospia.com/mediagallery/Dago_fotogallery-254351/1232648.htm">
          <img src="https://cdn-static.dagospia.com/img/foto/11-2019/incidente-sull-autostrada-a13-5-1232648.jpg"/>
        </a>
        <figcaption>incidente sull'autostrada a13 5</figcaption>
      </figure>
    </article>
  </body>
</html>