<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre_0_2336766507.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T13:29:56+00:00"/>
    <meta property="og:title" content="La Junta Electoral rebutja la petició de JxCat d'ajornar la visita del rei"/>
    <meta property="og:description" content="Respon que la demanda no té &quot;fonament&quot; i que el monarca fa un acte &quot;institucional&quot; i &quot;neutral&quot;"/>
  </head>
  <body>
    <article>
      <h1>La Junta Electoral rebutja la petició de JxCat d'ajornar la visita del rei</h1>
      <h2>Respon que la demanda no té "fonament" i que el monarca fa un acte "institucional" i "neutral"</h2>
      <address>
        <time datetime="2019-11-02T13:29:56+00:00">02 Nov 2019, 13:29</time>
      </address>
      <p><a href="https://www.ara.cat/politica/eleccions-generals-2019-10-novembre-jxcat-recurs-junta-electoral-rei-visita-barcelona_0_2336166467.html">Primera demanda de JxCat i ERC a la Junta Electoral</a> en campanya i primera resposta de rebuig per part de l'ens que vetlla per la neutralitat de la campanya. Aquest dissabte, la Junta Electoral Provincial de Barcelona ha denegat la petició de JxCat d'ajornar la visita del rei Felip VI a Barcelona de dilluns, en motiu del lliurement dels premis Fundació Princesa de Girona. En una resolució remesa a la formació política, la Junta afirma que l'escrit de JxCat no té "fonament constitucional" i defensa el paper de caràcter "institucional" del cap de l'Estat. </p>
      <p>Així, negant que sigui una visita "electoralista" com deia el partit de Carles Puigdemont, la Junta Electoral es referma en la "neutralitat" que representa Felip VI. "Manca de fonament legal i constitucional la pretensió dels sol·licitants que es limiti el discurs que correspon realitzar al cap de l'Estat", diu l'escrit, i segueix dient que el rei "no té cap adscripció política".</p>
      <p>
        <a href="https://www.ara.cat/politica/eleccions-generals-2019-10-novembre-jxcat-recurs-junta-electoral-rei-visita-barcelona_0_2336166467.html">JxCat i ERC presenten un recurs a la Junta Electoral perquè el rei ajorni la visita a Barcelona</a>
      </p>
      <p>Des de Girona, en declaracions als mitjans de comunicació, la cap de llista de JxCat, Laura Borràs, ha contestat a la Junta. "Una vegada més s'insisteix que el cap de l'Estat és neutral, malgrat que el 3 d'octubre va fer el discurs de l'<i> A por ellos</i>", ha dit, a més de mantenir que la visita s'utilitzarà per "fins partidistes" per part de les formacions constitucionalistes.</p>
      <blockquote>Borràs: "Una vegada més s'insisteix que el cap de l'Estat és neutral, malgrat que el 3 d'octubre va fer el discurs de l'<i> A por ellos</i>"</blockquote>
      <p>JxCat va presentar un text ahir davant l'ens provincial en què rebutjava la neutralitat de Felip VI precisament per aquest motiu. "[El 2017] Va abandonar la neutralitat política que fins aquell moment, almenys públicament, havia mantingut per posicionar-se clarament en contra dels postulats i les posicions de les formacions independentistes", deia l'escrit.</p>
      <p>Un cop denegada la petició, Borràs no ha aclarit, però, si participarà en les protestes que organitzin els CDR contra el rei. Tot i això, fonts de JxCat van assegurar a l'inici de campanya que adaptaran els mítings i els actes electorals a les convocatòries de concentracions que es vagin succeint. "Aquesta no és una campanya normal", insistien les mateixes fonts aquest dissabte.</p>
    </article>
  </body>
</html>