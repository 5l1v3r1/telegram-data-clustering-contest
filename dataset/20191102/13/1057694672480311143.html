<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2016839/vroutsis-apolita-diasfalismeni-i-dimosia-kinoniki-asfalisi.html"/>
    <meta property="og:site_name" content="News.gr"/>
    <meta property="article:published_time" content="2019-11-02T13:53:13+00:00"/>
    <meta property="og:title" content="Βρούτσης: Απόλυτα διασφαλισμένη η δημόσια κοινωνική ασφάλιση"/>
    <meta property="og:description" content="«Οι πολίτες θα γνωρίζουν τι συντάξεις θα παίρνουν»"/>
  </head>
  <body>
    <article>
      <h1>Βρούτσης: Απόλυτα διασφαλισμένη η δημόσια κοινωνική ασφάλιση</h1>
      <address>
        <time datetime="2019-11-02T13:53:13+00:00">02 Nov 2019, 13:53</time>
      </address>
      <h3>«Οι πολίτες θα γνωρίζουν τι συντάξεις θα παίρνουν»</h3>
      <p>Σίγουρος ότι «η δημόσια κοινωνική ασφάλιση είναι απόλυτα διασφαλισμένη» εμφανίστηκε ο υπουργός Εργασίας και Κοινωνικών Υποθέσεων, <b><a href="https://www.news.gr/tag/giannhs-vroytshs">Γιάννης Βρούτσης.</a></b></p>
      <p>Σε συνέντευξη στον ΣΚΑΪ, ο κ. Βρούτσης δήλωσε ότι το νέο ασφαλιστικό, το οποίο θα νομοθετηθεί, στις αρχές του 2020, όχι μόνο θα είναι καλύτερο, αλλά θα είναι και πιο ελκυστικό. «Όλοι θα αισθάνονται την ανάγκη να αποταμιεύουν πόρους στο ασφαλιστικό, για να λάβουν μία αξιοπρεπή σύνταξη. Πλέον, οι πολίτες θα γνωρίζουν τι συντάξεις θα παίρνουν μέσα από υποδείγματα και θα ξέρουν ότι το ασφαλιστικό είναι ένας εγγυημένος κουμπαράς κάτω από την κρατική πρόνοια. Η αγωνία που διαμορφώθηκε τα τελευταία 10 χρόνια ότι το ασφαλιστικό διαλύεται ανήκει στο παρελθόν. Το ασφαλιστικό είναι απόλυτα διασφαλισμένο» επανέλαβε ο αρμόδιος υπουργός.</p>
      <p>Παράλληλα, ο κ. Βρούτσης σημείωσε ότι οι επικουρικές συντάξεις θα αυξηθούν, τονίζοντας ότι, όσες έχουν περικοπεί, θα αυξηθούν. Υπογράμμισε δε ότι αυξήσεις θα γίνουν και στις κύριες συντάξεις οι οποίες έχουν μικρό βαθμό ανταποδοτικότητας, ενώ ξεκαθάρισε ότι τα εφάπαξ διατηρούνται.</p>
      <p>Μεταξύ άλλων, ο υπουργός Εργασίας και Κοινωνικών Υποθέσεων διευκρίνισε ότι δεν θίγεται τίποτα από τα προνοιακά επιδόματα, επισημαίνοντας ότι όλοι οι πόροι είναι διασφαλισμένοι.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2006482/afxisis-stis-sintaxis-miosi-tis-forologias-apo-1i-ianouariou-2020.html"/>
        <a href="https://www.news.gr/politikh/article/2001395/kavgas-vroutsi-tzanakopoulou-gia-ekkremis-sintaxis-ke-avgi.html"/>
        <a href="https://www.news.gr/oikonomia/article/2000735/tis-vasikes-epidioxis-tou-neou-asfalistikou-plesiou-anelise-o-mitarakis.html"/>
      </related>
    </article>
  </body>
</html>