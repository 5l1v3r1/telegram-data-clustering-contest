<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-fc-va-in-scena-la-stracittadina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-02T13:43:22+00:00"/>
    <meta property="og:title" content="Messina – Fc, va in scena la stracittadina"/>
    <meta property="og:description" content="Le due squadre separate da 3 punti in classifica. In casa Acr out Bruno, Marfella, Nardelli e Coralli, torna Sampietro. In casa Fc forfait dell’ultimo minuto per il terzino Gioria, out Melillo, Bonasera e Santapaola. Squalificato Correnti. Calcio d’inizio al “Franco Scoglio” alle ore 15"/>
  </head>
  <body>
    <article>
      <h1>Messina – Fc, va in scena la stracittadina</h1>
      <address><time datetime="2019-11-02T13:43:22+00:00">02 Nov 2019, 13:43</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Le due squadre separate da 3 punti in classifica. In casa Acr out Bruno, Marfella, Nardelli e Coralli, torna Sampietro. In casa Fc forfait dell’ultimo minuto per il terzino Gioria, out Melillo, Bonasera e Santapaola. Squalificato Correnti. Calcio d’inizio al “Franco Scoglio” alle ore 15</i>
      </p>
      <p>Dopo il pari a reti bianche di domenica scorsa sul campo del Licata, seguito al successo interno sul Roccella, <b>il Messina</b> si prepara a tornare al “Franco Scoglio” per il decimo turno del girone I di Serie D. I biancoscudati di Rando sono attesi dalla stracittadina contro il Football Club Messina, formazione messinese guidata dal tecnico Costantino.</p>
      <p>Al “Franco Scoglio” il gruppo guidato da Pasquale Rando ha completato la preparazione con la consueta seduta di rifinitura, al termine della quale è stato diramato l’elenco dei ventuno convocati: torna a disposizione il centrocampista Gianluca Sampietro, rientrato in gruppo dopo aver saltato per infortunio la gara giocata una settimana fa a Licata; non ce la fanno invece il difensore Francesco Bruno, vittima di un problema muscolare all’inguine, e l’attaccante Claudio Coralli, influenzato. Ancora out per infortunio anche i difensori Marfella e Nardelli.</p>
      <p>Ultimata la rifinitura a Giammoro, <b>il FC Messina </b>fa la conta tra squalificati e indisponibili. Cinque i calciatori che non prenderanno parte alla sfida del “F.Scoglio”: Riccardo Correnti stoppato dal giudice sportivo, Ezequiel Melillo operatosi in settimana a seguito della frattura del quinto metatarso, Giuseppe Bonasera, portierino recentemente riaggregatosi al gruppo dopo un infortunio al ginocchio, Pietro Junior Santapaola, rientrato solo giovedí dagli impegni con la Rappresentativa Under 17 Lnd, e Mattia Gioria, fermatosi nelle ultime ore per un problema al polpaccio.</p>
      <p>Ad affrontarsi saranno due squadre reduci entrambe da pareggi (0-0 fuori casa contro il Licata per il Messina e 2-2 interno per il Football Club con l’Acireale) e separate in graduatoria da tre lunghezze: quota 14 per Esposito e compagni, 11 invece i punti degli avversari di domani pomeriggio. A dirigere l’incontro sarà Mario Perri della sezione di Roma 1, coadiuvato dagli assistenti Fabio Dell’Arciprete e Francesco Romano, rispettivamente delle sezioni di Vasto e Isernia. Calcio d’inizio domenica allo stadio “Franco Scoglio” alle ore 15, biglietteria del “Pala Rescifina” aperta a partire dalle 13.</p>
    </article>
  </body>
</html>