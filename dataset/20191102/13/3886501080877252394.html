<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118783-ndmbg-ukidanje-linija-19-i-28-nastavak-urusavanja-prevoza-u-beogradu-vlast-da-povuce-odluku?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-02T13:10:03+00:00"/>
    <meta property="og:title" content="NDMBG: Ukidanje linija 19 i 28 nastavak urušavanja prevoza u Beogradu, vlast da povuče odluku"/>
    <meta property="og:description" content="Incijativa Ne davimo Beograd ocenila je danas da se ukidanjem trolejbuskih linija 19 i 28 nastavlja urušavanje sistema javnog prevoza u Beogradu i pozvala nadležne da povuku odluku o ukidanju tih linija i da ih dodatno unapredi.Ne davimo Beograd je navela da umesto da unapredi javni saobraćaj i gradjanima obezbedi pouzdan i efikasan sistem, gradska vlast je bez jedine direktne veze sa gradom ostavila stanovnike Zvezdare i Konjarnika.&quot;Koliko je ovo nepromišljen potez govori činjenica da se na trasi linije 28 nalaze čak tri studentska doma koja ona povezuje sa Studentskim trgom i većim brojem fakulteta&quot;, navodi se u saopštenju.Ne davimo Beograd je podsetila da su linije 19 i 28 mesecima bile u prekidu zbog radova na Trgu republike, što je, po njenoj oceni, veoma otežavalo život gradjana naselja kroz koja prolaze.&quot;Svaki stanovnik opštine Zvezdara je iskusio ozbiljna kašnjenja javnog prevoza u prethodnom periodu. Pored kašnjenja, ono što još više otežava život ljudi koji zavise od javnog prevoza jesu ogromne gužve…"/>
  </head>
  <body>
    <article>
      <h1>NDMBG: Ukidanje linija 19 i 28 nastavak urušavanja prevoza u Beogradu, vlast da povuče odluku</h1>
      <address>
        <time datetime="2019-11-02T13:10:03+00:00">02 Nov 2019, 13:10</time>
      </address>
      <p><b>Incijativa Ne davimo Beograd ocenila je danas da se ukidanjem trolejbuskih linija 19 i 28 nastavlja urušavanje sistema javnog prevoza u Beogradu i pozvala nadležne da povuku odluku o ukidanju tih linija i da ih dodatno unapredi.</b><br/><br/>Ne davimo Beograd je navela da umesto da unapredi javni saobraćaj i gradjanima obezbedi pouzdan i efikasan sistem, gradska vlast je bez jedine direktne veze sa gradom ostavila stanovnike Zvezdare i Konjarnika.<br/><br/>"Koliko je ovo nepromišljen potez govori činjenica da se na trasi linije 28 nalaze čak tri studentska doma koja ona povezuje sa Studentskim trgom i većim brojem fakulteta", navodi se u saopštenju.<br/><br/>Ne davimo Beograd je podsetila da su linije 19 i 28 mesecima bile u prekidu zbog radova na Trgu republike, što je, po njenoj oceni, veoma otežavalo život gradjana naselja kroz koja prolaze.<br/><br/>"Svaki stanovnik opštine Zvezdara je iskusio ozbiljna kašnjenja javnog prevoza u prethodnom periodu. Pored kašnjenja, ono što još više otežava život ljudi koji zavise od javnog prevoza jesu ogromne gužve kada autobus, trolejbus ili tramvaj konačno stigne na stajalište", navodi se u saopštenju.<br/><br/>Dodaje se da je razvoj i održavanje javnog prevoza posebno važno kada se zna da se Beograd suočava sa alarmantnim nivoima zagadjenja vazduha.<br/><br/>"Radikalno poboljšanje javnog transporta i smanjenje automobilskog saobraćaja, koji je u velikoj meri izvor zagadjenja, je upravo jedna od konkretnih mera za smanjivanje zagadjenja vazduha", navodi se u saopštenju.<br/><br/>Inicijativa je podsetila na njen plan "30 minuta od posla do kuće" koji predvidja, kako je navela, radikalnu optimizaciju javnog prevoza kroz uvodjenje ekspres linija i veliko grananje žutih traka i davanje priroriteta prolaska vozilima javnog prevoza.</p>
    </article>
  </body>
</html>