<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/prvni-test-lexus-rx-facelift-2019-neviditelny-pokrok-na-vsech-frontach"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-02T13:00:00+00:00"/>
    <meta property="og:title" content="Za volantem Lexusu RX po faceliftu: Neviditelný pokrok na všech frontách!"/>
    <meta property="og:description" content="Nestát vedle původní Lexus RX, omlazený model bychom sotva poznali. Vypadá stejně, přitom třeba příď je celá nová. A pak spousta věcí pod povrchem."/>
  </head>
  <body>
    <article>
      <h1>Za volantem Lexusu RX po faceliftu: Neviditelný pokrok na všech frontách!</h1>
      <h2>Nestát vedle původní Lexus RX, omlazený model bychom sotva poznali. Vypadá stejně, přitom třeba příď je celá nová. A pak spousta věcí pod povrchem.</h2>
      <address><time datetime="2019-11-02T13:00:00+00:00">02 Nov 2019, 13:00</time> by <a rel="author">Svět motorů</a></address>
      <p>Největší a nejluxusnější SUV v nabídce japonského Lexusu dožilo poločasu a bylo načase jej přepudrovat. Designéři zvolili velmi decentní make-up, aby vzhled osvěžili, ale nenarušili původní výraznou tvář. Většina aplikovaných úprav prospěla i aerodynamice a ještě více ztišila už tak ukázkově tiché SUV.</p>
      <related>
        <a href="https://www.autorevue.cz/lexus-rx-2019-facelift-cena-v-cr-vybava-technicka-data"/>
      </related>
      <p>Novinka není ani hezčí, ani ošklivější, prostě je jiná. Maska dostala odlišné kontury a jemnější rastr s elementy ve tvaru L, nárazníky jsou zaoblenější a v kompletně pozměněné podobě se představují světlomety, které jsou důležitější položkou modernizace, než by se mohlo zdát.</p>
      <h3>Světelná revoluce</h3>
      <p>Lexus se vydal vlastní cestou v oblasti osvětlení a během třinácti let vyvinul zcela novou technologii, které říká Blade scan. Základem jsou známé diodové zdroje LED, jejichž paprsek je zde usměrňován zrcadlem ve tvaru čepele rotujícím rychlostí 6000 min-1. Hlavní výhodou systému je širší i delší paprsek světla a hlavně předstih a rychlost, s jakými dokáže vykrývat protijedoucí vozidla, cyklisty či chodce. Po teoretické přípravě už se těšíme na důkladný noční test v reálném provozu, během prezentace na Ibize jsme tuto možnost neměli.</p>
      <h4>Více chytřejších asistentů</h4>
      <p>Nejnovější evoluce paketu bezpečnostních technologií Lexus Safety Systém+ přináší například zdokonalený předkolizní systém, jehož milimetrový radar zase o něco precizněji rozpoznává chodce a jiné nebezpečí v jízdní dráze jak za světla, tak ve tmě.</p>
      <p>Novinkou je rovněž aktivní asistent zatáčení ACA, jenž vhodným přibrzďováním jednotlivých kol v zatáčce potlačuje tendenci vzniku nedotáčivosti, a aniž by to řidič jakkoli vnímal, postará se o optimální stopu v oblouku</p>
      <h3>Dotkni se mě!</h3>
      <p>Intenzivní kritiku sklízela japonská značka za komplikované ovládání multimediálního systému výhradně pomocí dotykové plošky na středovém tunelu. Součástí modernizace RX je proto nový displej s úhlopříčkou 12,3 palce posazený blíž k posádce a dovolující poprvé i dotykové ovládání.</p>
      <related>
        <a href="https://www.autorevue.cz/lexus-rx-facelift-se-ukazal-v-praze-je-dukazem-ze-lexus-nasloucha-vytkam"/>
      </related>
      <p>Tuto změnu velmi vítáme, už se nemusíme za jízdy pracně trefovat kurzorem na ikonky. Ovládání palubních funkcí je teď nesrovnatelně snazší a bezpečnější, byť celková koncepce systému nadále patří k těm méně přehledným a některé funkce je potřeba hledat pracněji než u německé prémiové konkurence.</p>
      <h3>Dálky volají</h3>
      <p>Velký lexus nás při testech opakovaně přesvědčil o mimořádné schopnosti navodit dokonalou pohodu na dlouhých cestách. Od letošního října, kdy se začíná novinka prodávat, chce být ještě lepší. Pro zajištění vyšší tuhosti najdeme na karoserii nově větší počet pevnějších svarů a napříč celým podvozkem vysokopevnostní lepidlo. Tužší jsou i zadní stabilizátory, náboje kol a přepracované tlumiče účinněji pohlcují vysokofrekvenční vibrace od malých nerovností.</p>
      <related>
        <a href="https://www.autorevue.cz/test-lexus-rx-450h-f-sport---stary-znamy"/>
      </related>
      <p>Výsledkem je absolutně relaxovaná jízda. Za volantem nemáme potřebu spěchat. Velebíme si v pokojíčku z jemné kůže, dřeva a hodnotných plastů, posloucháme dnes už legendární audiosystém Mark Levinson a necháme se konejšit pohupováním adaptivního odpružení.</p>
      <p>Jediným lehce rušivým elementem vystupujícím z léčivého ticha je zvuk motoru při razantnější akceleraci. Na evropském trhu se RX prodává výhradně v hybridní variantě RX 450h, kterou tvoří elektrifikovaný vidlicový šestiválec 3,5 litru. Jeho sametový hlas zní nezvykle a poněkud neurvale kvůli použité bezstupňové převodovce. Ta drží při akceleraci jedny optimální otáčky a nechává chytrou elektroniku, aby z kombinace spalovacího motoru a dvou elektrických jednotek vyždímala potřebnou sílu při optimální spotřebě.</p>
      <related>
        <a href="https://www.autorevue.cz/lexus-rx-350-nejrychlejsi-luxusni-sestivalcove-suv-na-trhu_1"/>
      </related>
      <p>Mohutnému SUV se to daří tak napůl. Byť se chvástá udávanou spotřebou 7,6 až 7,9 l/100 km, kopcovitou a zatáčkovitou Ibizu jsme brázdili spíš za jedenáct litrů, a to při celkem klidném tempu. O důvod víc, proč stočit RX na dálnici, kde dokonale vyniká jeho nátura a spotřeba se skutečně dokáže ustálit na dohled proklamovaným hodnotám.</p>
      <table>
        <tr>
          <th colspan="2">Lexus RX450h po faceliftu na českém trhu</th>
        </tr>
        <tr>
          <td>
            <b>Motor</b>
          </td>
          <td align="center">
            <b>3,5 V6 Hybrid</b>
          </td>
        </tr>
        <tr>
          <td>
            <b>Zdvihový objem [cm<sup>3</sup>]</b>
          </td>
          <td align="center">3456</td>
        </tr>
        <tr>
          <td>
            <b>Válce/ventily</b>
          </td>
          <td align="center">6/4</td>
        </tr>
        <tr>
          <td>
            <b>Největší výkon motoru [kW/min]</b>
          </td>
          <td align="center">193/6000</td>
        </tr>
        <tr>
          <td>
            <b>Točivý moment motoru [N.m/min]</b>
          </td>
          <td align="center">335/4600</td>
        </tr>
        <tr>
          <td>
            <b>Elektromotor vpředu [kW, N.m]</b>
          </td>
          <td align="center">123, 335</td>
        </tr>
        <tr>
          <td>
            <b>Elektromotor vzadu [kW, N.m]</b>
          </td>
          <td align="center">50, 139</td>
        </tr>
        <tr>
          <td>
            <b>Výkon hybridní soustav [kW]</b>
          </td>
          <td align="center">230</td>
        </tr>
        <tr>
          <td>
            <b>Převodovka</b>
          </td>
          <td align="center">e-CVT</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">200</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">7,7</td>
        </tr>
        <tr>
          <td>
            <b>Spotřeba paliva [l/100 km]</b>
          </td>
          <td align="center">7,6-7,9</td>
        </tr>
        <tr>
          <td>
            <b>Cena Comfort [Kč]</b>
          </td>
          <td align="center">
            <b>1.790.000</b>
          </td>
        </tr>
        <tr>
          <td>
            <b>Cena Executive [Kč]</b>
          </td>
          <td align="center">
            <b>2.020.000</b>
          </td>
        </tr>
        <tr>
          <td>
            <b>Cena Luxury [Kč]</b>
          </td>
          <td align="center">
            <b>2.310.000</b>
          </td>
        </tr>
        <tr>
          <td>
            <b>Cena F-Sport [Kč]</b>
          </td>
          <td align="center">
            <b>2.310.000</b>
          </td>
        </tr>
        <tr>
          <td>
            <b>Cena Executive L [Kč]</b>
          </td>
          <td align="center">
            <b>2.120.000</b>
          </td>
        </tr>
        <tr>
          <td>
            <b>Cena Luxury L [Kč]</b>
          </td>
          <td align="center">
            <b>2.425.000</b>
          </td>
        </tr>
      </table>
      <p>
        <i><b>Autor:</b> Jiří Baborský</i>
      </p>
      <related>
        <h4>Určitě si přečtěte</h4>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.auto.cz/ziskal-oscara-mel-prvni-saab-v-ceskoslovensku-a-ted-se-znovu-potkali-131826"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.auto.cz/podivejte-se-jak-zrychluje-lamborghini-huracan-evo-dvoustovku-da-pod-10-sekund-131952"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
      </related>
    </article>
  </body>
</html>