<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230811/"/>
    <meta property="og:site_name" content="Українська правда"/>
    <meta property="article:published_time" content="2019-11-02T13:46:18+00:00"/>
    <meta property="og:title" content="Ситуація з дифтерією під контролем – міністр"/>
    <meta property="og:description" content="Міністр охорони здоров’я Зоряна Скалецька заявляє, що ситуація з дифтерією в Україні під контролем, і протидифтерійної сироватки є достатня кількість."/>
  </head>
  <body>
    <article>
      <h1>Ситуація з дифтерією під контролем – міністр</h1>
      <address>
        <time datetime="2019-11-02T13:46:18+00:00">02 Nov 2019, 13:46</time>
      </address>
      <p>Міністр охорони здоров'я Зоряна Скалецька заявляє, що ситуація з дифтерією в Україні під контролем, і протидифтерійної сироватки є достатня кількість.</p>
      <p><b>Джерело</b>: інтерв'ю Скалецької <a href="https://www.bbc.com/ukrainian/features-50260591">ВВС.Україна</a></p>
      <p><b>Пряма мова</b>: "Ми ще не говоримо про серйозну епідемію, ситуація з дифтерією під контролем. Минулого року було 10 хворих, а використали 141 дозу сироватки. Кілька сотень списали, бо закінчився термін придатності. Тобто 141 флакон - це і була потреба України у сироватці.</p>
      <p>Цього року ми маємо 200 флаконів, ще додатково 150 чи 170 нам передадуть міжнародні організації у якості гуманітарної допомоги. Ще 100 теж у якості допомоги нададуть посольства, у разі, якщо буде така необхідність. Тобто насправді ми можемо розраховувати на 450 флаконів сироватки і цієї кількості ліків достатньо".</p>
      <p><b>Деталі</b>: Скалецька наголосила на необхідності підвищення рівня вакцинації.</p>
      <p>"Ми повинні зробити все, щоб запобігти захворюванню. Робота ведеться і з губернаторами, і з департаментами охорони здоров'я, інформаційні кампанії запускаються. Кількості вакцин достатньо, щоб підняти рівень вакцинації", - сказала вона.</p>
      <p>"Я сподіваюсь, що в регіонах ми будемо бачити динаміку збільшення вакцинації. Якщо її не буде, далі я вже буду говорити з губернаторами", - додала міністр.</p>
      <p><b>Що було раніше</b>: Станом на 1 листопада 2019 року в Україні <a href="https://life.pravda.com.ua/health/2019/10/29/238712/">зареєстровано </a>22 випадки дифтерії.</p>
      <footer>Українська правда</footer>
      <related>
        <a href="https://www.pravda.com.ua/articles/2019/10/20/7229547/"/>
        <a href="https://life.pravda.com.ua/health/2019/10/18/238591/"/>
        <a href="https://life.pravda.com.ua/health/2019/10/7/238474/"/>
      </related>
    </article>
  </body>
</html>