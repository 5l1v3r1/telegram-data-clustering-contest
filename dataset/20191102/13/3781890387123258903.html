<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739702"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T13:58:00+00:00"/>
    <meta property="og:title" content="'สิงห์เจ้าท่า'ดับซ่า'ราชันมังกร' ผงาดคว้าแชมป์'เอฟเอคัพ'"/>
    <meta property="og:description" content="โดนแดงฝั่งละ 1 ใบ! 'สิงห์เจ้าท่า' จะเชือด 'ราชันมังกร' หวุดหวิด 1-0 'เซร์คิโอ ซัวเรซ' สวมบทฮีโร่ ซัดประตูชัยช่วงต้นครึ่งหลัง พา 'การท่าเรือ' ผงาดคว้าแชมป์ 'ช้าง เอฟเอ คัพ 2019' มาครอง พร้อมรับเงินรางวัลไป 5 ล้านบาท บวกกับได้สิทธิ์ไปเตะเอเอฟซี แชมเปี้ยนส์ ลีก รอบคัดเลือก รอบ 2"/>
  </head>
  <body>
    <article>
      <h1>'สิงห์เจ้าท่า'ดับซ่า'ราชันมังกร' ผงาดคว้าแชมป์'เอฟเอคัพ'</h1>
      <address>
        <time datetime="2019-11-02T13:58:00+00:00">02 Nov 2019, 13:58</time>
      </address>
      <p>
        <b>โดนแดงฝั่งละ 1 ใบ! "สิงห์เจ้าท่า" จะเชือด "ราชันมังกร" หวุดหวิด 1-0 "เซร์คิโอ ซัวเรซ" สวมบทฮีโร่ ซัดประตูชัยช่วงต้นครึ่งหลัง พา "การท่าเรือ" ผงาดคว้าแชมป์ "ช้าง เอฟเอ คัพ 2019" มาครอง พร้อมรับเงินรางวัลไป 5 ล้านบาท บวกกับได้สิทธิ์ไปเตะเอเอฟซี แชมเปี้ยนส์ ลีก รอบคัดเลือก รอบ 2</b>
      </p>
      <p>ศึกฟุตบอล "ช้าง เอฟเอ คัพ 2019" รอบชิงชนะเลิศ ที่ลีโอ สเตเดี้ยม เมื่อวันที่ 2 พ.ย. "สิงห์เจ้าท่า" การท่าเรือ เอฟซี พบกับ "ราชันมังกร" ราชบุรี มิตรผล เอฟซี นัดนี้ โชคทวี พรหมรัตน์ เฮดโค้ชการท่าเรือ ไม่มี ศิวกร จักขุประสาท กัปตันทีม ที่ติดโทษแบน กับ โจซิมาร์ กองหน้าที่ติดคัพไท แต่ยังจัดเต็มแนวรุกมีทั้ง เซร์คิโอ ซัวเรซ, สุมัญญา ปุริสาย, ปกรณ์ เปรมภักดิ์ และ บดินทร์ ผาลา ฝั่ง สมชาย ไม้วิลัย เฮดโค้ชราชบุรี ไม่มี จักรพันธ์ พรใส กับ ฮาเวียร์ ปาตินโญ ที่ติดคัพไท มี ฟิลิป โรลเลอร์ กองหลังกัปตันทีม นำทัพ แนวรุกใช้ สตีเวนส์ ล็องจิล กับ ยานนิค โบลี เป็นคู่กองหน้า มี ลอสเซมี คาราบูเอ เดินเกมรุก</p>
      <figure>
        <img src="https://www.dailynews.co.th/admin/upload/20191102/news_gHWnXSLGai211030_533.jpg?v=20191103084?v=7230"/>
      </figure>
      <p>เริ่มครึ่งแรก "สิงห์เจ้าท่า" ครองเกมบุกหนักจน "ราชันมังกร" กางตำรารับมือแทบไม่ทัน นาทีที่ 21 สุมัญญา ยิงตุงตาข่าย แต่เฮเก้อเพราะกรรมการดูภาพช้าจากวีเออาร์แล้วเป่าให้เป็นลูกล้ำหน้า จากนั้น การท่าเรือ ยังพับสนามบุกหนัก แต่ยิงไม่ได้ แถมช่วงทดเจ็บนาทีที่ 45+2 ลอสเซมี คาราบูเอ ของราชบุรี ยิงเข้าไปแล้ว แต่ กรรมการ เช็กภาพช้าจากวีเออาร์ ก็ไม่ได้ให้ประตูเช่นกัน เพราะจังหวะก่อนหน้านั้น คาราบูเอ ไปทำฟาวล์ใส่ วรวุฒิ ศรีสุภา นายประตูการท่าเรือ จบ 45 นาที จึงเสมอกันอยู่ 0-0</p>
      <figure>
        <img src="https://www.dailynews.co.th/admin/upload/20191102/news_spHzHmfWXg211032_533.jpg?v=20191103084?v=4337"/>
      </figure>
      <p>ครึ่งหลัง เล่นมาได้ 3 นาที โก ซุล กี เปิดบอลจากกลางสนามฝั่งท่าเรือ ให้ ซัวเรซ จับบอลลงพื้นในกรอบเขตโทษ ก่อนยิงเข้าไปอย่างสวยงาม ขึ้นนำ 1-0<br/>จากนั้นเกมกลับมาสูสี จนนาทีที่ 79 ราชบุรี เหลือ 10 คน เมื่อ ปวีร์ ตัณฑะเตมีย์ กองหลังตัวเก่ง รับใบเหลืองที่ 2 โดนไล่ออกไป ช่วงทดเวลาเจ็บท่าเรือเหบือ 10 คนบ้าง จากจังหวะที่ ปกรณ์ โดนใบแดงไล่ออกจากสนาม จบเกม "สิงห์เจ้าท่า" เบียดชนะไปหวุดหวิด 1-0 คว้าแชมป์และรับเงินรางวัล 5 ล้านบาท ไปครอง พร้อมกับได้สิทธิ์ไปเล่นฟุตบอล เอเอฟซี แชมเปี้ยนส์ ลีก รอบคัดเลือก รอบ 2 ส่วน ราชบุรี รองแชมป์ รับไป 1 ล้านบาท.<br/> </p>
    </article>
  </body>
</html>