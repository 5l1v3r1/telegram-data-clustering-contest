<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544130.html/%D8%B2%D9%85%D8%A7%D9%86-%D9%81%D8%B1%D8%A2%DB%8C%D9%86%D8%AF-%D8%AB%D8%A8%D8%AA-%D8%AF%D8%A7%D8%B1%D8%A7%DB%8C%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D9%85%D8%B4%D8%AE%D8%B5-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T13:09:00+00:00"/>
    <meta property="og:title" content="زمان فرآیند ثبت دارایی نمایندگان مجلس مشخص شد"/>
    <meta property="og:description" content="نماینده مجلس گفت: از امروز کارشناسان فناوری قوه قضائیه برای دریافت اطلاعات اموال نمایندگان و خانواده‌های آنها برای ثبت در سامانه در نظر گرفته شده در مجلس مستقر شدند و ثبت دارایی از فردا آغاز می شود."/>
  </head>
  <body>
    <article>
      <h1>زمان فرآیند ثبت دارایی نمایندگان مجلس مشخص شد</h1>
      <address>
        <time datetime="2019-11-02T13:09:00+00:00">02 Nov 2019, 13:09</time>
      </address>
      <p>نماینده مجلس گفت: از امروز کارشناسان فناوری قوه قضائیه برای دریافت اطلاعات اموال نمایندگان و خانواده‌های آنها برای ثبت در سامانه در نظر گرفته شده در مجلس مستقر شدند و ثبت دارایی از فردا آغاز می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمد امیرآبادی فراهانی عضو هیأت رئیسه مجلس شورای اسلامی، درباره آخرین وضعیت استقرار تیمی از قوه قضائیه در پارلمان جهت ثبت اموال و دارایی نمایندگان، گفت: امروز (شنبه) حجت الاسلام حمید شهریاری معاون قوه قضائیه و رئیس مرکز آمار و فناوری اطلاعات این قوه دستور استقرار کارشناسان دستگاه قضایی را در مجلس شورای اسلامی به منظور ثبت اموال و دارایی نمایندگان مجلس صادر کردند. </p>
      <p>وی افزود: نمایندگان مجلس فردا (یکشنبه) و در خلال جلسه علنی مجلس، اطلاعات اموال و دارایی خود را در سامانه قوه قضائیه ثبت کرده و این اقدام در روزهای آینده نیز صورت خواهد گرفت.    عضو هیأت رئیسه مجلس تصریح کرد: ثبت اطلاعات اموال و دارایی نمایندگان مجلس و کارشناسان قوه قضائیه تا زمانی که دستگاه عدلیه و سامانه ثبت اطلاعات باز باشد، ادامه خواهد داشت.    امیرآبادی خاطرنشان کرد: در خلال جلسات علنی فردا و روزهای آینده مجلس، نمایندگان به فراخور فرصتی که پیدا خواهند کرد، اطلاعات خود را در این سامانه ثبت و ضبط خواهند کرد.    وی گفت: به اندازه کافی سیستم‌های رایانه‌ای لازم جهت ثبت اموال و دارایی نمایندگان مجلس در هیأت رئیسه مستقر شده است تا برای نهایی کردن اطلاعات سامانه درنظر گرفته شده مشکلی وجود نداشته باشد.    وی ادامه داد: این میز تا زمانی که همه نمایندگان مجلس و خانواده‌های آنها اطلاعات اموال و دارایی خود را ثبت کنند، در مجلس مستقر می‌ماند.    منبع: فارس</p>
    </article>
  </body>
</html>