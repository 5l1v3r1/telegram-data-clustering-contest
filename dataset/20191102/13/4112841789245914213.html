<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76136-Rusko-zaviedlo-vlastny-suverenny-internet-Vznikne-tak-akasi-digitalna-zelezna-opona-ktora-ma-udajne-chranit-obcanov"/>
    <meta property="og:site_name" content="REFRESHER"/>
    <meta property="article:published_time" content="2019-11-02T13:28:00+00:00"/>
    <meta property="og:title" content="Rusko zaviedlo vlastný „suverénny“ internet: Vznikne tak akási digitálna železná opona, ktorá má údajne chrániť občanov"/>
    <meta property="og:description" content="Ako však budú vedieť, že ich chránia, keď nebudú mať prístup k informáciám?"/>
  </head>
  <body>
    <article>
      <h1>Rusko zaviedlo vlastný „suverénny“ internet: Vznikne tak akási digitálna železná opona, ktorá má údajne chrániť občanov</h1>
      <address><time datetime="2019-11-02T13:28:00+00:00">02 Nov 2019, 13:28</time> by <a rel="author">Timea Krauszová</a></address>
      <p>
        <b>Ako však budú vedieť, že ich chránia, keď nebudú mať prístup k informáciám?</b>
      </p>
      <p>Ruská vláda schválila nový zákon o kontrole obsahu na internete už dávnejšie, teraz vstupuje do platnosti v plnom rozsahu. Experti sa obávajú, že je to spôsob, akým chce Kremlin umlčať svojich odporcov. Proti tomuto zákonu v marci 2019 pochodovali tisícky Rusov.</p>
      <h3>O čo ide</h3>
      <p>Tzv. suverénna, alebo samostatná, internetová sieť, umožňuje obmedziť obsah, ktorý je na internete pre Rusov dostupný. Podľa vlády ide o krok, ktorý pomôže <b>ochrániť</b> ruský kyberpriestor a používatelia si nevšimnú žiadnu zmenu. Nebudú vedieť, aký obsah je blokovaný a ani to, prečo. Podľa BBC sa niektorí kritici obávajú, že týmto sa <b>Rusko pokúša vytvoriť firewall ako ten, ktorý má dnes Čína</b>. Hovorca vlády sa pre <a href="https://www.bbc.com/news/world-europe-50259597"><b>BBC</b> </a>vyjadril, že sa nechystajú „odstrihnúť prístup k internetu.“</p>
      <p>Prezident Putin podpísal tento zákon pred niekoľkými mesiacmi. Vytvára sa teda samostatná sieť, cieľom je úplne sa oslobodiť od zahraničných serverov a byť samostatní v prípade „ohrozenia“. Zákon umožňuje ruskej telekomunikačnej agentúre Roskomnadzor <b>úplne odstrihnúť externé zdroje</b> a vytvoriť tak čisto ruskú sieť. To, čo sa dá považovať za riziko a aké kroky sa podniknú, určuje vláda.</p>
      <p>V praxi musel každý poskytovateľ internetu inštalovať špeciálny hardvér, ktorý sa do hĺbky pozerá na obsah a jeho zdroj. Umožňuje to využívanie tzv. Deep Packet Inspection, ktorý používa napríklad aj spomínaná Čína.</p>
      <p>Podľa <a href="https://edition.cnn.com/2019/11/01/tech/russia-internet-law/index.html"><b>CNN</b> </a>tento krok znamená, že <b>Rusko vytvára priestor pre cenzúru a kontrolu</b><i>. „Tento krok ohrozuje právo ľudí na slobodu slova a na slobodu informácií online,“</i> povedala pre CNN  Rachel Denber, zástupkyňa riaditeľa organizácie Human Rights Watch, ktorá sa špecializuje najmä na krajiny bývalého Sovietskeho zväzu. </p>
      <figure>
        <iframe src="https://www.youtube.com/embed/RKn4CcmNRXM" width="700" height="380" data-service="Youtube" scrolling="no"/>
      </figure>
      <related>
        <a href="https://refresher.sk/68380-Slovak-Jaro-vloguje-svoj-zivot-v-Cine-Kupovali-sme-si-tu-aj-Horalky-kolega-kvoli-kreditovemu-systemu-nechcel-prebehnut-cez-cestu"/>
      </related>
      <h3>Systém už testovali lokálne, teraz ho spustili v celom Rusku</h3>
      <p>Hardvér už v jednom z regiónov testovali, od konca októbra ho spustili v celej krajine. Predseda vlády Medvedev podpísal zákon, ktorý nariaďuje každoročné „nácviky“. Podľa CNN budú nacvičovať, ako zareagujú v rôznych prípadoch ohrozenia krajiny. Tieto testy bude okrem iných inštitúcii koordinovať aj ministerstvo obrany a ruská bezpečnostná služba.</p>
      <h3>Kontrolovaný online priestor?</h3>
      <p>Rusko nechávalo donedávna pomerne voľnú ruku, pokiaľ išlo o online obsah. Ani zďaleka sa nepodobali cenzúre, ktorá vládne v Číne. Zdá sa však, že práve týmto smerom sa podľa CNN uberajú.</p>
      <p>Začiatkom tohto roka ruská vláda schválila nové zákony, na základe ktorých môžu udeliť <b>pokuty alebo trest odňatia slobody</b> tým, ktorí šíria fake news či „nerešpektujú“ vládnych predstaviteľov online. Ale už pred rokom sme boli svedkami neúspešného pokusu<b> zakázať Telegram</b>, aplikáciu na posielanie správ, v celej krajine. V tom čase sa podľa CNN vyjadril aj zakladateľ Telegramu, ktorý povedal, že v takomto prípade nájdu iný spôsob, ako sa zákazu vyhnúť. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/56572-Facebook-chce-dostat-internet-do-kazdeho-kuta-Zeme-Dosiahne-to-vypustenim-hromady-miniaturnych-satelitov-uz-o-rok"/>
        <a href="https://refresher.sk/69039-Rusko-a-Ukrajina-si-vymenili-70-vaznov-milost-dostal-aj-reziser-Oleg-Sencov-odsudeny-na-20-rokov"/>
        <a href="https://refresher.sk/42487-Naciahla-sa-v-supermarkete-po-jogurt-a-objavila-tam-takmer-4metroveho-pytona-Neprijemne-prekvapenie-v-chladiacom-boxe-nakupujucu-nepotesilo"/>
        <a href="https://refresher.sk/42495-Dokonale-momenty-ked-trefne-zauradovala-ironia-Kam-zmizla-zaujimava-politika-spolocnosti-Apple"/>
        <a href="https://refresher.sk/42249-Sajfa-to-ani-nevydrzal-a-Selassie-odvracal-zrak-Desivy-horor-Raw-kombinuje-hektolitre-krvi-odseknute-prsty-aj-sceny-plne-hnusu"/>
        <a href="https://refresher.sk/70668-KVIZ-Ako-dobre-poznas-Bratislavu"/>
        <a href="https://refresher.sk/76140-Indicke-hlavne-mesto-zatvorilo-skoly-Kvoli-smogu-sa-neda-dychat-uroven-znecistenia-je-9krat-vyssia-nez-je-bezpecne-pre-cloveka"/>
        <a href="https://refresher.sk/70662-Vazni-z-Leopoldova-mali-macety-a-sekery-Pri-zasahu-vyzliekli-trestancov-donaha"/>
      </related>
    </article>
  </body>
</html>