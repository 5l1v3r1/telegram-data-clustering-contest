<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619420/%DA%A9%D8%B4%D9%81-%D9%86%D9%88%D8%B4%D8%A7%D8%A8%D9%87%E2%80%8C%D9%87%D8%A7%DB%8C%DB%8C-%D8%A8%D8%A7-%D8%B7%D8%B9%D9%85-%D8%AA%D8%B1%DB%8C%D8%A7%DA%A9-%D8%AF%D8%B1-%DB%8C%D8%B2%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T13:10:00+00:00"/>
    <meta property="og:title" content="کشف نوشابه‌هایی با طعم تریاک در یزد"/>
    <meta property="og:description" content="ماموران فرماندهی انتظامی استان یزد در روز‌های اخیر و طی عملیات‌های ضربتی موفق به کشف بیش از ۲۰۰ کیلو انواع مواد مخدر در محور‌های مواصلاتی این استان شدند."/>
  </head>
  <body>
    <article>
      <h1>کشف نوشابه‌هایی با طعم تریاک در یزد</h1>
      <address>
        <time datetime="2019-11-02T13:10:00+00:00">02 Nov 2019, 13:10</time>
      </address>
      <p>
        <i>ماموران فرماندهی انتظامی استان یزد در روز‌های اخیر و طی عملیات‌های ضربتی موفق به کشف بیش از ۲۰۰ کیلو انواع مواد مخدر در محور‌های مواصلاتی این استان شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ «محمود میرحسینی» معاون هماهنگ کننده فرمانده انتظامی استان در این باره اظهار کرد: در راستای مبارزه بی امان با سوداگران مرگ، ماموران پلیس استان یزد با انجام کار اطلاعاتی از تردد قاچاقچیان با یک دستگاه اتوبوس مسافربری در محور‌های ورودی این استان مطلع شدند.</p>
      <p>وی با اشاره به تشکیل تیم‌های عملیاتی از ماموران ایستگاه بازرسی شهید مدنی و دسته رزمی شهید شاهدی، افزود: ماموران ضمن رصد دقیق محور‌های مواصلاتی خودروی مورد نظر را در ایستگاه بازرسی مشاهده و آن را متوقف و دو قاچاقچی را دستگیر کردند.</p>
      <p>معاون فرمانده انتظامی استان گفت: ماموران در بازرسی از این خودرو ۱۰۰ کیلو تریاک که در بطری‌های نوشابه جاساز شده بود، کشف کردند.</p>
      <p>معاون هماهنگ کننده پلیس یزد با اشاره به معرفی سوداگران مرگ به مراجع قضائی، تصریح کرد: قاچاقچیان که این محموله را از استان‌های جنوب شرقی بارگیری و قصد انتقال آن به تهران را داشتند، روانه زندان شدند.</p>
      <p>
        <b>کشف ۱۰۱ کیلو و ۷۵۰ گرم حشیش در بافق</b>
      </p>
      <p>سرگرد «شهرام طولابی نژاد» فرمانده انتظامی شهرستان بافق نیز گزارش داد: مأموران پلیس مبارزه با موادمخدر شهرستان بافق با همکاری مأموران وزارت اطلاعات با اطلاع از عبور اعضای باند قاچاق موادمخدر و نقل و انتقال آن از محور‌های مواصلاتی شهرستان، اقدام به کنترل نامحسوس در محور مورد نظر کردند.</p>
      <p>وی افزود: مأموران هنگام کنترل خودروها، یک دستگاه خودرو پژو را که حامل موادمخدر بود، شناسایی و دستور ایست صادر کردند که راننده به دستور ایست ماموران توجهی نکرد و متواری شد.</p>
      <p>فرمانده انتظامی بافق تصریح کرد: مأموران با رعایت قانون به کارگیری سلاح، خودرو را متوقف و راننده و سرنشین خودرو را دستگیر کردند.</p>
      <p>طولابی‌نژاد خاطرنشان کرد: ماموران در بازرسی ازخودرو ۱۰۱ کیلو و ۷۵۰ گرم موادمخدراز نوع حشیش کشف و متهمان پس از تکمیل پرونده تحویل مقام قضائی شدند.</p>
    </article>
  </body>
</html>