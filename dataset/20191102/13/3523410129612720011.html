<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637485/%D8%AA%D8%B8%D8%A7%D9%87%D8%B1%D8%A7%D8%AA-%D8%B2%D9%86%D8%A7%D9%86-%D8%AF%D8%B1-%D8%B4%DB%8C%D9%84%DB%8C-%D8%A8%D8%B1%D8%A7%DB%8C-%D8%A7%D8%AF%D8%A7%D9%85%D9%87-%D9%81%D8%B4%D8%A7%D8%B1%E2%80%8C%D9%87%D8%A7-%D8%A8%D8%B1-%D8%AF%D9%88%D9%84%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:52:00+00:00"/>
    <meta property="og:title" content="تظاهرات زنان در شیلی برای ادامه فشار‌ها بر دولت"/>
    <meta property="og:description" content="حدود هزار زن در شیلی با برپایی تظاهرات خواستار اجرای عدالت در ارتباط با افرادی شدند که در جریان ناآرامی‌های اجتماعی در این کشور جان باختند."/>
  </head>
  <body>
    <article>
      <h1>
        <a href="https://www.bultannews.com/fa/news/637485/%D8%AA%D8%B8%D8%A7%D9%87%D8%B1%D8%A7%D8%AA-%D8%B2%D9%86%D8%A7%D9%86-%D8%AF%D8%B1-%D8%B4%DB%8C%D9%84%DB%8C-%D8%A8%D8%B1%D8%A7%DB%8C-%D8%A7%D8%AF%D8%A7%D9%85%D9%87-%D9%81%D8%B4%D8%A7%D8%B1%E2%80%8C%D9%87%D8%A7-%D8%A8%D8%B1-%D8%AF%D9%88%D9%84%D8%AA">تظاهرات زنان در شیلی برای ادامه فشار‌ها بر دولت</a>
      </h1>
      <h2>حدود هزار زن در شیلی با برپایی تظاهرات خواستار اجرای عدالت در ارتباط با افرادی شدند که در جریان ناآرامی‌های اجتماعی در این کشور جان باختند.</h2>
      <address><time datetime="2019-11-02T13:52:00+00:00">02 Nov 2019, 13:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نزدیک به یک هزار زن در شیلی با برپایی تظاهرات مسالمت آمیز خواستار اجرای عدالت در ارتباط با افرادی شدند که در جریان ناآرامی‌های اجتماعی دو هفته گذشته در این کشور کشته و زخمی شدند.</p>
      <p>معترضان که لباس مشکی بر تن داشتند روز جمعه با اجتماع مقابل دفتر ریاست جمهوری در سانتیاگو فریاد می‌زدند: "عدالت، حقیقت، نه به مصونیت از مجازات."</p>
      <p>شرکت کنندگان برای ادای احترام به ۲۰ کشته و بیش از یک هزار و ۳۰۰ زخمی در این اعتراضات پلاکارد‌هایی در دست داشتند و در روزی که بسیاری "عید مقدسان" را جشن می‌گیرند با گرفتن دست‌های یکدیگر مقابل گارد کاخ ریاست جمهوری آرام ایستاده بودند.</p>
      <p>مارکو، دانشجوی ۲۲ ساله در گفت‌وگو با خبرگزاری فرانسه اعلام کرد: قصد نداریم تا زمانی که دولت به ما درباره خشونت‌های صورت گرفته پاسخی نداده این محل را ترک کنیم. احساس می‌کنیم دولت به ما خیانت کرده است.</p>
      <p>معترضان در شیلی از پایین بودن دستمزد‌ها و حقوق بازنشستگی، خدمات ضعیف بهداشتی و آموزشی و اختلاف طبقاتی در این کشور خشمگین هستند و ناآرامی‌های دو هفته گذشته با اعتراض به افزایش بلیط حمل و نقل و دیگر تدابیر ریاضتی آغاز و به خشونت، درگیری بین معترضان و پلیس و نیز غارت فروشگاه‌ها انجامید.</p>
      <p>بسیاری از معترضان خواهان کناره گیری رئیس جمهور هستند که در تلاش برای آرام ساختن ناآرامی‌ها برخی تدابیر را اعلام و کابینه را احیا کرده است.</p>
    </article>
  </body>
</html>