<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-montero-unides-podem-dialeg-psoe_0_2336766482.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T13:15:47+00:00"/>
    <meta property="og:title" content="Montero defensa un diàleg &quot;valent&quot; amb Catalunya i avisa que Sánchez utilitza la qüestió catalana per pactar amb el PP"/>
    <meta property="og:description" content="Colau acusa els partits independentistes &quot;d'enganyar la seva gent&quot; amb la declaració d'independència"/>
  </head>
  <body>
    <article>
      <h1>Montero defensa un diàleg "valent" amb Catalunya i avisa que Sánchez utilitza la qüestió catalana per pactar amb el PP</h1>
      <h2>Colau acusa els partits independentistes "d'enganyar la seva gent" amb la declaració d'independència</h2>
      <address>
        <time datetime="2019-11-02T13:15:47+00:00">02 Nov 2019, 13:15</time>
      </address>
      <p>Irene Montero ha trepitjat Catalunya aquest dissabte per presentar Unides Podem com l'única formació capaç d'obrir un diàleg que permeti solucionar el conflicte català. "Calen moltes hores de diàleg i la discreció que faci falta [...]. D'aquí se'n surt votant", ha defensat la portaveu d'Unides Podem en un acte a Santa Coloma de Gramenet. Ara bé, Montero ha avisat que per solucionar la qüestió territorial que afecta, sobretot, Catalunya cal "valentia". Un valor que, ha assegurat, no té el PSOE: "No us deixeu utilitzar pel PSOE, no deixeu que Sánchez us utilitzi com a excusa per impedir un govern progressista".</p>
      <p>Montero ha insistit que Unides Podem defensa el federalisme i la plurinacionalitat de l'Estat davant del PSOE, a qui ha acusat de renunciar-hi. "Hi ha una Espanya que vol articular un projecte de convivència amb Catalunya. Una Espanya que existeix i que segurament és majoria davant la que només amenaça", ha afirmat. "Estem orgulloses d'una Espanya que reconeix Catalunya com a nació", ha afegit la dirigent lila. De fet, Montero ha retret als partits independentistes que hagin comès "l'error" de "no voler reconèixer que existeix una Espanya que vol cuidar a Catalunya".</p>
      <p>En aquest sentit, ha reiterat que Unides Podem "no renunciarà a intentar convèncer" a l'independentisme que volen "conviure" amb ells. Per això, i malgrat la trencadissa en les negociacions per la investidura de Pedro Sánchez entre Unides Podem i el PSOE, Montero creu que l'única opció perquè es materialitzi el diàleg entre Catalunya i Espanya és un "govern progressista" a tot l'Estat. </p>
      <p>Montero s'ha assegut a l'escenari que En Comú Podem ha muntat a Santa Coloma de Gramenet amb dues dones més d'aquest espai: l'alcaldessa de Barcelona i líder de Catalunya en Comú, Ada Colau, i també la candidata dels comuns al Senat, Rosa Lluch. Colau ha insistit en una via alternativa a la unilateralitat que, assegura, defensen els partits independentistes, i a la repressió dels partits que van avalar l'aplicació de l'article 155 i que amenacen de tornar-lo aplicar, en referència al PP i Ciutadans, però també al PSOE. "Aquestes dues vies han fracassat", ha asseverat.</p>
      <figure>
        <a href="https://www.ara.cat/2019/11/02/politica/Barcelona-Colau-Santa-Coloma-Gramenet_2336776564_67084168_550x367.jpg">
          <img src="https://www.ara.cat/2019/11/02/politica/Barcelona-Colau-Santa-Coloma-Gramenet_2336776564_67084168_550x367.jpg"/>
        </a>
        <figcaption>L'alcaldessa de Barcelona, Ada Colau, en l'acte dels comuns a Santa Coloma de Gramenet / ACN</figcaption>
      </figure>
      <p>Bona part de les crítiques que ha enviat Colau, però, se les han endut els partits independentistes, a qui ha acusat "d'enganyar la seva gent" al prometre la independència per la via unilateral. "Hi ha hagut mentides. Quan es va dir que es podia proclamar la independència amb menys del 50% dels vots i que Europa ho reconeixeria", ha retret l'alcaldessa de Barcelona. Paral·lelament, la candidata d'En Comú Podem, Rosa Lluch, ha criticat la política de blocs que s'ha instal·lat a la política catalana i ha fet autocrítica perquè assegura que els comuns no van aixecar el dit amb prou força quan tocava.</p>
      <p>Així, Lluch ha condemnat la violència policial de l'1 d'octubre, i ha afirmat que també s'han sentit "insultats per aquells que van ser reprimits per la policia". En aquest sentit, ha reclamat que per començar un diàleg amb bon peu "no es pot començar insultant". "La gent que no va votar l'1 d'octubre, o que va votar en blanc o nul, no pot ser qualificada com a antidemòcrata", ha afirmat Lluch, que considera que moltes persones que es van abstenir ho van fer perquè veien el referèndum com un "teatre que després algunes forces independentistes han dit que va ser".</p>
      <h3>Colau serà a l'acte final de campanya d'Unides Podem a Madrid</h3>
      <p>Després de l'acte a Santa Coloma de Gramenet, Colau i Montero s'han fet un vídeo juntes que han difós a Twitter per anunciar que l'alcaldessa de Barcelona seria a Madrid en l'acte de final de campanya d'Unides Podem. </p>
      <figure>
        <iframe data-src="https://twitter.com/AdaColau/status/1190671162810028032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A diferència del 28-A, en aquesta campanya electoral, Colau està participant en molts més actes. Va ser a l'inici de campanya dels comuns a Barcelona, ha participat en l'acte d'aquest dissabte a Santa Coloma de Gramenet i de cara a la setmana que ve, també serà a un acte que els comuns preparen a Girona -on volen recuperar l'escó que van perdre el 28-A- i a l'acte central de dimecres, on també hi participarà el líder d'Unides Podem, Pablo Iglesias. </p>
      <h3>Asens torna a demanar a Sánchez l'indult pels presos polítics</h3>
      <p>Abans de començar l'acte en si, el candidat d'En Comú Podem, Jaume Asens, ha pres la paraula per carregar contra el líder del PSOE, Pedro Sánchez, per negar l'indult als presos independentistes. "Sánchez va dir que la sentència era justa quan condemnava els líders independentistes a més anys de presó que a un pederasta. I ens diu que Forcadell no mereix un indult? El seu partit ha defensat indults per torturadors, corruptes i els GAL", ha criticat Asens.</p>
      <p>"Sánchez ha desconnectat d'una part de Catalunya, dels independentistes i també dels federalistes", ha afirmat. Les crítiques, però, no només han estat pel líder socialista, sinó que Asens també ha carregat contra la "unilateralitat" que, assegura, mantenen les forces independentistes i la "falta d'empatia" que creu que ha tingut el Govern. "Segueixen insistint en la unilateralitat que genera por a una part de la nostra societat", ha assegurat.</p>
    </article>
  </body>
</html>