<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/dizi-inandirici-olsun-diye-gercek-kan-kullaniyoruz-213927h.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T13:54:34+00:00"/>
    <meta property="og:title" content="'Dizi inandırıcı olsun diye gerçek kan kullanıyoruz'"/>
    <meta property="og:description" content="Mucize Doktor dizisinde canlandırdığı Dr. Nazlı rolüyle dikkatleri üzerine çeken güzel oyuncu Sinem Ünsal, sahnelerinin daha inandırıcı olması için ameliyathanedeki kan dahil herşeyin gerçek olduğunu ve bu durumun kendilerini zorladığını söylüyor."/>
  </head>
  <body>
    <article>
      <h1>'Dizi inandırıcı olsun diye gerçek kan kullanıyoruz'</h1>
      <h2>Mucize Doktor dizisinde canlandırdığı Dr. Nazlı rolüyle dikkatleri üzerine çeken güzel oyuncu Sinem Ünsal, sahnelerinin daha inandırıcı olması için ameliyathanedeki kan dahil herşeyin gerçek olduğunu ve bu durumun kendilerini zorladığını söylüyor.</h2>
      <address>
        <time datetime="2019-11-02T13:54:34+00:00">02 Nov 2019, 13:54</time>
      </address>
      <p>
        <b>RÖPORTAJ: RIDVAN DEMİR</b>
      </p>
      <p>Bu sezon seyirciyle buluşan ve büyük ilgi gören Kore uyarlaması ‘Mucize Doktor'da güzel cerahi asistanı Nazlı karakterine hayat veren Sinem Ünsal, <b>Olay Çekirge</b>'ye özel açıklamalarda bulundu.</p>
      <p>Şu sıralar hem ‘Raif ile Letafet' isimli oyunda rol alan hem de Mucize Doktor'da kamera karşısına geçen Ünsal, iki işi bir arada yürütmenin tatlı yorgunluğunu yaşıyor.</p>
      <p>Mucize Doktor'un daha inandırıcı olması için ameliyat sahnelerinde tüm materyallerin gerçeğini kullandıklarının altını çizen Ünsal, “Gerçek hayatta asla doktor olamazdım...” diyor. </p>
      <figure>
        <img src="https://www.olay.com.tr/d/other/02-026.jpg"/>
      </figure>
      <p>
        <i>
          <b>⇒ Sinem Hanım, Edebiyat Bölümü mezunu olmanıza rağmen hem Mucize Doktor'daki Nazlı rolüyle hem de tiyatroda Raif ile Letafet oyunuyla sahnede oyunculuğun hakkını veriyorsunuz. Edebiyattan oyunculuğa nasıl bir geçiş süreci oldu?</b>
        </i>
      </p>
      <p>“Oyuncu olmak üniversiteye girmeden önce de hayalimdi. Ama başka başka sebeplerden dolayı Karşılaştırmalı Edebiyat bölümü okumaya karar verdim. Okulum bittikten sonra da yine oyunculuk yapmayı planlamıştım. Edebiyatla alakalı bir branşa yönlenmeyi hiç düşünmemiştim. Tiyatroyu çok istiyordum. Bu oyunla birlikte o hayalime ulaştım. Uzun süren prova süreci de benim için bir okul niteliğindeydi. Akademik bir geçmişim yok evet ama oyunculuğu böyle sahada öğrenmeye çalışıyorum diyebilirim.”</p>
      <p>
        <i>
          <b>⇒ Hem dizi hem tiyatroyu bir arada götürmek zor olmuyor mu?</b>
        </i>
      </p>
      <p>“Dizi devam ederken öte yandan tiyatro oyununun devam etmesi çok zor bir şey. O yüzden şimdilik Raif ile Letafet devam etttiği sürece bu oyunun içinde olacağım. Sonrasında da başka tiyatro oyunlarıyla devam etmek istiyorum.”</p>
      <p><i><b>⇒</b></i> <b><i>Mucize Doktor son dönemin en çok sevilen ve izlenen dizilerinden. Sahnelerin çoğu hastanede geçiyor. Gerçek bir hastanede dizi çekmek sizin için ne kadar zor?</i></b></p>
      <p>“Aslında dizinin tamamını hastanede çekmiyoruz. Bazı sahneler için plato kullanıyoruz. Ama elbette gerçek hastane içinde de çekimler var. O sahnelerde zorlanıyoruz. Çünkü etrafımızdaki insanlar gerçekten hasta mı? Yoksa sırf dizi çekimini izlemek için mi oraya gelmişler ya da figürasyon için mi oradalar anlayamıyoruz.”</p>
      <p><i><b>⇒</b></i> <b><i>Dizide hekimlerin mesleklerini icra ederken yaşadıkları sıkıntıları da seyirciye aktarıyorsunuz. Bu açıdan baktığınızda gerçekten cerrahi asistanı olmadığınıza şükrettiğiniz oluyor mu?</i></b></p>
      <p>“Şunu söyleyebilirim ki gerçek hayatta doktorluk yapamazdım. Ameliyat sahnelerinde gerçek et ve kan kullanıyoruz. Bunu sahne daha gerçekçi olsun diye yapıyoruz ve bu durum beni biraz zorluyor. Ameliyat sahnelerinde gerçekten ameliyatımız varmış gibi strese giriyoruz. Daha önce hiç böyle bir şey yaşamamıştım. Öte yandan dizide hassas bir konu işleniyor. Kimse alınmasın, gücenmesin diye çok fazla dikkat ediyoruz. Çok yoğun çalışmamıza rağmen ben Mucize Doktor'dan çok keyif alıyorum.”</p>
      <figure>
        <img src="https://www.olay.com.tr/d/other/01-042.jpg"/>
      </figure>
      <p>
        <i>
          <b>⇒ Nazlı duygusal ve hassas bir karakter. Peki Sinem Ünsal Nazlı doktora ne kadar benziyor yada ondan ne kadar farklı?</b>
        </i>
      </p>
      <p>“Nazlı karakterinden çok farklı olduğumu zannetmiyorum. Nazlı'yı çok severek oynuyorum ve onun özelliklerini dışarıdan biri olarak gözlemliyorum.”</p>
      <p><i><b>⇒</b></i> <b><i>Dizide Taner Ölmez başta olmak üzere bir çok ünlü ve usta oyuncuyla birlikte kamera karşısına geçiyorsunuz. Setteki uyum ve ortam nasıl?</i></b></p>
      <p>“Bu kadroyla çalışmak işimi kolaylaştırıyor. Çünkü hepsi tek tek çok profesyonel ve disiplinli oyuncular. Bizim setimiz o açıdan çok şanslı bir set. Huzurumuz yerinde aslında bunu her seferinde söylemektende çekiniyoruz başımıza bir şey gelmesin diye...”</p>
      <p><i><b>⇒</b></i> <b><i>Raif ile Letafet oyununda sahnede şarkı da söylüyorsunuz. Son zamanlarda bir çok ünlü oyuncunun albüm çıkardığına da tanıklık ediyoruz. İlerleyen zamanlarda sizin şarkıcılıkla ilgili farklı planlarınız olacak mı?</i></b></p>
      <p>“Müzik deneyimim bu oyunla sınırlı kalır galiba. Çünkü şarkı söylemek gibi bir isteğim yok. Öyle bir becerim olduğunu da sanmıyorum. Sadece doğru bir biçimde sahnede yapmaya çalışıyorum. Bu benim için çok büyük bir adımdı. Daha ilerisine de gitmez diye düşünüyorum.”</p>
    </article>
  </body>
</html>