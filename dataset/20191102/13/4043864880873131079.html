<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230808/"/>
    <meta property="og:site_name" content="Українська правда"/>
    <meta property="article:published_time" content="2019-11-02T13:13:04+00:00"/>
    <meta property="og:title" content="У неділю режим обмежень у Золотому скасують"/>
    <meta property="og:description" content="У неділю, 3 листопада, буде скасовано режим обмежень на переміщення в районі розведення в Золотому."/>
  </head>
  <body>
    <article>
      <h1>У неділю режим обмежень у Золотому скасують</h1>
      <address>
        <time datetime="2019-11-02T13:13:04+00:00">02 Nov 2019, 13:13</time>
      </address>
      <p>У неділю, 3 листопада, буде скасовано режим обмежень на переміщення в районі розведення в Золотому.</p>
      <p><b>Джерело</b>: командир оперативно-тактичного угруповання "Північ" генерал Олег Мікац, керівник української СЦКК Олександр Борщевський, заступник начальника штабу відділу стратегічних комунікацій полковник Дмитро Бородавко на брифінгу в Золотому, повідомляє <a href="https://interfax.com.ua/news/general/622289.html">Інтерфакс-Україна</a></p>
      <p><b>Пряма мова Мікаца</b>: "Починаючи із завтрашнього дня тут можна буде вільно переміщатися - відповідно виконувати всі заходи, які необхідно як для місцевого населення, так і волонтерів, журналістів та інших".</p>
      <p><b>Деталі</b>: Він також повідомив журналістам, що в цьому районі вже 12-й день не було жодного порушення режиму припинення вогню.</p>
      <p>У свою чергу, <b>Борщевський</b> поінформував, що о 12.00 розпочнеться розмінування території у зоні розведення і демонтаж фортифікаційних споруд. Надалі намічено відкрити в цьому районі автомобільно-пішохідне КПВВ.</p>
      <p>За словами Борщевського, СЦКК контролює ситуацію за допомогою 4 відеокамер, забезпечено також цілодобове чергування офіцерів СЦКК для контролю, і ведеться відеофотофіксація співробітниками.</p>
      <p><b>Бородавко</b> повідомив, що в зоні безпеки в с. Катеринівка, де відбулось розведення, є 86 дворів, в них живуть 150 місцевих жителів, з них семеро дітей. За його словами, ніхто не заявляв про намір залишити село. Зараз тут поліція і районна влада забезпечує людей своєчасно хлібом, чергує швидка допомога.</p>
      <p><b>Передісторія</b>:</p>
      <ul>
        <li>30 жовтня у районі проведення операції Об’єднаних сил оголосили режим "<a href="https://www.pravda.com.ua/news/2019/10/30/7230497/">жовтий</a>", який вводить додаткові обмеження для громадян і надає додаткові повноваження військовим і правоохоронцям.</li>
        <li>1 листопада прес-центр ООС повідомив, що у районі населеного пункту Золоте-4 Луганської області <a href="https://www.pravda.com.ua/news/2019/11/1/7230762/">завершилося </a>дзеркальне розведення сил та засобів.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/2/7230791/"/>
        <a href="https://www.pravda.com.ua/news/2019/11/1/7230735/"/>
        <a href="https://www.pravda.com.ua/news/2019/10/31/7230639/"/>
      </related>
    </article>
  </body>
</html>