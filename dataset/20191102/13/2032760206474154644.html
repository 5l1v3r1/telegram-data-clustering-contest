<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88496"/>
    <meta property="og:site_name" content="Denník politika"/>
    <meta property="article:published_time" content="2019-11-02T13:35:04+00:00"/>
    <meta property="og:title" content="Coldplay zahrá nový dvojalbum na dvoch špeciálnych koncertoch, ktoré bude streamovať na YouTube"/>
    <meta property="og:description" content="2.11.2019 (Webnoviny.sk) – Britská kapela Coldplay po prvý raz zahrá svoj nový dvojalbum Everyday Life na dvoch špeciálnych koncertoch v Jordánsku, ktoré bude streamovať na službe YouTube. Novinka, ktorá pozostáva z častí Sunrise a Sunset (východ slnka a západ slnka, pozn. SITA), sa dostane na trh 22. novembra. V ten istý deň sa uskutočnia aj koncerty v jordánskej metropole Ammán."/>
  </head>
  <body>
    <article>
      <h1>Coldplay zahrá nový dvojalbum na dvoch špeciálnych koncertoch, ktoré bude streamovať na YouTube</h1>
      <address><time datetime="2019-11-02T13:35:04+00:00">02 Nov 2019, 13:35</time> by <a rel="author">Webnoviny</a></address>
      <p>2.11.2019 (Webnoviny.sk) – Britská kapela Coldplay po prvý raz zahrá svoj nový dvojalbum Everyday Life na dvoch špeciálnych koncertoch v Jordánsku, ktoré bude streamovať na službe YouTube. Novinka, ktorá pozostáva z častí Sunrise a Sunset (východ slnka a západ slnka, pozn. SITA), sa dostane na trh 22. novembra. V ten istý deň sa uskutočnia aj koncerty v jordánskej metropole Ammán.</p>
      <h3>Ponúkli dve ukážky</h3>
      <p>Prvé vystúpenie sa bude konať o 4:00 greenwichského stredného času (5:00 stredoeurópskeho času), a formácia na ňom zahrá všetky skladby z časti Sunrise. Druhé vystúpenie obsahujúce skladby so Sunset sa uskutoční o 14:00 greenwichského stredného času (15:00 stredoeurópskeho času).</p>
      <p>Kapela si pre svoje koncerty vybrala Jordánsko pre „<i>jeho prírodnú krásu a historický a kultúrny význam</i>„. „<i>Sme nadšení, že môžeme náš nový album uviesť na trh v Jordánsku. Vždy sme mali pocit, že je to perfektné miesto pre tieto špeciálne šou</i>,“ uviedli muzikanti v stanovisku.</p>
      <p>Everyday Life bude mať dovedna 16 piesní. Skupina z nich už ponúkla aj dve ukážky, skladby Orphans a Arabesque.</p>
      <h3>Originálna propagácia</h3>
      <p>Coldplay si pri propagácii novej štúdiovky vyberajú originálne spôsoby. Vydanie novinky hudobníci oznámili prostredníctvom listu fanúšičke a na plagátoch vo viacerých mestách po svete. Tracklist dvojalbumu zverejnili v inzertnej časti rôznych novín v Anglicku, Francúzsku, Austrálii či na Novom Zélande. Zmienené dva špeciálne koncerty zase kapela oznámila počas falošnej tlačovej konferencie, ktorej záznam si môžu fanúšikovia a fanúšičky pozrieť napríklad na jej sociálnych sieťach.</p>
      <p>Coldplay vznikli v roku 1996 v Londýne. Prvý štúdiový album Parachutes vydali v roku 2000 a vďaka úspešnému singlu Yellow sa dostali do povedomia verejnosti. Na oceňovanú nahrávku nadviazali štúdiovkou A Rush Of Blood To The Head (2002), z ktorej pochádza napríklad skladba Clocks. Vďaka nej získali prestížnu cenu Grammy. V roku 2005 anglické kvarteto v zložení Chris Martin, Jonny Buckland, Guy Berryman a Will Champion vydalo tretí album X&amp;Y, po ktorom nasledovali nahrávky Viva La Vida Or Death And All His Friends (2008), Mylo Xyloto (2011), Ghost Stories (2014) a A Head Full Of Dreams (2015). So všetkými pritom dobyli UK Chart. Kapela má na konte napríklad sedem cien Grammy, deväť BRIT Awards, šesť Q Awards či sedem NME Awards.</p>
      <p>Informácie pochádzajú z webstránky www.nme.com a archívu agentúry SITA.</p>
      <p>Viac k témam: <a href="https://www.webnoviny.sk/tag/coldplay/"><u>Coldplay</u></a><br/>Zdroj: Webnoviny.sk – <a href="https://www.webnoviny.sk/coldplay-zahra-novy-dvojalbum-na-dvoch-specialnych-koncertoch-ktore-bude-streamovat-na-youtube/"><u>Coldplay zahrá nový dvojalbum na dvoch špeciálnych koncertoch, ktoré bude streamovať na YouTube</u></a> © SITA Všetky práva vyhradené.</p>
    </article>
  </body>
</html>