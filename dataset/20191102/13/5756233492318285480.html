<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619417/%D8%A8%D8%AE%D8%B4%D8%B4-%DB%8C%DA%A9-%D8%A7%D8%B9%D8%AF%D8%A7%D9%85%DB%8C-%D9%BE%D8%B3-%D8%A7%D8%B2-14-%D8%B3%D8%A7%D9%84-%D8%AF%D8%B1-%D8%B3%D9%82%D8%B2-%DA%A9%D8%B1%D8%AF%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T13:07:00+00:00"/>
    <meta property="og:title" content="بخشش یک اعدامی پس از 14 سال در سقز کردستان"/>
    <meta property="og:description" content="سرپرست زندان‌های کردستان گفت: با پیگیری‌های مستمر واحد مددکاری زندان و همچنین با وساطت مسئولین، ریش سفیدان و معتمدین شهر سقز، یک جوان سقزی که در نزاع دسته جمعی موجب قتل جوانی دیگر شده بود، امروز با گذشت اولیاء دم از حق قانونی خود، از مرگ حتمی نجات یافت."/>
  </head>
  <body>
    <article>
      <h1>بخشش یک اعدامی پس از 14 سال در سقز کردستان</h1>
      <address>
        <time datetime="2019-11-02T13:07:00+00:00">02 Nov 2019, 13:07</time>
      </address>
      <p>
        <i>سرپرست زندان‌های کردستان گفت: با پیگیری‌های مستمر واحد مددکاری زندان و همچنین با وساطت مسئولین، ریش سفیدان و معتمدین شهر سقز، یک جوان سقزی که در نزاع دسته جمعی موجب قتل جوانی دیگر شده بود، امروز با گذشت اولیاء دم از حق قانونی خود، از مرگ حتمی نجات یافت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد خسروی اظهار کرد: این زندانی در سال ۸۴ و در حالی که فقط ۲۰ سال سن داشت طی یک نزاع دسته جمعی موجب قتل جوان سقزی شده بود که خوشبختانه در سحرگاه امروز شنبه (۱۱ آبان) خانواده علیزاده (خانواده مقتول) در حالی که می‌توانستند حکم قصاص قاتل فرزندشان را اجرا کنند، از حق قانونی خود گذشت کرده و با این حرکت انسان دوستانه خود زندگی مجدد را به قاتل فرزندشان هدیه کردند.</p>
      <p>وی با تقدیر از خانواده علیزاده به خاطر این اقدام خداپسندانه افزود: از ابتدای سال جاری تاکنون مددکاران زندان‌های کردستان با همکاری ریش سفیدان و چهره‌های سرشناس استان ضمن اخذ رضایت از اولیاء دم مانع از اجرای ۱۰ حکم قصاص در استان شدند که امروز شاهد یازدهیمن مورد از آن بودیم.</p>
      <p>سرپرست زندان‌های کردستان، گذشت و فداکاری را از خصوصیات بارز مردم کردستان دانست و بیان کرد: خوشبختانه هر ساله در استان کردستان چنین صحنه‌های باشکوهی که نمایانگر فداکاری و انسانیت است را شاهد هستیم.</p>
      <p>خسروی با اشاره به تاکیدات دین مبین اسلام به گذشت و فداکاری خاطرنشان کرد: انسان در عفو و گذشت است که می‌تواند ارزش و جایگاه واقعی خویش را به دست آورد که این مسئله به ویژه در شرایط سختی همچون اجرای حکم قصاص و ... خود را نشان می‌دهد.</p>
    </article>
  </body>
</html>