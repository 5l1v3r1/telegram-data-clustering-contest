<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Nereglamentirano-smetishte-zaradi-zavedeniya-vtreshti-plovdivchani-910537"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T13:25:00+00:00"/>
    <meta property="og:title" content="Нерегламентирано сметище заради заведения втрещи пловдивчани"/>
    <meta property="og:description" content="Нерегламентирано сметище под надлеза на улица &quot;Васил Левски&quot; се разраства всеки ден, това сигнализир..."/>
  </head>
  <body>
    <article>
      <h1>Нерегламентирано сметище заради заведения втрещи пловдивчани</h1>
      <address>
        <time datetime="2019-11-02T13:25:00+00:00">02 Nov 2019, 13:25</time>
      </address>
      <p>Нерегламентирано сметище под надлеза на улица "Васил Левски" се разраства всеки ден, това сигнализира читателката Пламена Спасева в <b>Plovdiv24.bg</b>. Публикуваме сигнала без редакторска намеса:</p>
      <p>"Пиша ви във връзка с все повече разрастващото се нерегламентирано сметище под надлеза на улица "В. Левски", под платното по посока с. Труд. С всеки изминал ден боклуците стават все повече, а никой не предприема действия за тяхното отстраняване или санкциониране на фирмата или лицата, които ги изхвърлят.</p>
      <p>Това ли е първото впечатление, което хората влезли в града ни трябва да има?</p>
      <p>Това ли е нашата представа за Европейска столица на КУЛТУРАТА?</p>
      <p>Не стига, че в близост има цигански катун, който през цялото време разхвърля боклуците хвърляни в близките блокове, ами сега и това да гледаме всеки ден, пътувайки за работа. Сигналът беше изпратен миналата седмица до имейла на Община Север и главна Община, но досега никой не се е свързал с мен, а всяка сутрин се вижда, че боклуците си стоят".</p>
      <p>От ОП "Чистота" отговориха, че мястото се почиства периодично, но за съжаление резултатът е краткотраен. Поради естеството на отпадъците, се предполага, че те са изхвърлени от заведения. Въпреки засиления контрол конкретните нарушители засега не са установени, тъй като обикновено замърсяването  става в събота и неделя. Организаторът на предприятието за район "Северен" направи проверка на място и увери, че следващата седмица теренът отново ще бъде почистен.</p>
    </article>
  </body>
</html>