<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-"/>
    <meta property="og:site_name" content="enikos.gr"/>
    <meta property="article:published_time" content="2019-11-02T13:24:00+00:00"/>
    <meta property="og:title" content="Μητσοτάκης στο κινεζικό πρακτορείο Xinhua: Βούληση της Ελλάδας να λειτουργήσει ως “γέφυρα” ανάμεσα σε τρεις ηπείρους"/>
    <meta property="og:description" content="Οι σχέσεις ανάμεσα στην Ελλάδα και την Κίνα έχουν εισέλθει σε μία νέα εποχή, που χαρακτηρίζεται από ακόμα πιο δυναμική πολιτιστική και οικονομική συνεργασία, δηλώνει ο Πρωθυπουργός Κυριάκος Μητσοτάκης..."/>
  </head>
  <body>
    <article>
      <h1>Μητσοτάκης στο κινεζικό πρακτορείο Xinhua: Βούληση της Ελλάδας να λειτουργήσει ως “γέφυρα” ανάμεσα σε τρεις ηπείρους</h1>
      <address>
        <time datetime="2019-11-02T13:24:00+00:00">02 Nov 2019, 13:24</time>
      </address>
      <p>Οι σχέσεις ανάμεσα στην Ελλάδα και την Κίνα έχουν εισέλθει σε μία νέα εποχή, που χαρακτηρίζεται από ακόμα πιο δυναμική πολιτιστική και οικονομική συνεργασία, δηλώνει ο Πρωθυπουργός <a href="http://www.enikos.gr/politics/681678/mitsotakis-to-13o-synedrio-tis-nd-tha-prepei-na-apotelesei-simeio">Κυριάκος Μητσοτάκης</a> σε συνέντευξη που παραχώρησε στο Κινεζικό πρακτορείο ειδήσεων Xinhua, με αφορμή την επίσκεψή του στη Σαγκάη για τη διεθνή έκθεση China International Import Expo 2019.</p>
      <p>«Ο ακρογωνιαίος λίθος της σχέσης των δύο χωρών συνοψίζεται σε δύο λέξεις: αμοιβαίος σεβασμός ο οποίος πηγάζει από τη μεγάλη ιστορική κληρονομιά τους και την ισχυρή εμπορική συνεργασία», σημειώνει, σύμφωνα με ενημέρωση από το Μέγαρο Μαξίμου, ο Πρωθυπουργός, προσθέτοντας πως οι δύο πλευρές έχουν σφυρηλατήσει αρμονική και φιλική σχέση από τότε που συνήψαν επίσημες διπλωματικές σχέσεις.</p>
      <p>Ο κ. Μητσοτάκης τονίζει πως η 2η έκθεση China International Import Expo συνιστά μία εξαιρετική ευκαιρία ώστε να αναδειχθεί η ισχυρή σινο-ελληνική συνεργασία.</p>
      <p>Επισημαίνει, σύμφωνα με τις ίδιες πηγές, πως το ανοιχτό ελληνικό πνεύμα αποτυπώνει τη βούληση της χώρας μας να λειτουργήσει ως «γέφυρα» ανάμεσα σε τρεις ηπείρους, ειδικά τη στιγμή που η Ελλάδα «ανακτά τη θέση της στον παγκόσμιο χάρτη ως μία εξωστρεφή οικονομία, που είναι ανοιχτή στο εμπόριο και στις επενδύσεις».</p>
      <p>Ο Πρωθυπουργός σημειώνει πως Ελλάδα και Κίνα ήδη αποτελούν κόμβους μέσω των οποίων διέρχονται παγκόσμιες αλυσίδες εφοδιασμού κι ότι οι σχέσεις τους βρίσκονται στο ζενίθ, συμπληρώνοντας όμως πως υπάρχει μεγάλο περιθώριο εμβάθυνσης της διμερούς οικονομικής συνεργασίας και τόνωσης των επενδυτικών ροών.</p>
      <p>«Οι κλάδοι στους οποίους θα θέλαμε να δούμε μεγαλύτερη πρόοδο στη συνεργασία μας με την Κίνα συμπεριλαμβάνουν τον αγροτικό τομέα, τις μεταφορές και τις υποδομές, τον τομέα της ναυτιλίας, την ενέργεια, τις τηλεπικοινωνίες, την καινοτομία, την έρευνα και την τεχνολογία και βεβαίως τον τουρισμό», αναφέρει.</p>
      <p>Ο κ. Μητσοτάκης ξεκαθαρίζει ότι η κυβέρνηση έχει δεσμευτεί για την καλλιέργεια ενός φιλόξενου περιβάλλοντος για το επιχειρείν και διαβεβαιώνει πως η Ελλάδα είναι χώρα ίσων ευκαιριών για όλους τους επενδυτές.</p>
      <p>Δηλώνει πως η Αθήνα προσβλέπει σε περαιτέρω βελτίωση των διμερών σχέσεων μέσω ποικίλων ευκαιριών, όπως το Forum των Αρχαίων Πολιτισμών, και επιδιώκει να εντείνει τις πολιτικές σχέσεις σε ανώτατο επίπεδο.</p>
      <p>Ενδεικτικό παράδειγμα της αμοιβαία επωφελούς συνεργασίας ανάμεσα σε Ελλάδα και Κίνα, αναφέρει πως είναι η επένδυση της COSCO στο λιμάνι του Πειραιά.</p>
      <p>Τόσο η εταιρεία όσο και η ελληνική κυβέρνηση επιθυμούν την περαιτέρω αναβάθμιση του λιμανιού και της ευρύτερης περιοχής και για αυτόν το λόγο έχει δρομολογηθεί νέος κύκλος επενδύσεων, υπογραμμίζουν οι ίδιες πηγές.</p>
      <p>Ο κ. Μητσοτάκης τονίζει πως πρόκειται για κατάσταση «win-win», που αποτελεί «παράδειγμα αποδοτικής συνεργασίας διεθνώς» και μία από τις πλέον επιτυχημένες συνεργασίες στο πλαίσιο της Κινεζικής πρωτοβουλίας Belt and Road Initiative (BRI).</p>
      <p>Η Ελλάδα άλλωστε, αναφέρει ο Πρωθυπουργός, ασχολείται ενεργά με το BRI. Ο κ. Μητσοτάκης εξηγεί πως η εν λόγω πρωτοβουλία θα οδηγήσει στη δημιουργία σημαντικών υποδομών για την ανάπτυξη του διεθνούς εμπορίου κι ότι η ίδια έχει «πολλά να προσφέρει», λόγω της γεωστρατηγικής της θέσης στο σημείο όπου «συνδέονται» η Ευρώπη, η Ασία και η Αφρική.</p>
      <p>Ένα ακόμα μέτωπο συνεργασίας ανάμεσα στην Ελλάδα και την Κίνα είναι ο μηχανισμός «17+1», όπου συμμετέχουν πολλά κράτη της Ανατολικής και Κεντρικής Ευρώπης. Ο κ. Μητσοτάκης εκφράζει την πεποίθηση πως η συμμετοχή της χώρας μας θα δώσει πρόσθετη αξία στο σχήμα, ευνοώντας όλους τους συμμετέχοντες, ενώ ανοίγονται ευκαιρίες για νέες πολιτιστικές ανταλλαγές και συμπράξεις στο εμπόριο και στις υποδομές.</p>
      <p>Άλλωστε, συνεχίζουν οι ίδιες κυβερνητικές πηγές, ο Πρωθυπουργός προσθέτει ότι η Ελλάδα παραδοσιακά αποτελεί πυλώνα σταθερότητας και συνεργασίας στη γειτονιά της και παράλληλα αναγνωρίζει την αυξανόμενη σημασία της Κίνας στα παγκόσμια δρώμενα.</p>
      <p>Στο πλαίσιο αυτό, ο κ. Μητσοτάκης αναφέρει πως η Ελλάδα θεωρεί απαραίτητη τη συνεισφορά της Κίνας στην αντιμετώπιση των μεγάλων προκλήσεων της εποχής μας, όπως η κλιματική αλλαγή και η προάσπιση του παγκόσμιου συστήματος εμπορίου, με «πυρήνα» τον Παγκόσμιο Οργανισμό Εμπορίου.</p>
      <p>Η Λαϊκή Δημοκρατία της Κίνας, που φέτος γιόρτασε τη συμπλήρωση 70 ετών από την ίδρυσή της, έχει κατορθώσει σε αυτό το διάστημα να αλλάξει πολλά στο εσωτερικό της, αλλάζοντας παράλληλα και τον κόσμο γύρω της, σημειώνει ο Πρωθυπουργός. Πλέον αποτελεί «κρίσιμο παράγοντα για τη σταθερότητα εντός και πέραν της περιοχής της».</p>
      <p>Πηγή πληροφοριών/ΦΩΤΟ: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681711/georgiadis-me-poly-megali-chara-tha-ypodechthoume-stin-athina-ton%0A%20%20%20%20%0A"/>
        <a href="http://www.enikos.gr/politics/681678/mitsotakis-to-13o-synedrio-tis-nd-tha-prepei-na-apotelesei-simeio%0A%20%20%20%20%0A"/>
        <a href="http://www.enikos.gr/politics/681636/gemise-paidikes-fones-to-megaro-maximou-i-synantisi-tou-mitsotaki%0A%20%20%20%20%0A"/>
        <a href="http://www.enikos.gr/politics/681638/mitsotakis-aftoi-einai-oi-pente-axones-tou-ethnikou-schediou-diac%0A%20%20%20%20%0A"/>
        <a href="http://www.enikos.gr/politics/681612/mitsotakis-entos-tou-2021-tha-echoun-kleisei-oles-oi-chomateres-s%0A%20%20%20%20%0A"/>
        <a href="http://www.enikos.gr/politics/681610/mitsotakis-ypokrisia-kai-anikanotita-tis-kyvernisis-syriza-sti-di%0A%20%20%20%20%0A"/>
        <a href="http://www.enikos.gr/politics/681594/ora-tou-prothypourgou-o-mitsotakis-apanta-se-erotisi-gia-ti-diach%0A%20%20%20%20%0A"/>
        <a href="http://www.enikos.gr/politics/681546/video-me-tis-diloseis-petsa-dimosiefse-o-tsipras-sto-facebook-ti-%0A%20%20%20%20%0A"/>
        <a href="http://www.enikos.gr/politics/681530/petsas-o-k-tsipras-leei-psemata-diastrevlose-tis-diloseis-mou%0A%20%20%20%20%0A"/>
      </related>
    </article>
  </body>
</html>