<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88498"/>
    <meta property="og:site_name" content="Denník politika"/>
    <meta property="article:published_time" content="2019-11-02T13:35:05+00:00"/>
    <meta property="og:title" content="Posilnenie právomocí v justícii môže podľa Javorčíkovej znamenať hrozbu, že budú zneužité"/>
    <meta property="og:description" content="2.11.2019 (Webnoviny.sk) – Posilnenie právomocí v justícii môže znamenať hrozbu, že budú zneužité. Kompetentní majú v prípade podozrení v justícii dostatočné právomoci. Otázne je, ako ich dokážu využiť. Pre agentúru SITA to uviedla emeritná sudkyňa Katarína Javorčíková z iniciatívy Za otvorenú justíciu s tým, že aj v súčasnosti sa ukazuje, že pri podozrivých kolegoch je dôležité, ako vedia justičné orgány zasiahnuť. Určité rozšírenie právomocí pre popredných funkcionárov justície chcel presadiť minister spravodlivosti Gábor Gál (Most-Híd) po tom, ako boli medializované podozrenia o komunikácii obžalovaného podnikateľa Mariana K. s viacerými sudcami a sudkyňami."/>
  </head>
  <body>
    <article>
      <h1>Posilnenie právomocí v justícii môže podľa Javorčíkovej znamenať hrozbu, že budú zneužité</h1>
      <address><time datetime="2019-11-02T13:35:05+00:00">02 Nov 2019, 13:35</time> by <a rel="author">Webnoviny</a></address>
      <p>2.11.2019 (Webnoviny.sk) – Posilnenie právomocí v justícii môže znamenať hrozbu, že budú zneužité. Kompetentní majú v prípade podozrení v justícii dostatočné právomoci. Otázne je, ako ich dokážu využiť. Pre agentúru SITA to uviedla emeritná sudkyňa Katarína Javorčíková z iniciatívy Za otvorenú justíciu s tým, že aj v súčasnosti sa ukazuje, že pri podozrivých kolegoch je dôležité, ako vedia justičné orgány zasiahnuť. Určité rozšírenie právomocí pre popredných funkcionárov justície chcel presadiť minister spravodlivosti Gábor Gál (Most-Híd) po tom, ako boli medializované podozrenia o komunikácii obžalovaného podnikateľa Mariana K. s viacerými sudcami a sudkyňami.</p>
      <p>Šéf rezortu spravodlivosti predložil legislatívne opatrenia poslancom Národnej rady SR, no s jeho návrhmi nesúhlasili kluby koaličných strán Smer-SD a Slovenskej národnej strany (SNS). Gál zvažuje, že ešte legislatívu predloží cez skrátené legislatívne konanie.</p>
      <p>Pri jeho návrhu by sa posilnili kompetencie ministra, ale tiež ďalších riadiacich funkcií. Podľa Javorčíkovej sa môžu silné právomoci zneužiť v prípade, že ich má v rukách nesprávna osoba.</p>
      <h3>Kozmetické úpravy</h3>
      <p><i>„Aj v súčasnosti majú inštitúcie, ako napríklad Súdna rada SR, dostatočné právomoci, ktoré môžu v prípade potreby využiť. Pri medializovaných podozreniach mohla rada konať aj skôr a podať návrh, aby disciplinárny senát podozrivým sudcom pozastavil výkon ich funkcie. Stále platí, že záleží, ako inštitúcie s kompetenciami, ktoré majú, dokážu naložiť</i>,“ uviedla Javorčíková.</p>
      <p>Podľa sudkyne sa v prípade posilnených právomocí zvýši riziko, že môžu byť voči sudcom zneužité, ako sa to opakovane stalo aj v minulosti. Advokát a bývalý minister vnútra a spravodlivosti Daniel Lipšic sa domnieva, že zmeny, ktoré boli avizované, nie sú zásadné.</p>
      <p>„<i>Ak máte na mysli legislatívu, ktorou by sa rozšírili možnosti pozastaviť výkon funkcie podozrivému sudcovi, tak to považujem skôr za kozmetické úpravy</i>,“ povedal Lipšic.</p>
      <h3>Jankovskej pozastavili výkon funkcie</h3>
      <p>Medzi sudkyňami, u ktorých zasahovala polícia, bola aj bývalá štátna tajomníčka ministerstva spravodlivosti Monika Jankovská. Okrem toho čelí Jankovská aj disciplinárnemu podnetu zo strany ministra spravodlivosti Gábora Gála (Most-Híd), ktorý žiada za jej klamstvo najprísnejší trest – stratu talára.</p>
      <p>Podľa Gála Jankovská klamala, keď tvrdila, že nebola vo vile advokáta Radomíra Bžána v Chorvátsku. Informáciu však potvrdil samotný Bžán.</p>
      <p>Pri bývalej štátnej tajomníčke zasadol expresne rýchlo aj disciplinárny senát, ktorý jej do preverenia prípadu pozastavil výkon funkcie, a to iba 24 hodín od doručenia podnetu. Jankovská sa po odstúpení z funkcie tajomníčky vrátila do sudcovského talára. Do súčasnosti však nesúdila, pretože bola práceneschopná.</p>
      <h3>Odstúpil aj Lindtner</h3>
      <p>S Marianom K. údajne komunikovali aj ďalší sudcovia, napríklad Vladimír Sklenka. Tomu tiež medzičasom disciplinárny senát dočasne pozastavil výkon funkcie sudcu. O pozastavenie výkonu funkcie požiadala sudkyňa Miriam Repáková, ktorá s Marianom K. údajne tiež komunikovala. K celej situácii zasadlo viacero sudcovských rád, ktoré odporučili kolegom, aby sami zvážili pozastavenie výkonu funkcie.</p>
      <p>Pre komunikáciu s obžalovaným podnikateľom odstúpil aj predseda Okresného súdu Bratislava III David Lindtner. Súdna rada pri podozreniach preveruje aj majetkové priznania sudcov, v ktorých našla viacero závažných skutočností. Dodatočne si preto od nich vyžiadala potrebné dokumenty.</p>
      <p>Špeciálny vyšetrovací tím zriadila aj polícia, ktorá zasahovala voči sudkyniam ešte v závere augusta tohto roka, keď im zaistila mobilné telefóny.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/zoj-zdruzenie-sudcov-za-otvorenu-justiciu/"><u>ZOJ Združenie sudcov Za otvorenú justíciu</u></a><br/>Zdroj: Webnoviny.sk – <a href="https://www.webnoviny.sk/posilnenie-pravomoci-v-justicii-moze-podla-javorcikovej-znamenat-hrozbu-ze-budu-zneuzite/"><u>Posilnenie právomocí v justícii môže podľa Javorčíkovej znamenať hrozbu, že budú zneužité</u></a> © SITA Všetky práva vyhradené.</p>
    </article>
  </body>
</html>