<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544026.html/%D8%B1%D8%A7%D9%87%DA%A9%D8%A7%D8%B1-%D8%A7%D9%84%D8%B9%D8%A7%D9%85%D8%B1%DB%8C-%D8%A8%D8%B1%D8%A7%DB%8C-%D8%AD%D9%84-%D8%A8%D8%AD%D8%B1%D8%A7%D9%86-%D8%B9%D8%B1%D8%A7%D9%82--%D8%AA-%DA%A9%DB%8C%D8%AF-%D8%AD%D9%84%D8%A8%D9%88%D8%B3%DB%8C-%D8%A8%D8%B1-%D9%BE%D8%A7%DB%8C%D8%A8%D9%86%D8%AF%DB%8C-%D8%A8%D9%87-%D9%86%D9%82%D8%B4%D9%87-%D8%B1%D8%A7%D9%87-%D9%85%D8%B1%D8%AC%D8%B9%DB%8C%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T10:24:00+00:00"/>
    <meta property="og:title" content="راهکار العامری برای حل بحران عراق/ تأکید حلبوسی بر پایبندی به نقشه راه مرجعیت"/>
    <meta property="og:description" content="رئیس ائتلاف الفتح خاطرنشان کرد: شکست نظام پارلمانی عراق ثابت شده و باید نظام دیگری که متناسب با وضعیت کشورمان باشد، شکل گیرد."/>
  </head>
  <body>
    <article>
      <h1>راهکار العامری برای حل بحران عراق/ تأکید حلبوسی بر پایبندی به نقشه راه مرجعیت</h1>
      <address>
        <time datetime="2019-11-02T10:24:00+00:00">02 Nov 2019, 10:24</time>
      </address>
      <p>رئیس ائتلاف الفتح خاطرنشان کرد: شکست نظام پارلمانی عراق ثابت شده و باید نظام دیگری که متناسب با وضعیت کشورمان باشد، شکل گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از شبکه الفرات، هادی العامری در بیانیه‌ای اظهار داشت: با احترام فراوان به تمام ابتکارهای سیاسی صادقانه و مخلصانه برای دستیابی به راهی برای حل خواسته‌های ملت عراق که تظاهرات کنندگان آن را بیان کرده‌اند، ما معتقدیم که راه‌حل واقعی در ضرورت تجدیدساختار روند سیاسی تحت سقف و چارچوب قانون اساسی از طریق تغییرات اساسی در قانون اساسی است، چرا که شکست نظام پارلمانی ثابت شده و دیگر نفعی ندارد و به همین سبب باید نظام دیگری که مناسب وضع‌مان باشد، شکل گیرد.</p>
      <p>العامری افزود دولت‌های محلی (شوراهای  استانی و استانداران) هم شکستشان اثبات شده و شوراهای استانی باید منحل شود و استاندار هم به‌طور مستقیم از سوی ملت انتخاب شود.   تأکید حلبوسی بر پایبندی کامل به نقشه راه مرجعیت   رئیس پارلمان عراق بر پایبندی کامل به نقشه راهی که مرجعیت عالی دینی ترسیم کرده،‌ تأکید کرد و گفت مرجعیت بار دیگر نشان داد که سوپاپ اطمینان عراق است.   حلبوسی در بیانیه‌ای خاطرنشان کرد: ما به‌عنوان نمایندگان مجلس به‌طور گسترده و مستمر برای ملت و مطالباتش به‌دور از فشارهای خارجی تلاش خواهیم کرد.   وی بر تلاش جدی برای انجام تغییرات در قانون اساسی از طریق همکاری با نمایندگان تظاهرات کنندگان و نخبگان و دانشگاهیان تأکید کرد.   حلبوسی همچنین خاطرنشان کرد مجلس نمایندگان برای تسریع در اجرای نقشه راهی که مرجعیت عالی دینی وضع کرده نشست برگزار خواهد کرد.</p>
      <p> </p>
    </article>
  </body>
</html>