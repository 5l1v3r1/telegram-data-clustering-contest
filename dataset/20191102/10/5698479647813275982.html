<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/palestinian-killed-3-wounded-in-israel-gaza-counter-strikes"/>
    <meta property="og:site_name" content="euronews"/>
    <meta property="article:published_time" content="2019-11-02T10:38:22+00:00"/>
    <meta property="og:title" content="اسرائیل به دنبال پرتاب راکت از نوار غزه «مواضع حماس» را بمباران کرد"/>
    <meta property="og:description" content="ارتش اسرائیل اعلام کرده که پدافند هوایی این کشور موسوم به «گنبد آهنین» هشت راکت پرتاب شده از نوار غزه را رهگیری کرده است."/>
  </head>
  <body>
    <article>
      <h1>اسرائیل به دنبال پرتاب راکت از نوار غزه «مواضع حماس» را بمباران کرد</h1>
      <address><time datetime="2019-11-02T10:38:22+00:00">02 Nov 2019, 10:38</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/54/46/773x435_cmsv2_4a4c443a-25fa-5307-8854-c54efce31a00-4275446.jpg"/>
      </figure>
      <p>حملات هوایی اسرائیل به نوار غزه یک کشته و سه مجروح بر جای گذاشت.</p>
      <p>جنگنده های اسرائیلی به دنبال پرتاب رگباری از راکت از نوار غزه جمعه شب چند منطقه را در این باریکه بمباران کردند.</p>
      <p>ارتش اسرائیل اعلام کرد که پدافند هوایی این کشور موسوم به «گنبد آهنین» هشت راکت پرتاب شده از نوار غزه را رهگیری کرده است. بنا به گزارش‌ها یکی از راکت های پرتاب شده به یک واحد مسکونی در شهر سدروت در جنوب اسرائیل اصابت کرد که در این حادثه به کسی آسیبی نرسید.</p>
      <p>ارتش اسرائیل اعلام کرده است که جنگنده های این کشور در واکنش به پرتاب موشک از نوار غزه «مواضع» متعلق به گروه حماس در این باریکه را بمباران کردند.</p>
      <p>خبرگزاری فرانسه گزارش داده که صدای بمباران نوار غزه هم از شمال و هم از جنوب این باریکه شنیده شده است.</p>
      <p>بنا به اعلام وزارت بهداشت فلسطین در حملات هوایی اسرائیل یک مرد ۲۷ ساله فلسطینی کشته شده است. طبق این گزارش حال دو نفر از مجروحان فلسطینی نیز وخیم است. این در حالی است که یک منبع امنیتی از خسارات «قابل توجه» مالی به دنبال حملات هوایی اسرائیل سخن گفته است.</p>
      <p>درگیری های شب گذشته بین فلسطینیان و اسرائیل پس از چند هفته وقفه در تنش‌ها بین دو طرف روی داد.</p>
      <p>تاکنون هیچ کدام از گروه‌های فلسطینی مسئولیت پرتاب راکت به سوی اسرائیل را برعهده نگرفته اند. این در حالی است که اسرائیل گروه حماس را مسئول این اقدام می داند.</p>
      <p>اسرائیل و حماس طی یک دهه گذشته سه بار وارد درگیری نظامی با یکدیگر شده اند و تنش هایی مشابه آنچه جمعه شب روی داد مسبوق به سابقه است.</p>
    </article>
  </body>
</html>