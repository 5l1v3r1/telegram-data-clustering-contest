<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/french-rafale-fighters-conducted-strike-on-a-number-of-isis-tunnels-in-iraq"/>
    <meta property="og:site_name" content="euronews"/>
    <meta property="article:published_time" content="2019-11-02T10:13:38+00:00"/>
    <meta property="og:title" content="حمله جنگنده‌های فرانسه به «مخفیگاه‌های» داعش در شمال عراق"/>
    <meta property="og:description" content="بنا به اعلام ستاد فرماندهی ارتش فرانسه عملیات روز پنجشنبه این کشور به وسیله گروهی از جنگنده های رافال انجام شد."/>
  </head>
  <body>
    <article>
      <h1>حمله جنگنده‌های فرانسه به «مخفیگاه‌های» داعش در شمال عراق</h1>
      <address><time datetime="2019-11-02T10:13:38+00:00">02 Nov 2019, 10:13</time> by <a rel="author">یورونیوز فارسی </a></address>
      <p>فلورانس پارلی، وزیر نیروهای مسلح فرانسه اعلام کرد که نیروی هوایی این کشور پنجشنبه گذشته چند «مخفیگاه و تونل» متعلق به گروه داعش را در شمال شرق عراق مورد هدف قرار داده است.</p>
      <p>وزیر نیروهای مسلح فرانسه همچنین بر عزم فرانسه برای ادامه مبارزه با گروه داعش در خاورمیانه تاکید کرد.</p>
      <p>وی روز گذشته در صفحه توئیتر خود نوشت: «نیروهای هوایی فرانسه روز گذشته [پنجشنبه] چند مخفیگاه و تونل متعلق به داعش را بمباران کرد. ما به داعش مجال نخواهیم داد.»</p>
      <blockquote>موضع فرانسه ثابت است. خللی در اراده فرانسه برای مبارزه با تروریسم به وجود نیامده است<cite>فلورانس پارلی <br/>وزیر نیروهای مسلح فرانسه</cite></blockquote>
      <figure>
        <iframe data-src="https://twitter.com/euronewses/status/1190242042892427264" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>فلورانس پارلی ضمن اشاره تلویحی به خروج نیروهای آمریکایی از شمال سوریه و کشته شدن ابوبکر بغدادی، رهبر داعش نوشت: «موضع فرانسه ثابت است. خللی در اراده فرانسه برای مبارزه با تروریسم به وجود نیامده است.»</p>
      <p>بنا به اعلام ستاد فرماندهی ارتش فرانسه عملیات روز پنجشنبه این کشور به وسیله گروهی از جنگنده های رافال انجام شد. به گفته ارتش فرانسه هواپیمای گشت زنی هوایی «آتلانتیک ۲» (Atlantique 2) و پهپاد ائتلاف بین المللی علیه داعش پیش از انجام این عملیات دست به شناسایی مخفیگاه و تونل های گروه داعش زده بودند.</p>
      <p>یک منبع نظامی فرانسه به فرانس پرس گفته است که هدف از عملیات روز پنجشنبه تخریب چند «تونلی» بود که گروه داعش از آنها برای پشتیبانی اقدامات خود در منطقه استفاده می کرد.</p>
      <p>گروه داعش روز پنجشنبه مرگ ابوبکر بغدادی، رهبر این گروه را تائید کرد. دونالد ترامپ، رئیس جمهوری آمریکا روز یکشنبه گذشته اعلام کرده بود که ابوبکر بغدادی به دست نیروهای آمریکایی کشته شده است.</p>
      <p>گروه داعش ابراهیم هاشمی قرشی را به عنوان جانشین ابوبکر بغدادی در مقام رهبری این گروه معرفی کرده است. وزارت دفاع آمریکا اعلام کرده که بقایای جسد ابوبکر بغدادی به دریا ریخته شده است.</p>
    </article>
  </body>
</html>