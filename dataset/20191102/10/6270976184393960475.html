<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/02/zagybel-14-richnogo-pidlitka-u-prylukah-vidstoronyly-kerivnyka-politsiyi/"/>
    <meta property="og:site_name" content="Рубрика"/>
    <meta property="article:published_time" content="2019-11-02T10:51:06+00:00"/>
    <meta property="og:title" content="Загибель 14-річного підлітка: у Прилуках відсторонили керівника поліції"/>
    <meta property="og:description" content="У Прилуках через скандал довкола розслідування загибелі 14-річного підлітка на залізничній колії відсторонили від виконання обов’язків начальника місцевої поліції. Про це повідомляє прес-служба Національної поліції. Як заявив керівник Нацполіції Ігор Клименко, від виконання службових обов’язків було відсторонено начальника Прилуцького відділу поліції. Також він додав, що справу щодо загибелі підлітка було передано до Головного слідчого управління. “Максимально об‘єктивне […]"/>
  </head>
  <body>
    <article>
      <h1>Загибель 14-річного підлітка: у Прилуках відсторонили керівника поліції</h1>
      <address><time datetime="2019-11-02T10:51:06+00:00">02 Nov 2019, 10:51</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/15-1-620x410.jpg"/>
      </figure>
      <p>
        <b>
          <b>У Прилуках через скандал довкола розслідування загибелі 14-річного підлітка на залізничній колії відсторонили від виконання обов’язків начальника місцевої поліції.</b>
        </b>
      </p>
      <p>Про це повідомляє <a href="https://www.npu.gov.ua/news/Informacziya/rozsliduvannyam-smerti-pidlitka-znajdenogo-na-zaliznichnix-koliyax-u-prilukax-zajmatimetsya-golovne-slidche-upravlinnya-naczpolicziji-Igor-klimenko/">прес-служба</a> Національної поліції.</p>
      <p>Як заявив керівник Нацполіції Ігор Клименко, від виконання службових обов’язків було відсторонено начальника Прилуцького відділу поліції. Також він додав, що справу щодо загибелі підлітка було передано до Головного слідчого управління.</p>
      <p>“Максимально об‘єктивне розслідування причин і обставин трагічної смерті хлопця – таке завдання я поставив кращим слідчим центрального апарату. Тож завтра усі матеріали кримінального провадження будуть передані до Головного слідчого управління, де їх вивченням займеться група досвідчених слідчих і оперативників”, – зазначив Клименко.</p>
      <p>29 жовтня у Прилуках на залізничній колії в 5 кілометрах від будинку загинув 14-річний Денис Чаленко. В сотні метрів від місця загибелі юнака виявили безліч плям крові. Батьки не погоджувалися з офіційною версією поліції, що підлітка збив поїзд, тому це викликало суспільний резонанс. Батьки впевнені, що хлопця вбили, а потім перенесли на колію, щоб приховати сліди злочину.</p>
      <p>Крім того, у суботу, 1 листопада, під Прилуцьким відділенням поліції відбувся мітинг з вимогою розслідувати смерть 14-річного Дениса Чаленка. Учасники акції кричали “Ганьба” та запалили шини під будівлею поліції.</p>
    </article>
  </body>
</html>