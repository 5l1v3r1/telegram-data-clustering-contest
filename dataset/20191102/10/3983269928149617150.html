<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/sud-africa-aconsegueix-imposar-el-seu-joc-i-guanya-el-tercer-mundial-de-rugbi-12-32/noticia/2960322/"/>
    <meta property="og:site_name" content="CCMA"/>
    <meta property="article:published_time" content="2019-11-02T10:16:22+00:00"/>
    <meta property="og:title" content="Sud-àfrica aconsegueix imposar el seu joc i guanya el tercer Mundial de rugbi (12-32)"/>
    <meta property="og:description" content="Els &quot;springboks&quot; han marcat perfectament els temps del partit; pràcticament impecables en defensa durant bona part del partit, han sentenciat la final quan Anglaterra havia gastat ja les seves últimes forces. És el tercer Mundial dels sud-africans"/>
  </head>
  <body>
    <article>
      <h1>Sud-àfrica aconsegueix imposar el seu joc i guanya el tercer Mundial de rugbi (12-32)</h1>
      <h2>Els "springboks" han marcat perfectament els temps del partit; pràcticament impecables en defensa durant bona part del partit, han sentenciat la final quan Anglaterra havia gastat ja les seves últimes forces. És el tercer Mundial dels sud-africans</h2>
      <address><time datetime="2019-11-02T10:16:22+00:00">02 Nov 2019, 10:16</time> by <a rel="author">Jordi Sunyer</a></address>
      <p>Fos qui fos l'encarregat de brandar la <b>Copa Webb Ellis</b>, els dos finalistes del Mundial de rugbi remetien a glòries passades, gairebé fites de la recent història oval. En el cas dels <i>Springboks</i>, el triomf en el cinematogràfic torneig del 1995, en els primers anys del professionalisme reconegut, i la imatge de <b>Nelson Mandela</b> entregant el trofeu a <b>François Pienaar</b>, present avui a <b>Yokohama</b>: Sud-àfrica va guanyar també el mundial francès del 2007, però el guió que va inspirar <b>John Carlin</b> era, fins avui, insuperable. Del costat anglès, l'explosiva victòria del 2003, en el temps afegit, amb un icònic drop de <b>Jonny Wilkinson</b>, que va abocar set-cents mil londinencs als carrers de la capital britànica. Els anglesos arribaven a la final amb una doble rèmora: el fracàs en l'anterior campionat, organitzat al seu país, i l'habitual frustració dels adeptes al <i>Rule Britannia</i> per no poder triomfar en un esport codificat, justament, a <b>Rugby</b>. Però, malgrat el favoritisme derivat de tombar Nova Zelanda a la semifinal, Anglaterra no ha pogut tornar el trofeu a l'hemisferi nord. Sud-àfrica ha guanyat el seu tercer mundial, igualant amb els <i>All Blacks</i> en el palmarès (12-32), completant un partit de manual, amb una exhibició defensiva que ha neutralitzat en tot moment el dinàmic joc anglès i anotant dues marques quan els genolls dels inventors d'aquest joc ja s'inclinaven sobre la gespa de l'estadi de Yokohama.</p>
      <p>Els cromàtics i efervescents estadis nipons no són ni <b>Twickenham</b>, ni <b>Ellis Park</b>, ni <b>Arms Park</b>, ni l'antic <b>Lansdowne Road</b>, però, a més, l'inici del partit ha suposat un anticlímax, avís d'un partit que Sud-àfrica volia amb molt fang i poc xampany. Anglaterra ha concedit ben aviat un primer cop de càstig (2'), per no alliberar el jugador placat, però el normalment fi d'obertura sud-africà <b>Handré Pollard</b> no ha passat el xut, llunyà però centrat (2'). Un minut després, el matx s'ha hagut de parar deu minuts a causa d'una topada entre el pilar anglès <b>Kyle Sinckler</b> i l'ala <i>springbok</i> <b>Makazole Mapimpi</b>: <b>Sinckler</b> ha estat uns instants estabornit, s'ha aplicat el protocol de World Rugby per a aquestes situacions i Anglaterra ha hagut de canviar pilars i donar entrada a <b>Dan Cole</b>, un primer contratemps per als britànics.</p>
      <p>No se sentia gens còmode el <i>XV de la rosa</i>, sotmès pel físic sud-africà, nerviós i imprecís en la mà, jugant al límit en els intents de sortida fins i tot des de la zona de marca. <b>Pollard</b> ha, aconseguit, finalment, passar el primer cop de càstig per una retenció anglesa (8'). L'equip d'<b>Eddie Jones</b> no ha trepitjat la zona de 22 rivals fins a l'equador de la primera meitat, i n'ha tret un cop aparentment balsàmic passat pel centre <b>Owen Farrell</b> (22'). Els anglesos maldaven per anivellar el duel en l'aspecte físic, i dos davanters sud-africans, el talonador <b>Mbonambi</b> i el segona línia <b>De Jager</b>, n'han estat víctimes, lesionats i substituïts en la mateixa jugada. Però Anglaterra ha continuat concedint moltes faltes a camp propi, mal negoci sabent que els <i>springboks</i> havien guanyat els seus dos anteriors mundials sense anotar cap marca en les finals. <b>Pollard</b> ha tornat a transformar un cop per recuperar l'avantatge per al seu equip (3-6, 25'), i els de <b>Rassie Erasmus</b> han sabut desplegar un recital de joc defensiu per evitar que els anglesos corressin i marquessin en les poques ocasions en què han flairat l'assaig. La concessió d'un cop de càstig passat per <b>Farrell</b> (6-6, 34') ha estat el mal menor a pagar per capejar els fogots anglesos, una penitència de nou barata perquè <b>Pollard</b> ha aconseguit transformar dues penalitats que han significat el 6-12 amb el qual s'ha arribat al descans (38' i 40'+1'). Tres dels cops concedits per Anglaterra han estat en la melé, on el <i>XV de la rosa</i> ha patit malgrat la superioritat de pes.</p>
      <p>I, de fet, la primera penalitat de la represa ha estat, de nou, contra els anglesos, per <i>wheeling the scrum</i>. <b>Pollard </b>ja havia abastat la velocitat de creuer i ha donat un marge de més d'un assaig als <i>springboks</i> (6-15, 46'), mentre el món oval ha recordat que cap equip ha aconseguit capgirar un marcador advers al descans en una final del Mundial. Anglaterra ha sabut estar a l'aguait per aprofitar uns breus i escassos instants de flaquesa de la defensa africana: <b>Owen Farrell</b> ha passat un cop de càstig (9-15, 51') i, tres minuts després, una falta per retenció ha revifat l'esperança anglesa. Però el centre dels <b>Saracens</b> ha enviat la segona puntada consecutiva a centímetres del pal dret, avortant el <i>momentum</i> dels d'<b>Eddie Jones</b> i els seus fidels. L'intercanvi posterior de punts amb el peu (<b>Pollard</b>, 9-18, 57'; <b>Farrell</b>, 12-18, 59') ja s'ha realitzat amb el marge relativament còmode que anaven gestionant amb més o menys angoixa els de <b>Rassie Erasmus</b>, que fins i tot s'han pogut permetre un misto de <b>Pollard</b> després d'un regal en forma de càrrega il·legal de l'ala anglès <b>Anthony Watson</b> (63').</p>
      <p>Anglaterra s'havia vist capaç de l'heroica però, malaguanyada l'oportunitat de creure en la remuntada, s'ha vist rematada per una Sud-àfrica més fresca en tots els aspectes. L'ala <b>Makasole Mapimpi</b> ha anotat la primera marca del partit (12-25, 66', amb transformació de <b>Pollard</b>) en una acció que ha requerit el videoarbitratge; l'àrbitre francès <b>Jérôme Garcès</b>, nét d'aragonesos exiliats després de la Guerra Civil Espanyola, no ha sabut determinar si la passada de <b>Malcolm Marx</b> a <b>Mapimpi</b> a l'inici de l'acció ha estat cap endavant i, davant el dubte, ha concedit l'assaig. Poc després, l'ala <b>Cheslin Kolbe</b>, en una acció individual de velocitat i habilitat, s'ha apuntat la segona marca (12-32, 71', també amb <b>Pollard</b> donant els dos punts suplementaris) i ha fet palesa la rendició anglesa. Sud-àfrica necessitava aquest Mundial per mitigar tensions sempre latents, i la imatge dels <i>ruggers</i> de totes les ètnies abraçant-se i petonejant-se sobre la gespa de l'estadi de Yokohama, encara que no tingués tanta força, evocava inevitablement <i>Invictus</i>. De <b>Pienaar</b> a <b>Pollard</b> passant per <b>Bryan Habana</b>, els <i>springboks</i> també fan llegenda.</p>
      <p> </p>
      <figure>
        <iframe data-src="https://twitter.com/rugbyworldcup/status/1190585877732495360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>