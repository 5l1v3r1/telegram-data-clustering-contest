<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Vsichko-koeto-tryabva-da-znaete-za-glasuvaneto-utre-v-Plovdiv-910501"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T10:45:00+00:00"/>
    <meta property="og:title" content="Всичко, което трябва да знаете за гласуването утре в Пловдив"/>
    <meta property="og:description" content="Вторият тур от изборите в неделя ще бъде значително по-лек откъм организационна работа, заради гласу..."/>
  </head>
  <body>
    <article>
      <h1>Всичко, което трябва да знаете за гласуването утре в Пловдив</h1>
      <address>
        <time datetime="2019-11-02T10:45:00+00:00">02 Nov 2019, 10:45</time>
      </address>
      <p>Вторият тур от изборите в неделя ще бъде значително по-лек откъм организационна работа, заради гласуването само с две бюлетини. На избирателите ще се дават бюлетина за кмет на община Пловдив и за районен кмет, предаде репортер на <b>Plovdiv24.bg</b>. </p>
      <p>В първата ще са вписани имената на <a href="https://www.plovdiv24.bg/novini/persons/335.html">Здравко Димитров</a> /ГЕРБ/ и <a href="https://www.plovdiv24.bg/novini/persons/279.html">Славчо Атанасов</a> /НФСБ-ВМРО/. Във втората - имената на кандидатите за районен кмет на "Централен", "Източен", "Южен", "Северен" и "Западен".</p>
      <p>Единствено в "Тракия" ще се гласува с една бюлетина - само за кмет на голяма община, тъй като районът си преизбра за трети мандат <a href="https://www.plovdiv24.bg/novini/persons/4501.html">Костадин Димитров</a> още на първия тур.</p>
      <p>По официални данни от ОИК-Пловдив, на 27 октомври <a href="https://www.plovdiv24.bg/novini/persons/335.html">Здравко Димитров</a> получи 36.14% (38 777 действителни гласа), <a href="https://www.plovdiv24.bg/novini/persons/279.html">Славчо Атанасов</a> спечели 16.15% (17 775 действителни гласа).</p>
      <p>В "Централен" балотажът е между Георги Титюков /Коалиция "Кауза Пловдив"/ и Георги Стаменов /ГЕРБ/.</p>
      <p>В "Източен" на поправителен се явяват Иван Стоянов /ГЕРБ/ и Илия Матаков /ЗС "Ал. Стамболийски"/.</p>
      <p>В "Южен" за поста се състезават кандидатът за втори мандат Борислав Инчев /ВМРО-НФСБ/ и Костадин Язов /ГЕРБ/.</p>
      <p>В "Западен" и в "Северен" на балотажа се явяват кандидати на ГЕРБ и на БСП. В "Западен" Димитър Колев се изправя срещу Десислава Йорданова, в "Северен" - Стоян Алексиев срещу Атанас Баташки. </p>
      <p>Ако в избирателната комисия питат гласоподавателите дали искат и всички бюлетини, това не е нарушение на закона, коментира председателят на ОИК-Пловдив Дарина Тодорова. Указанията на ЦИК били такива. Немалко подобни случаи е имало на първия тур, като дори в някои секции избирателите се възмущавали, че не им дават трите бюлетини, а ги питат дали ги искат.</p>
      <p>"Комисията пита дали искат всички бюлетини, тъй като те трябва да се откъснат от кочана пред самия избирател, а не да са предварително откъснати и сгънати.  Избирателят има право да не вземе бюлетина, така че, ако са предварително откъснати, какво ще се прави с тях?" - обясни Тодорова. </p>
      <p>Както <b>Plovdiv24.bg</b> пръв съобщи,<a href="https://www.plovdiv24.bg/novini/plovdiv/novini/plovdiv/Novite-obshtinski-suvetnici-na-Plovdiv-se-kulnat-na-11-noemvri-910091"><i><b> клетвата на новите административни ръководители на Пловдив и общинските съветници</b></i></a> е насрочена за 11 ноември от 10 ч. в зала "Съединение" на Регионалния исторически музей.</p>
    </article>
  </body>
</html>