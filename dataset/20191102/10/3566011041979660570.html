<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544024.html/%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AC%D8%A7%DB%8C-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%AA%DA%A9%D8%B1%D8%A7%D8%B1%DB%8C-%D8%AF%D8%B3%D8%AA-%D8%A7%D8%B2-%D8%AA%D9%88%D9%87%D9%85-%D8%A8%D8%B1%D8%AF%D8%A7%D8%B4%D8%AA%D9%87-%D9%88-%D8%A8%D9%87-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A8%D8%A7%D8%B2%DA%AF%D8%B1%D8%AF%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T10:22:00+00:00"/>
    <meta property="og:title" content="آمریکا به جای تحریم‌های تکراری دست از توهم برداشته و به اجرای تعهدات برجامی بازگردد"/>
    <meta property="og:description" content="سخنگوی وزارت خارجه در واکنش به تحریم بخش عمرانی ایران از سوی آمریکا، به واشنگتن توصیه کرد به جای تحریم‌های تکراری، دست از توهم خودساخته برداشته و به اجرای تعهدات برجامی بازگردد."/>
  </head>
  <body>
    <article>
      <h1>آمریکا به جای تحریم‌های تکراری دست از توهم برداشته و به اجرای تعهدات برجامی بازگردد</h1>
      <h2>موسوی:</h2>
      <address>
        <time datetime="2019-11-02T10:22:00+00:00">02 Nov 2019, 10:22</time>
      </address>
      <p>سخنگوی وزارت خارجه در واکنش به تحریم بخش عمرانی ایران از سوی آمریکا، به واشنگتن توصیه کرد به جای تحریم‌های تکراری، دست از توهم خودساخته برداشته و به اجرای تعهدات برجامی بازگردد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید عباس موسوی سخنگوی وزارت امور خارجه جمهوری اسلامی ایران در واکنش به تحریم بخش عمرانی ایران توسط آمریکا اظهار داشت: اینگونه اقدامات نشانه ضعف و ناکارآمدی این کشور در دیپلماسی است. </p>
      <p>سخنگوی وزارت امور خارجه افزود: متاسفانه دستگاه دیپلماسی آمریکا ناتوان از انجام ابتکار و راهکارهای دیپلماتیک و معقول بوده و تنها اتکاء آنها به زور و تروریسم اقتصادی است.   موسوی افزود: دیپلماسی قلدرمآبانه ایالات متحده که در ارتباط با سایر کشورها و حتی سازو کارهای بین‌المللی و چند جانبه نیز به کار گرفته می‌شود، به یک معضل جهانی تبدیل شده است.    سخنگوی دستگاه دیپلماسی در خاتمه اظهار داشت: بهتر است ایالات متحده به جای تحریم‌های تکراری و غوغا سالاری که قطعا آنها را به اهدافشان نخواهد رساند، از غوطه ور شدن هر چه بیشتر در توهمات خود ساخته دست برداشته و به اجرای تعهدات خود در برجام بازگردد.   به گزارش فارس، دولت «دونالد ترامپ»، رئیس‌جمهور آمریکا همزمان با تمدید معافیت‌های مربوط به همکاری‌های صلح‌آمیز هسته‌ای با ایران، بخش عمرانی ایران را تحریم کرد.    وزارت خارجه آمریکا اعلام کرده پامپئو، همزمان دو تصمیم برای اعمال تحریم‌های جدید علیه ایران گرفته است: نخست، معرفی بخش ساخت و ساز ایران به عنوان بخشی که به صورت مستقیم یا غرمستقیم تحت کنترل سپاه پاسداران انقلاب اسلامی ایران است و دوم، معرفی چهار «ماده راهبردی» به عنوان موادی که در برنامه‌های هسته‌ای، نظامی یا موشکی ایران به کار گرفته می‌شود.       در بیانیه وزارت خارجه آمریکا آمده است: «با این تصمیم‌ها، ایالات متحده از اختیارات اضافی برای جلوگیری از دستیابی ایران به مواد راهبردی برای سپاه پاسداران، بخش ساخت و ساز و برنامه‌های اشاعه‌ای خود برخوردار خواهد بود.»   به گزارش فارس، «محمد جواد ظریف» وزیر امور خارجه ایران در پیامی در توئیتر به تحریم‌های جدید آمریکا علیه بخش عمرانی ایران واکنش نشان داد و نوشت: «هدف قرار گرفتن کارگران بخش عمرانی ایران توسط تروریسم اقتصادی تنها نشان دهنده حداکثر شکست (سیاست) "فشار حداکثری" است.»   ظریف در ادامه این پیام توئیتری نوشت: «آمریکا می‌تواند هر مرد و زن و بچه‌ای را تحریم کند، اما هرگز نمی‌تواند ایرانی‌ها را تسلیم زورگویی خود کند. آمریکا به جای آنکه (چاهی را که در آن قرار دارد) عمیق تر حفر کند، باید سیاست‌های شکست خورده را کنار گذاشته و به برجام بازگردد.»   انتهای پیام/</p>
    </article>
  </body>
</html>