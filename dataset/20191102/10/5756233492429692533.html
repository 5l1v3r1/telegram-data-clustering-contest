<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619384/%D9%87%D9%88%DA%A9%D8%A8%D8%A7-%D8%A7%D8%B1%D9%88%D9%BE%D8%A7-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D9%86%D8%B3%D8%AA%DA%A9%D8%B3-%D8%A8%D9%87-%D8%AA%D9%81%D8%A7%D9%87%D9%85-%D8%B1%D8%B3%DB%8C%D8%AF%DB%8C%D9%85%D8%A7%D9%88%D9%84%DB%8C%D9%86-%DA%A9%D8%B4%D9%88%D8%B1%DB%8C-%DA%A9%D9%87-%D8%AD%D8%A7%D9%85%DB%8C-%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A8%D8%B1%D8%AC%D8%A7%D9%85-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T10:18:00+00:00"/>
    <meta property="og:title" content="هوک:با اروپا درباره اینستکس به تفاهم رسیدیم/اولین کشوری که حامی خروج آمریکا از برجام بود"/>
    <meta property="og:description" content="نماینده ویژه دولت آمریکا در ایران می‌گوید واشنگتن چندی پیش با کشورهای اروپایی بر سر اینکه مبادلات از کانال اینستکس نباید مشمول کاهای تحت تحریم آمریکا شود به تفاهم دست یافته است."/>
  </head>
  <body>
    <article>
      <h1>هوک:با اروپا درباره اینستکس به تفاهم رسیدیم/اولین کشوری که حامی خروج آمریکا از برجام بود</h1>
      <address>
        <time datetime="2019-11-02T10:18:00+00:00">02 Nov 2019, 10:18</time>
      </address>
      <p>
        <i>نماینده ویژه دولت آمریکا در ایران می‌گوید واشنگتن چندی پیش با کشورهای اروپایی بر سر اینکه مبادلات از کانال اینستکس نباید مشمول کاهای تحت تحریم آمریکا شود به تفاهم دست یافته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«برایان هوک»، نماینده ویژه دولت آمریکا در امور ایران در مصاحبه‌ای که متن آن جمعه منتشر شده گفته که دولت این کشور چندی پیش با دولت‌های اروپایی در خصوص مبادلات مجاز از طریق ساز و کار موسوم به «اینستکس» به تفاهم دست یافته است.</p>
      <p>هوک که در عربستان سعودی با شبکه تلویزیون العربیه مصاحبه می‌کرد در پاسخ به سوالی در خصوص اقدام اروپایی‌ها برای راه‌اندازی ساز و کار اینستکس با هدف ادعایی تسهیل مبادله با ایران گفت: «ما شاهد انجام هیچ معامله‌ای از طریق اینستکس یا ساز و کار ویژه‌ای که انگلیس، فرانسه و آلمان راه‌اندازی کرده‌اند نبوده‌ایم.»</p>
      <p>وی اضافه کرد: «پیش‌بینی نمی‌کنیم که در هیچ مقطعی، از طریق این کانال فعالیتی که مشمول تحریم‌های آمریکا است انجام شود. ما به سه کشور اروپایی بسیار روشن گفته‌ایم که این کانال می‌تواند ساز و کاری برای تسهیل مبادلات غذا، دارو، دستگاه‌های پزشکی یا محصولات کشاورزی باشد، ولی نمی‌تواند مشمول فعالیت‌های قابل‌تحریم شود و فکر می‌کنم که مدتی پیش بر سر این به تفاهم دست پیدا کردیم.»</p>
      <p>او در ادامه گفت: «بنابراین، اروپایی‌ها این ساز و کار را برای تسهیل مبادلات کالاهای قانونی راه‌اندازی کرده‌اند.»</p>
      <p>برایان هوک مدعی شد به این مسئله که ایران ساز و کار متناظر اینستکس را راه‌اندازی بکند هم شک دارد. وی گفت: «فکر نمی‌کنم ایران هیچ‌وقت ساز و کار متناظر آن را ایجاد کند، چون اگر اینکار را بخواهند انجام دهند به شفافیت نیاز خواهد داشت.»</p>
      <p>
        <b>عربستان نخستین کشور حامی خروج آمریکا از برجام بود</b>
      </p>
      <p>همچنین ایرنا گزارش داد: نماینده ویژه آمریکا در امور ایران بر ادامه تروریسم اقتصادی علیه مردم ایران تا رسیدن به یک توافق جدید و بهتر برای جایگزینی برجام تاکید کرد و گفت عربستان سعودی نخستین کشوری بود که از تصمیم خروج از برجام حمایت کرد.</p>
      <p>برایان هوک روز جمعه در گفت وگو با شبکه وابسته به رژیم سعودی افزود: ایالات متحده با ارائه کمک های نظامی به متحدان خود در برابر حملات ایران پاسخ داده است.</p>
      <p>وی ادامه داد: پس از به صفر رساندن صادرات نفت ایران ، تعدادی حملات به عربستان سعودی انجام شده است. ما [دولت ایالات متحده] از ماه مه و در ماه اکتبر تعداد سربازان خود را در این منطقه به ۱۴ هزار نفر افزایش داده ایم و در ماه اکتبر ، ۳۰۰۰ نیروی دیگر را نیز به تنهایی به عربستان سعودی اعزام کردیم.</p>
      <p>نماینده ویژه آمریکا در امور ضد ایران اضافه کرد: کارزار فشار حداکثر محدود به ایران نمی شود بلکه شامل کشورهایی چون روسیه و چین هم می شود.</p>
      <p>هوک با این ادعا که روسیه را به دلیل همدستی در کمک به انتقال غیرقانونی نفت ایران به سوریه تحریم کرده اند، گفت: برخی از شرکتهای خصوصی [چین] واردات نفت خام ایران را آغاز کردند و آنها از واردات آن نفت چشم پوشی نداشتند. بنابراین ما آنها را تحریم کردیم.</p>
      <p>وی افزود: این پیامی است به هر کشور دیگر جهان ، اگر شرکت های آنها در صدد واردات نفت خام ایران باشند ، ارزش این خطر را ندارد.</p>
      <p>هوک با طرح این مساله که تحریم های نفتی بی سابقه دولت ترامپ علیه ایران، "فروپاشی کامل بخش نفت ایران" منجر شد، گفت تحریم های ایالات متحده بخش های پتروشیمی ، فلزات صنعتی و فلزات گرانبها را نیز به هم ریخت. در همین حال دولت پنجشنبه اعلام کرد که تحریم هایی را برای بخش ساخت و ساز ایران اعمال کرده است.</p>
      <p>وی خروج آمریکا از برجام را باعث ایجاد اهرمی بزرگ برای فشار به ایران دانست و در حالی که مقامات جمهوری اسلامی ایران بارها از عدم مداخله در امور داخلی کشورها سخن گفته اند، مدعی شد استراتژی ایران در یمن، پیاده سازی آن چیزی است که در ۴۰ سال پیش در لبنان و حزب الله انجام داده اند.</p>
      <p>این مقام آمریکایی در فراری رو به جلو مدعی شد: ایران، کشورهای آمریکایی و عربی را به ایجاد ناآرامی در لبنان و عراق متهم کرده است ، زیرا تظاهرکنندگان در این کشورها خواستار اصلاحات و پایان فساد هستند.</p>
    </article>
  </body>
</html>