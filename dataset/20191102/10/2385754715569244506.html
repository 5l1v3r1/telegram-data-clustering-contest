<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/auto/motogp/595380/iptamenos-o-kouartararo-katatropose-tous-pantes-kai-pire-tin-pole"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T10:23:00+00:00"/>
    <meta property="og:title" content="«Ιπτάμενος» ο Κουαρταραρό κατατρόπωσε τους πάντες και πήρε την pole!"/>
    <meta property="og:description" content="Κανείς δεν μπόρεσε να συναγωνιστεί τον Φάμπιο Κουαρταραρό στη Σεπάνγκ της Μαλαισίας, καθώς στις κατατακτήριες δοκιμές έδειξε από νωρίς τις προθέσεις του και..."/>
  </head>
  <body>
    <article>
      <h1>«Ιπτάμενος» ο Κουαρταραρό κατατρόπωσε τους πάντες και πήρε την pole!</h1>
      <address><time datetime="2019-11-02T10:23:00+00:00">02 Nov 2019, 10:23</time> by <a rel="author">Sigmalivesports</a></address>
      <p>Κανείς δεν μπόρεσε να συναγωνιστεί τον Φάμπιο Κουαρταραρό στη Σεπάνγκ της Μαλαισίας, καθώς στις κατατακτήριες δοκιμές έδειξε από νωρίς τις προθέσεις του και τελικά, πήρε την pole position.       <br/> <br/>Με το που ξεκίνησε η δράση στη Μαλαισία, από τα πρώτα ελεύθερα δοκιμαστικά, ξεχωρίσαμε αμέσως την απόδοση του Φάμπιο Κουαρταραρό αφού κατάφερε να είναι ο πιο γρήγορος στο FP1, αλλά και στο FP2. Αντίστοιχα γρήγορος συνέχισε να είναι και το Σάββατο, ενώ στις κατατακτήριες δοκιμές, έβγαλε φτερά! Στην ουσία κανείς δεν μπόρεσε να τον ανταγωνιστεί «στα ίσια». Ο Μάβερικ Βινιάλες είχε για αρκετή ώρα την πρώτη θέση «στα χέρια του», όμως μόλις έπεσε η καρό σημαία και ο Κουαρταραρό ξεκίνησε τον τελευταίο, «φονικό» γύρο του, τους εκτέλεσε όλους και πήρε την pole, κάνοντας μάλιστα και ένα μικρό λάθος που του στοίχισε σε μερικά δέκατα του δευτερολέπτου. Ο Βινιάλες έμεινε δεύτερος και ο Μορμπιντέλι τρίτος, ενώ η δεύτερη σειρά εκκίνησης αποτελείται από τους Μίλερ, Κράτσλοου και Ρόσι στην τέταρτη, πέμπτη και έκτη θέση.<br/> <br/>Ρινς, Πετρούτσι, Ζαρκό, Ντοβιτσιόζο, Μάρκεθ και Μπανάια, συμπληρώνουν την κατάταξη του Q2. Λίγα λεπτά πριν ολοκληρωθεί η διαδικασία, ο Μαρκ Μάρκεθ είχε μια πολύ αιφνιδιαστική πτώση. Σε μια αλλαγή κατεύθυνσης και χωρίς μεγάλη ταχύτητα, η μοτοσικλέτα του «τον πέταξε» και έπεσε αμέσως, βγαίνοντας από την πίστα και πηγαίνοντας στην αμμοπαγίδα. Ευτυχώς ο Ισπανός δεν χτύπησε και έφυγε περπατώντας από εκεί. Πιθανότατα, να έγινε επειδή το ελαστικό του είχε χάσει αρκετή θερμοκρασία, λόγω του χαλαρού ρυθμού που είχε στα τελευταία λεπτά. Αξίζει να σημειωθεί και η απόδοση του Κράτσλοου στο Q1. Ενώ σε όλη τη διάρκεια της διαδικασίας δεν ξεχώριζε, την τελευταία στιγμή έκανε έναν πολύ καλό γύρο και βρέθηκε πρώτος, περνώντας τον Πετρούτσι και βγάζοντας τον Μιρ από τις θέσεις πρόκρισης για το Q2!<br/> <br/><b>Πηγή: gazzetta.gr</b></p>
    </article>
  </body>
</html>