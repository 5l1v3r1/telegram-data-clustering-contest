<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/195951/hlektrosok-sti-deh-gia-na-min-xreothoyn-me-disekatommyria-oi-forologoymenoi"/>
    <meta property="og:site_name" content="CNN.gr"/>
    <meta property="article:published_time" content="2019-11-02T10:31:18+00:00"/>
    <meta property="og:title" content="«Ηλεκτροσόκ» στη ΔΕΗ για να μην χρεωθούν με δισεκατομμύρια οι φορολογούμενοι"/>
    <meta property="og:description" content="Μπροστά στο δίλημμα ηλεκτροσόκ για τη χώρα ή ηλεκτροσόκ για τους εργαζομένους στη ΔΕΗ , η κυβέρνηση επέλεξε το δεύτερο. Από τις ανακοινώσεις του υπουργού..."/>
  </head>
  <body>
    <article>
      <h1>«Ηλεκτροσόκ» στη ΔΕΗ για να μην χρεωθούν με δισεκατομμύρια οι φορολογούμενοι</h1>
      <h2>Μπροστά στο δίλημμα ηλεκτροσόκ για τη χώρα ή ηλεκτροσόκ για τους εργαζομένους στη ΔΕΗ, η κυβέρνηση επέλεξε το δεύτερο. Από τις ανακοινώσεις του υπουργού Περιβάλλοντος και Ενέργειας Κωστή Χατζηδάκη το τελευταίο 48ωρο προκύπτει πως η απόφαση για ριζική αναδιάρθρωση της ΔΕΗ προκειμένου να καταστεί βιώσιμη και λιγότερο ζημιογόνα δεν ήταν μια εύκολη υπόθεση.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2742385.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2740466.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2742387.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2740460.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2742386.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/01/18938/photos/full/2742391.jpg"/>
          <figcaption>Συνάντηση του Κωστή Χατζηδάκη με τη ΓΕΝΟΠ - Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 12:31 , 02 November 2019 - 12:39</p>
      <p>Και ο κ. Χατζηδάκης έδειξε χθες, μετά τη συνάντησή του με τους συνδικαλιστές της <b>ΓΕΝΟΠ</b> <b>ΔΕΗ</b>, πως αναγνωρίζει τόσο τη δυσκολία του εγχειρήματος όσο και το πολιτικό κόστος.</p>
      <p>Να σημειωθεί πως μελέτες διεθνών οίκων όπως η <b>McKinsey</b>, αλλά και οι εκθέσεις των ορκωτών ελεγκτών της ΔΕΗ, έχουν προειδοποιήσει πως εάν δεν ληφθούν άμεσα μέτρα η επιχείρηση θα καταρρεύσει.</p>
      <p>Τα νούμερα είναι αμείλικτα: Tο <b>καθαρό χρέος</b> της ΔΕΗ είναι σήμερα <b>8-9 φορές μεγαλύτερο</b> από τα λειτουργικά της κέρδη, ήτοι για να θεωρείται βιώσιμη η ΔΕΗ θα πρέπει στα επόμενα πέντε χρόνια να βελτιώνει τα λειτουργικά της κέρδη κατά 500 εκατ. ευρώ!</p>
      <p>Οι διαπιστώσεις αυτές ήχησαν ως «<b>σειρήνες</b> <b>πολέμου»</b> στα αυτιά της κυβέρνησης από την <b>πρώτη</b> <b>ημέρα</b> ανάληψης των καθηκόντων της.</p>
      <p>Έτσι, ο <b>υπουργός</b> <b>Περιβάλλοντος</b> και Ενέργειας <b>Κωστής</b> <b>Χατζηδάκης</b>, ο υφυπουργός <b>Γεράσιμος Θωμάς</b> και η γενική γραμματέας Ενέργειας <b>Αλεξάνδρα</b> <b>Σδούκου</b> σε συνεργασία με τη νέα Διοίκηση της ΔΕΗ κατήρτισαν ένα σχέδιο για τον εκσυγχρονισμό της επιχείρησης ηλεκτρισμού που εστιάζει σε μεγάλο βαθμό στη συμπίεση του κόστους.</p>
      <p>Στη βάση του σχεδίου αυτού καταργείται η μονιμότητα στους <b>νεοπροσλαμβανόμενους</b> <b>εργαζομένους</b>, ήτοι όσοι θα προσληφθούν εφεξής στη ΔΕΗ δεν θα έχουν μονιμότητα Δημοσίου, αλλά συμβάσεις όπως υπάρχουν στον ιδιωτικό τομέα. Ακόμη, προβλέπονται <b>στοχευμένες</b> <b>εθελούσιες</b> <b>έξοδοι</b> με σκοπό να μειωθεί το κόστος της ΔΕΗ, αλλά και να στηριχθεί το πρόγραμμα απολιγνιτοποίησης. </p>
      <p>Το κόστος θα καλυφθεί εξ ολοκλήρου από την ίδια τη <b>ΔΕΗ</b>, ήτοι θα ακολουθηθεί το μοντέλο του <b>ΟΤΕ</b> της περιόδου 2012-2014. Για να γίνει καλύτερη διαχείριση του προσωπικού εντός του ομίλου ΔΕΗ, έχει προβλεφθεί ένα ειδικότερο <b>Σύστημα Εσωτερικής</b> <b>Κινητικότητας</b>, ώστε κάποιοι εργαζόμενοι να μπορούν να μετακινηθούν προς τον ΔΕΔΔΗΕ και τη ΔΕΗ Ανανεώσιμες. Προβλέπεται δε, η δυνατότητα μεταφοράς προσωπικού της ΔΕΗ, με την ίδια σχέση εργασίας, σε υπηρεσίες και <b>φορείς</b> του στενού ή του ευρύτερου δημόσιου τομέα.</p>
      <p>Αλλά πέραν του εργασιακού <b>status</b> και της κινητικότητας, εξοικονομήσεις επιδιώκονται και με την κατάργηση του προνομιακού τιμολογίου για τους <b>εργαζομένους της επιχείρησης.</b></p>
      <p>Έτσι, καταργείται το υπάρχον προνομιακό πλαίσιο για τα τιμολόγια των εργαζομένων στη ΔΕΗ και η έκπτωση στη χρέωση των καταναλώσεών τους για την ηλεκτρική ενέργεια δεν θα μπορεί να υπερβαίνει το 30%.</p>
      <p>Στόχος όλων των παραπάνω παρεμβάσεων είναι η ΔΕΗ να <b>διασωθεί</b> χωρίς να <b>επωμιστούν</b> το <b>βάρος</b> οι φορολογούμενοι.</p>
      <figure>
        <img src="https://cdn.cnngreece.gr/images/news/2019/11/01/2740461.jpg"/>
      </figure>
      <p>
        <i>Πηγή: ΚΑΠΑΝΤΑΗΣ ΔΗΜΗΤΡΗΣ / INTIME NEWS </i>
      </p>
      <p>Αυτό ξεκαθάρισε και ο υπουργός Περιβάλλοντος και Ενέργειας <b>Κωστής</b> <b>Χατζηδάκης</b> μετά τη συνάντηση του με την ΓΕΝΟΠ ΔΕΗ.</p>
      <p>Όπως επεσήμανε:</p>
      <blockquote>«Οι φορολογούμενοι και τα ασφαλιστικά ταμεία δεν θα βάλουν το χέρι στην τσέπη, το κόστος των εθελούσιων εξόδων θα το σηκώσει εξ ολοκλήρου η ίδια η ΔΕΗ. Και μπορεί να το σηκώσει, όχι γιατί πλούτισε ξαφνικά, αλλά γιατί θα μειώσει το κόστος της μισθοδοσίας της λόγω της μείωσης του αριθμού των εργαζομένων και υπολογίζει η διοίκηση της ΔΕΗ ότι ένα πρόγραμμα εθελούσιων εξόδων αντίστοιχο με το πρόγραμμα της εθελούσια εξόδου στον ΟΤΕ μπορεί να το αποσβέσει μέσα σε δύο- τρία χρόνια».</blockquote>
      <p>Σύμφωνα με εκτιμήσεις στην <b>εθελουσία</b> θα μπορούσαν να υπαχθούν ακόμη και <b>4.500 εργαζόμενοι της ΔΕΗ,</b> ήτοι το 29% του συνολικού αριθμού των <b>εργαζομένων</b>!</p>
      <p>Οι συνδικαλιστές της ΔΕΗ αντιδρούν στις επιχειρούμενες αλλαγές και υιοθετούν σκληρή ρητορική και στάση. Ο <b>πρόεδρος</b> της <b>ΓΕΝΟΠ</b>-<b>ΔΕΗ</b>, Γιώργος Αδαμίδης δηλώνει αντίθετος με τις διατάξεις για τους νεοπροσλαμβανόμενους και χαρακτηρίζει λάθος και «<b>αιτία πολέμου</b>» να υπάρχουν εργαζόμενοι δύο ταχυτήτων στον ίδιο εργοδότη, που κάνουν την ίδια εργασία.</p>
      <p>«Θα κάνουμε ό, τι είναι δυνατόν να μην υιοθετηθεί η κατάργηση των συλλογικών συμβάσεων, γιατί μία εταιρεία όπως είναι η ΔΕΗ ή οι <b>θυγατρικές</b> της, ο ΔΕΔΔΗΕ, δεν μπορεί να έχει εργαζομένους δύο ταχυτήτων, δηλαδή κάποιοι με συλλογική σύμβαση και κάποιοι άλλοι χωρίς σύμβαση», επεσήμανε σε χθεσινές δηλώσεις του ο κ. Αδαμίδης.</p>
      <p>Σε σχέση με την κατάργηση του μειωμένου τιμολογίου για τους εργαζόμενους και συνταξιούχους ο κ. Αδαμίδης δηλώνει πως τι αυτό είχε θεσπιστεί με νόμο και υποστηρίζει πως θα μπορούσε εναλλακτικά να εξεταστεί ο περιορισμός του όγκου της <b>ενέργειας</b> που θα δικαιούνται οι εργαζόμενοι με μειωμένη χρέωση.</p>
      <blockquote>«Δεν ήταν κάτι που προέκυψε από μία οικειοθελή παροχή της εταιρείας, ήταν μια διαδικασία διεκδίκησης και προϊόν συλλογικής σύμβασης. Την έχουμε υπογράψει με την κυβέρνηση του αείμνηστου Κωνσταντίνου Μητσοτάκη. Ο κ. Μητσοτάκης, ο σημερινός πρωθυπουργός δεν σέβεται ούτε τη συλλογική σύμβαση του πατέρα του», ανέφερε ο ίδιος.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/195907/xatzidakis-stoxos-na-ginei-pio-filiki-i-deh-pros-ton-katanaloti">Χατζηδάκης: Στόχος να γίνει πιο φιλική η ΔΕΗ προς τον καταναλωτή</a>
        </li>
        <li>
          <a href="https://www.cnn.gr/news/politiki/story/195866/xatzidakis-etheloysia-exodos-kai-montelo-ote-gia-tin-exygiansi-tis-deh">Χατζηδάκης: Εθελούσια έξοδος και «μοντέλο ΟΤΕ» για την εξυγίανση της ΔΕΗ</a>
        </li>
        <li>
          <a href="https://www.cnn.gr/news/politiki/story/195795/deh-ta-10-metra-xatzidaki-katargeitai-i-monimotita-stis-nees-proslipseis">ΔΕΗ: Τα 10 μέτρα Χατζηδάκη – Καταργείται η μονιμότητα στις νέες προσλήψεις</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5122/deh">ΔΕΗ</a>
        </li>
        <li>
          <a href="https://www.cnn.gr/eidhseis/tag/82231/xreh-deh">ΧΡΕΗ ΔΕΗ</a>
        </li>
        <li>
          <a href="https://www.cnn.gr/eidhseis/tag/15299/forologoymenoi">ΦΟΡΟΛΟΓΟΥΜΕΝΟΙ</a>
        </li>
        <li>
          <a href="https://www.cnn.gr/eidhseis/tag/31929/genop-deh">ΓΕΝΟΠ ΔΕΗ</a>
        </li>
        <li>
          <a href="https://www.cnn.gr/eidhseis/tag/13855/kostis-xatzidakis">ΚΩΣΤΗΣ ΧΑΤΖΗΔΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/02/196038/snapshot/4006936.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/196036/snapshot/2603654.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/196031/snapshot/AP_731593740919.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/02/196019/snapshot/2742548.jpg"/>
      </figure>
    </article>
  </body>
</html>