<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/antikoruptsijnij-sud-prodovzhuje-rozgljad-pitannja-pro-aresht-dubnevicha-637203.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T10:45:41+00:00"/>
    <meta property="og:title" content="Антикорупційний суд продовжує розгляд питання про арешт Дубневича"/>
    <meta property="og:description" content="У ході судового засідання дев’ять народних депутатів заявили про готовність взяти на поруки Дубневича"/>
  </head>
  <body>
    <article>
      <h1>Антикорупційний суд продовжує розгляд питання про арешт Дубневича</h1>
      <address>
        <time datetime="2019-11-02T10:45:41+00:00">02 Nov 2019, 10:45</time>
      </address>
      <h4>У ході судового засідання дев’ять народних депутатів заявили про готовність взяти на поруки Дубневича</h4>
      <p>Вищий антикорупційний суд після перерви продовжує розгляд клопотання про обрання народному депутату Ярославу Дубневичу запобіжного заходу.</p>
      <p>Про це повідомляє <a href="https://www.ukrinform.ua/rubric-polytics/2810635-antikorupcijnij-sud-prodovzue-rozglad-pitanna-pro-arest-dubnevica.html">Укрінформ</a>.</p>
      <p>Як повідомлялося, у ході судового засідання у п’ятницю дев’ять народних депутатів, серед яких Віктор Бондар, Ігор Палиця, Тарас Батенко, Анатолій Урбанський, Віктор Балога, <a href="https://glavcom.ua/news/dubnevicha-gotovi-uzyati-na-poruki-odrazu-devyat-nardepiv-637014.html">заявили про готовність взяти на поруки Дубневича.</a></p>
      <p>Водночас прокурор САП Віталій Пономаренко заявив клопотання про обрання Дубневичу запобіжного заходу у вигляді тримання під вартою з альтернативою застави у 93 млн грн.</p>
      <p>31 жовтня Верховна Рада підтримала подання Генеральної прокуратури щодо притягнення Ярослава Дубневича до кримінальної відповідальності, затримання та арешт.</p>
      <p>За версією слідства, вказаний народний депутат лобіював виділення грошових коштів з бюджету АТ «Укрзалізниця» на закупівлю товарів у підконтрольних йому підприємств. Фінансові втрати від реалізації схеми проведення процедур відкритих торгів стрілочних переводів, запасних частин до них та комплектів роздільного скріплення становили, згідно з експертизою, понад 93 млн грн.</p>
      <p>Дубневич підозрюється у вчиненні злочину, передбаченого ч.5 ст.191 КК України (привласнення, розтрата майна або заволодіння ним шляхом зловживання службовим становищем).</p>
      <p>Нагадаємо, у п’ятницю, 2 листопада, <a href="https://glavcom.ua/news/sud-u-spravi-nardepa-dubnevicha-perenesli-637108.html">суд у справі нардепа Дубневича був перенесений</a>.</p>
      <p>Як повідомлялося, прокурор впевнений, що <a href="https://glavcom.ua/economics/finances/prokuror-vpevneniy-shcho-dubnevich-osobisto-mozhe-vnesti-93-mln-grn-zastavi-637122.html">Дубневич особисто може внести 93 млн грн застави.</a></p>
      <related>
        <a href="https://glavcom.ua/odesa/news/antikorupciyniy-sud-nastupnogo-tizhnya-vizmetsya-za-spravu-truhanova-637138.html"/>
        <a href="https://glavcom.ua/economics/finances/prokuror-vpevneniy-shcho-dubnevich-osobisto-mozhe-vnesti-93-mln-grn-zastavi-637122.html"/>
        <a href="https://glavcom.ua/news/dubnevicha-gotovi-uzyati-na-poruki-odrazu-devyat-nardepiv-637014.html"/>
      </related>
    </article>
  </body>
</html>