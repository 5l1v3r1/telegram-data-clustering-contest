<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/skandalo-novartis-sta-akra-i-antiparathesi-nd-kai-syriza-meta-tin-exairesi-tzanakopoyloy-kai-pollaki-skopeyoyn-na-eisvalloyn-stin-epomeni-synedriasi-protofaneis-taktikes-apo-ton-syriza/"/>
    <meta property="og:site_name" content="europost.gr"/>
    <meta property="article:published_time" content="2019-11-02T10:15:54+00:00"/>
    <meta property="og:title" content="Σκάνδαλο Novartis: Στα άκρα η αντιπαράθεση ΝΔ και ΣΥΡΙΖΑ μετά την εξαίρεση Τζανακόπουλου και Πολλάκη – Σκοπεύουν να εισβάλλουν στην επόμενη συνεδρίαση! Πρωτοφανείς τακτικές από τον ΣΥΡΙΖΑ!"/>
    <meta property="og:description" content="Στα άκρα προτίθεται να οδηγήσει και πάλι τις συνεδριάσεις της προανακριτικής για την σκευωρία Novartis ο ΣΥΡΙΖΑ αρνούμενος να αποδεχθεί την απόφαση της πλειοψηφίας και τις εξηγήσεις του Προέδρου της Βουλής Κ. Τασούλα για το"/>
  </head>
  <body>
    <article>
      <h1>Σκάνδαλο Novartis: Στα άκρα η αντιπαράθεση ΝΔ και ΣΥΡΙΖΑ μετά την εξαίρεση Τζανακόπουλου και Πολλάκη – Σκοπεύουν να εισβάλλουν στην επόμενη συνεδρίαση! Πρωτοφανείς τακτικές από τον ΣΥΡΙΖΑ!</h1>
      <address>
        <time datetime="2019-11-02T10:15:54+00:00">02 Nov 2019, 10:15</time>
      </address>
      <p>Στα άκρα προτίθεται να οδηγήσει και πάλι τις συνεδριάσεις της προανακριτικής για την σκευωρία Novartis ο ΣΥΡΙΖΑ αρνούμενος να αποδεχθεί την απόφαση της πλειοψηφίας και τις εξηγήσεις του Προέδρου της Βουλής Κ. Τασούλα για το σύννομο της εξαίρεσης των δύο βουλευτών από την σύνθεση της επιτροπής.</p>
      <p>Σύμφωνα με πληροφορίες η αξιωματική αντιπολίτευση αναμένεται να αρνηθεί να ορίσει αντικαταστάτες θεωρώντας ότι η «αποβολή» των Δ. Τζανακόπουλου και Π. Πολάκη είναι άκυρη. Οι ίδιες πηγές υποστηρίζουν ότι οι δύο θα επιδιώξουν να εισβάλλουν στην συνεδρίαση της ερχόμενης Πέμπτη επιχειρώντας να προκαλέσουν την παρέμβαση της φρουράς και να εμφανιστούν ως «διωκόμενοι» ενός «κοινοβουλευτικού πραξικοπήματος» της… πλειοψηφίας. «Ορίσαμε επτά μέλη στην αρχή των διαδικασιών και με τα επτά μέλη θα παραβρεθούμε στην επόμενη συνεδρίαση» αναφέρουν χαρακτηριστικά προαναγγέλλοντας νέα παρακμιακά, ακτιβιστικά δρώμενα.</p>
      <p>Πλέον, το ερώτημα που εγείρεται αφορά την αντιπολιτευτική τακτική που επιχειρεί να εισάγει ο ΣΥΡΙΖΑ.</p>
      <p>Πριν από περίπου δέκα ημέρες, ο Αλέξης Τσίπρας προανήγγειλε πως οι «ευγένειες και οι καθωσπρεπισμοί τελείωσαν». Από κείνη την στιγμή η προανακριτική επιτροπή μετατράπηκε σε πεδίο «πυρηνικών δοκιμών» για τον ΣΥΡΙΖΑ. Οι Παύλος Πολάκης, Δημήτρης Τζανακόπουλος και Γιάννης Ραγκούσης επιδόθηκαν ως στελέχη αξιωματικής αντιπολίτευσης σε μια άνευ προηγουμένου τακτική τραμπουκισμών, λεκτικών προπηλακισμών και απειλών. Με αυτή την τακτική προσπαθούν να αναγκάσουν σε οπισθοχώρηση την πλειοψηφία και να επιβάλλουν τις απόψεις της μειοψηφίας. Έχοντας διαπιστώσει ότι ο ΣΥΡΙΖΑ δυσκολεύεται να βγει στους δρόμους καθώς τόσο η ασκούμενη κυβερνητική πολιτική δεν ευνοεί μαζικές διαδηλώσεις – τουλάχιστον προς ώρας – αλλά κυρίως γιατί η δική του πολιτική τα προηγούμενα 4,5 χρόνια τους έχει καταστήσει ανεπιθύμητα πρόσωπα σε ένα μεγάλο κομμάτι της κοινωνίας επιχειρούν να φέρουν το πεζοδρόμιο στην Βουλή. Εάν με τον τρόπο αυτό καταφέρουν να επιβληθούν στην πλειοψηφία, κάτι που δεν φαίνεται, τότε πιθανότατα θα τον υιοθετήσουν ως μόνιμο αντιπολιτευτικό εργαλείο. Ωστόσο, η συγκεκριμένη στρατηγική εγκυμονεί σοβαρούς κινδύνους. Όχι, μόνο για την ευταξία της Βουλής αλλά και για τον ίδιο τον ΣΥΡΙΖΑ καθώς οι ακραίοι, ακτιβίστικου τύπου τσαμπουκάδες έχουν ταυτιστεί με την οδυνηρή κοινοβουλευτική παρουσία της Χρυσής Αυγής.</p>
      <p>Κ. Τασούλας:</p>
      <p>Να σημειωθεί ότι ο Πρόεδρος της Βουλής απαντώντας στις αιτιάσεις του Αλέξη Τσίπρα περι παράνομης εξαίρεσης των βουλευτών εξήγησε πως η πλειοψηφία της προανακριτικής επιτροπής έχει το δικαίωμα να λαμβάνει αποφάσεις που εξασφαλίζουν την νομιμότητα της σύνθεσής ενώ παράλληλα εξέφρασε την εκτίμηση ότι η εξαίρεση των δύο βουλευτών του ΣΥΡΙΖΑ είναι σύννομη και εγγυάται την διαδικασία ώστε να μην ακυρωθεί.</p>
      <p>Σε συνομιλία με κοινοβουλευτικούς συντάκτες εξήγησε ότι στις δικαστικές υποθέσεις τα αιτήματα εξαίρεσης κρίνονται από υπερκείμενο εισαγγελέα, πρόσθεσε όμως ότι για τις προανακριτικές επιτροπές της Βουλής «λόγω έλλειψης υπερκείμενης αρχής αποφασίζει η πλειοψηφία». Βέβαια, τόνισε ότι πως εάν οι έρευνες της προανακριτικής οδηγήσουν σε πρόταση δίωξης κατά του πρώην υπουργού τότε πριν την συγκρότηση του Ειδικού Δικαστηρίου θα μεσολαβήσει το Δικαστικό Συμβούλιο που θα αποφανθεί για την αρτιότητα του κατηγορητηρίου, την ενδεχόμενη παραγραφή των αδικημάτων αλλά και για το αν ακολουθήθηκαν οι νόμιμες διαδικασίες έρευνας. Ωστόσο εξέφρασε την εκτίμηση ότι η συγκεκριμένη αρχή δεν θα ακυρώσει την διαδικασία λόγω της εξαίρεσης των δύο βουλευτών.</p>
      <p>Πέραν αυτών ο Πρόεδρος του κοινοβουλίου αναφέρθηκε και στην αρχική επιστολή του αρχηγού του ΣΥΡΙΖΑ εξηγώντας πως βασίστηκε σε λανθασμένα νομικά επιχειρήματα. Υπενθυμίζεται ότι ο κ. Τσίπρας ζήτησε την ακύρωση της απόφασης εξαίρεσης των δύο βουλευτών υποστηρίζοντας ότι παραβιάζει την απόφαση της Ολομέλειας.</p>
      <p>«Άλλο η συγκρότηση και άλλο η σύνθεση της προανακριτικής επιτροπής. Η συγκρότηση αποφασίζεται από την Ολομέλεια. Η σύνθεσή της εγκρίνεται από εμένα μετά από προτάσεις των ΚΟ ενώ τέλος οι αλλαγές στην σύνθεσή της – προκειμένου αυτή να είναι νόμιμη – αποφασίζεται από την ίδια την επιτροπή» ανέφερε. Παράλληλα, σημείωσε ότι τα μέλη της προανακριτικής έχουν δικαστικές αρμοδιότητες και λειτουργεί υπο καθεστώς ανεξαρτησίας. «Με την απόφαση εξαίρεσης η επιτροπή ασχολήθηκε με την νομιμότητα της σύνθεσή της και όχι της συγκρότησής της. Εγώ δεν μπορώ να τοποθετηθώ για την σύνθεσή της γιατί πλέον είναι ανεξάρτητη» είπε.</p>
      <p>Να σημειωθεί τέλος ότι ο κ. Τασούλας έστειλε και δεύτερη επιστολή στον πρόεδρο της ΚΟ του ΣΥΡΙΖΑ ζητώντας του να ορίσει τους αντικαταστάτες των Δ. Τζανακόπουλου και Π. Πολάκη ενώ σύμφωνα με πληροφορίες ο κ. Τσίπρας αναμένεται να απαντήσει εγγράφως στον πρόεδρο της Βουλής. Υπο αυτά τα δεδομένα και η συνεδρίαση της προανακριτικής την ερχόμενη Τρίτη οδεύει προς αναβολή.</p>
      <p>Η απάντηση του ΣΥΡΙΖΑ: Λειτουργεί ως πρόεδρος της πλειοψηφίας</p>
      <p>Το περιεχόμενο της πρώτης επιστολής Τασούλα σε Τσίπρα με το οποίο πρόεδρος της Βουλής απάντησε στις αιτιάσεις του ΣΥΡΙΖΑ επί της αντικατάστασης Τζανακόπουλου και Πολάκη από την Προανακριτική επιτροπή για τη Novartis και απέρριψε το σκεπτικό του τέως πρωθυπουργού, προκάλεσε το απόγευμα της Παρασκευής την αντίδραση του ΣΥΡΙΖΑ ο οποίος σημείωσε πως ο κ. Τασούλας ευθυγραμμίστηκε με την παράνομη όπως την χαρακτηρίζει απόφαση της πλειοψηφίας. Συγκεκριμένα αναφέρει:</p>
      <p>Ο Πρόεδρος της Βουλής δυστυχώς σήμερα επέλεξε να λειτουργήσει ως πρόεδρος της πλειοψηφίας και όχι ως Πρόεδρος του συνόλου της Εθνικής Αντιπροσωπείας.</p>
      <p>Αντί να αποκαταστήσει τη κοινοβουλευτική τάξη, επιλέγει να ευθυγραμμισθεί με μια καταφανώς παράνομη απόφαση της πλειοψηφίας της Επιτροπής, που παραβιάζει και το Σύνταγμα και τον Κανονισμό της Βουλής.</p>
      <p>Ελπίζουμε να έχει συνυπολογίσει τις θεσμικές και πολιτικές συνέπειες της επιλογής του.</p>
      <p>Ο ΣΥΡΙΖΑ σε κάθε περίπτωση δεν θα καταστεί συνεργός σε παράνομες, αντικοινοβουλευτικές και αντιθεσμικές πρακτικές, αλλά θα παραμείνει προσηλωμένος στην τήρηση της νομιμότητας, του Κανονισμού της Βουλής και του Συντάγματος, όπως επιτάσσει πάντα ο ρόλος και η παράδοση της δημοκρατικής παράταξης στον τόπο μας.</p>
      <p>Η πρώτη επιστολή Τασούλα σε Τσίπρα</p>
      <p>Υπενθυμίζεται ότι στην επιστολή που απέστειλε ο Κώστας Τασούλας στον πρόεδρο της ΚΟ του ΣΥΡΙΖΑ χαρακτηρίζει αβάσιμους τους ισχυρισμούς του Αλέξη Τσίπρα περι παράνομης εξαίρεσης των Δ. Τζανακόπουλου και Π. Πολάκη από την σύνθεση της προανακριτικής επιτροπής της Βουλής.</p>
      <p>Ο πρόεδρος του κοινοβουλίου στην απαντητική επιστολή του εξηγεί ότι: «Επισημαίνω και πάλι επ’ αυτού ότι η Ολομέλεια αποφάσισε τη συγκρότηση της Επιτροπής, όχι όμως και τη σύνθεσή της όπως και ότι η Επιτροπή εξαιρώντας δύο μέλη της, αποφάσισε επί της νομιμότητας της σύνθεσής της και όχι της συγκρότησής της. Επομένως, δεν μου είναι κατανοητό κατά τί παραβιάσθηκε η απόφαση της Ολομέλειας της Βουλής από την απόφαση της Επιτροπής περί εξαίρεσης δύο μελών της».</p>
      <p>Παράλληλα, ο Πρόεδρος της Βουλής καλεί τον αρχηγό της αξιωματικής αντιπολίτευσης να συμβάλει στην εξέταση της υπόθεσης που ερευνά η προανακριτική με «νόμιμες διαδικασίες» και «ευταξία» δείχνοντας πως οι τραμπουκισμοί, οι απειλές και η μη αποδοχή των αποφάσεων της πλειοψηφίας πρέπει να εγκαταλειφθούν.</p>
      <p>Τέλος, υπογραμμίζει πως η απόφαση της Ολομέλειας αναφέρεται σε συγκρότηση 25μελούς επιτροπής, ωστόσο αυτή μπορεί να λειτουργεί και με λιγότερα μέλη εκτός βέβαια αν ο ΣΥΡΙΖΑ ορίσει τους αντικαταστάτες των δύο βουλευτών που εξαιρέθηκαν.</p>
      <p>Αναλυτικά η επιστολή Τασούλα έχει ως εξής:</p>
      <p>Έλαβα και διάβασα με προσοχή την από 30/10/2019 επιστολή σας με την οποία μου ζητάτε να εφαρμόσω απόφαση της Ολομελείας της Βουλής της Οκτωβρίου 2019 για συγκρότηση της Ειδικής Κοινοβουλευτικής Επιτροπής με την οποίαν ορίστηκαν κατά τρόπο δεσμευτικό τα μέλη της. Μεταξύ των οποίων και οι βουλευτές Πολάκης και Τζανακόπουλος», δεδομένου ότι όπως γράφετε, η απόφαση που έλαβε η Επιτροπή για την εξαίρεση μελών της είναι «ευθέως παράνομη και διασαλεύει την κοινοβουλευτική τάξη».</p>
      <p>Αν εννοείτε την απόφαση της Ολομελείας της Βουλής της 8ης Οκτωβρίου 2019 με την οποία αποφασίστηκε η σύσταση Ειδικής Κοινοβουλευτικής Επιτροπής για την</p>
      <p>διεξαγωγή προκαταρκτικής εξέτασης κατά του πρώην αναπληρωτή Υπουργού Δικαιοσύνης Κ.Δ.Παπαγγελόπουλου, τότε πρόκειται για απόφαση που έχει να κάνει αποκλειστικά και μόνο με τη σύσταση-δημιουργία αυτής της Επιτροπής που συμφωνήθηκε στην ίδιο συνεδρίαση να είναι 26μελής.</p>
      <p>Τα μέλη της εν λόγω επιτροπής , δηλαδή η σύνθεσή της,ορίστηκαν, όχι από την Ολομέλεια. όπως γράφετε, αλλά από την υπ’ αριθμ. πρωτ. 17090,19777/14-10-2019 απόφασή μου, έπειτα από υποδείξεις ονομάτων βουλευτών από τις Κοινοβουλευτικές Ομάδες.</p>
      <p>Μάλιστα η απόφαση της Ολομέλειας για 26μελή συγκρότηση δεν ετηρήθη εκ των πραγμάτων χωρίς αυτό να υπονομεύει το κύρος της Επιτροπής, γιατί η</p>
      <p>Κοινοβουλευτική ομάδα του Μερα25 επέλεξε να μην εκπροσωπηθεί.</p>
      <p>Η Επιτροπή αυτή ως γνωστόν έχει κατά τον Κανονισμό της Βουλής όλες τις αρμοδιότητες του Εισαγγελέως Πρωτοδικών όταν αυτός ενεργεί προκαταρκτική</p>
      <p>εξέταση και τα μέλη της αποκτούν την ιδιότητα του Εισαγγελέως- προανακριτικού υπαλλήλου, άρα απολαύουν του συνταγματικού προνομίου της λειτουργικής και</p>
      <p>της ανεξαρτησίας ενόψει των νέων καθηκόντων τους</p>
      <p>Η Επιτροπή αυτή αν και αποτελείται από βουλευτές δεν λειτουργεί ως πολιτικό σώμα αλλά ως δικαστικό, δηλαδή λειτουργεί ανεξάρτητα. Είναι ένας πολυπρόσωπος Εισαγγελέας που διενεργεί προκαταρκτική εξέταση.</p>
      <p>Στην αρμοδιότητα του Προέδρου ανήκει, όπως μαρτυρεί και η ακολουθούμενη πρακτική, η απόφαση ως προς τη σύνθεση της Ειδικής Κοινοβουλευτικής Επιτροπής που προβαίνει στη διενέργεια προκαταρκτικής εξέτασης.</p>
      <p>Στην ευθύνη του Προέδρου της Βουλής ανήκει επομένως, η διασφάλιση του ότι η σύνθεση της Επιτροπής</p>
      <p>αντανακλά την εκπροσώπηση σε αυτή όλων των Κοινοβουλευτικών Ομάδων κατ’</p>
      <p>αναλογία της δύναμής τους (άρθρα 156 παρ. 2 και 31 παρ. 5 του Κανονισμού της Βουλής), τα μέλη της οποίας, άλλωστε υπέδειξαν μετά από σχετική πρόσκληση που απέστειλα, οι αρχηγοί των Κοινοβουλευτικών Ομάδων κατά την αναλογία της δύναμης κάθε Κοινοβουλευτικής Ομάδας. Ασκώντας το έργο της η Επιτροπή οφείλει να μεριμνά για τη νομιμότητα των ενεργειών της, διασφαλίζοντας και το ότι ενεργεί υπό νόμιμη σύνθεση, ως προϋπόθεση της νομιμότητας κάθε περαιτέρω ενέργειάς της.</p>
      <p>Επισημαίνω και πάλι επ’ αυτού ότι η Ολομέλεια αποφάσισε τη συγκρότηση της Επιτροπής, όχι όμως και τη σύνθεσή της όπως και ότι η Επιτροπή εξαιρώντας</p>
      <p>δύο μέλη της, αποφάσισε επί της νομιμότητας της σύνθεσής της και όχι της συγκρότησής της. Επομένως. δεν μου είναι κατανοητό κατά τί παραβιάσθηκε η απόφαση της Ολομέλειας της Βουλής από την απόφαση της Επιτροπής περί εξαίρεσης δύο μελών της</p>
      <p>Με καλείτε τέλος βάσει του άρθρου 11 του Κανονισμού της Βουλής να φροντίσω για την κοινοβουλευτική τάξη στο ίδιο ζήτημα.</p>
      <p>Σας διαβεβαιώ πως μόνο αυτό με συνέχει στον όλο χειρισμό αυτής της όντως δύσκολης υπόθεσης η οποία και θα πρέπει να εξελιχθεί με την συμπαράσταση όλων μας με βάση τις νόμιμες διαδικασίες και την ευταξία, που σε καμμία περίπτωση δεν δικαιούμαστε να αφήσουμε ανυπεράσπιστες και προς τούτο προσβλέπω και στην δική σας συμβολή.</p>
      <p>Κωνσταντίνος v. Τασούλας</p>
      <p>Πρόεδρος της Βουλή των Ελλήνων</p>
      <h3>Σχετικά</h3>
    </article>
  </body>
</html>