<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/five-people-died-allegedly-after-inhaling-poisonous-gas-while-cleaning-a-septic-tank/271186/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-02T10:09:06+00:00"/>
    <meta property="og:title" content="उत्तर प्रदेश: सीवर टैंक की जहरीली गैस के रिसाव से पांच लोगों की मौत, सीएम योगी ने जताया दुख"/>
    <meta property="og:description" content="उत्तर प्रदेश के सुल्तानपुर जिले में शुक्रवार को पुराने सीवर टैंक के पुनर्निर्माण के समय जहरीली गैस का रिसाव हुआ जिसकी चपेट में आकर पांच लोगों की मौत हो गई।"/>
  </head>
  <body>
    <article>
      <h1>उत्तर प्रदेश: सीवर टैंक की जहरीली गैस के रिसाव से पांच लोगों की मौत, सीएम योगी ने जताया दुख</h1>
      <address><time datetime="2019-11-02T10:09:06+00:00">02 Nov 2019, 10:09</time> by <a rel="author">JKR Staff</a></address>
      <p>उत्तर प्रदेश के सुल्तानपुर जिले के दोस्तपुर थानाक्षेत्र में शुक्रवार (1 नवंबर) को पुराने सीवर टैंक के पुनर्निर्माण के समय <a href="http://www.jantakareporter.com/hindi/4-workers-died-while-cleaning-a-sewer-in-madhuban-kanti-village-of-muzaffarpur/265636/">जहरीली गैस का रिसाव</a> हुआ जिसकी चपेट में आकर पांच लोगों की मौत हो गई। इस घटना के बाद से इलाके से हड़कंप मंच गया है। प्रदेश के मुख्यमंत्री योगी आदित्यनाथ ने इस घटना पर गहरा दुःख व्यक्त किया।</p>
      <figure>
        <img src="http://www.jantakareporter.com/wp-content/uploads/2019/06/Screenshot_3-3.png"/>
        <figcaption>Representative image</figcaption>
      </figure>
      <p>समाचार एजेंसी भाषा की रिपोर्ट के मुताबिक, सुल्तानपुर के पुलिस अधीक्षक हिमांशु कुमार ने बताया कि कटघरा पट्टी गांव निवासी रामतीरथ के पुराने सीवर टैंक के पुनर्निर्माण के समय गैस पाइप नहीं निकालने की वजह से जहरीली गैस का रिसाव हुआ। उसकी चपेट में आकर छह व्यक्ति घायल हो गए।</p>
      <p>कुमार ने बताया कि इलाज के दौरान पांच लोगों राजेश निषाद (32), अशोक निषाद (40), रविन्द्र निषाद (25), शरीफ (52) और राम किशन (40) की मौत हो गई। जबकि एक व्यक्ति का उपचार सामुदायिक स्वास्थ्य केन्द्र दोस्तपुर में हो रहा है। उन्होंने बताया कि स्थानीय अधिकारी मौक़े पर हैं। हालात नियंत्रण में हैं।</p>
      <p>मुख्यमंत्री योगी आदित्यनाथ ने घटना पर गहरा दुःख व्यक्त किया। उन्होंने हादसे में मरे लोगों की आत्मा की शांति की कामना करते हुए उनके शोक संतप्त परिजनों के प्रति संवेदना व्यक्त की। उन्होंने इस दुर्घटना में घायल व्यक्ति के समुचित इलाज का निर्देश दिया है।</p>
      <figure>
        <iframe src="https://www.youtube.com/embed/H1ZKft3JZ0g" width="696" height="392" data-service="Youtube" scrolling="no"/>
      </figure>
      <p>बता दें कि, सीवर सफाई के दौरान हादसों में मजदूरों की दर्दनाक मौतों की खबरें लगातार आ रही हैं। दिल्ली सहित देश के कई राज्यों में अक्सर सीवर या टैंक सफाई के दौरान लोगों की मौत होने की खबरें सामने आती रहती हैं।</p>
    </article>
  </body>
</html>