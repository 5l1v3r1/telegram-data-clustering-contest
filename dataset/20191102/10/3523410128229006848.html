<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637410/%D8%AD%D8%A7%D9%85%DB%8C-%D8%B4%D9%85%D8%A7-%D9%88-%D8%AE%D9%88%D8%A7%D8%B3%D8%AA%D9%87%E2%80%8C%D9%87%D8%A7%DB%8C-%D8%A8%D8%B1%D8%AD%D9%82%D8%AA%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T10:21:00+00:00"/>
    <meta property="og:title" content="حامی شما و خواسته‌های برحقتان هستیم"/>
    <meta property="og:description" content="حشد شعبی در پیامی خطاب به تظاهرات کنندگان در بغداد و دیگر استان‌ها بر حمایت خود از آنها و مطالبات برحق و شعارهای ملی‌شان تاکید کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637410/%D8%AD%D8%A7%D9%85%DB%8C-%D8%B4%D9%85%D8%A7-%D9%88-%D8%AE%D9%88%D8%A7%D8%B3%D8%AA%D9%87%E2%80%8C%D9%87%D8%A7%DB%8C-%D8%A8%D8%B1%D8%AD%D9%82%D8%AA%D8%A7%D9%86-%D9%87%D8%B3%D8%AA%DB%8C%D9%85">حامی شما و خواسته‌های برحقتان هستیم</a>
      </h1>
      <h2>حشد شعبی در پیامی خطاب به تظاهرات کنندگان در بغداد و دیگر استان‌ها بر حمایت خود از آنها و مطالبات برحق و شعارهای ملی‌شان تاکید کرد.</h2>
      <address><time datetime="2019-11-02T10:21:00+00:00">02 Nov 2019, 10:21</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> حشد شعبی در بیانیه خود خطاب به <b>تظاهرات کنندگان</b> گفته است به تظاهرات خود ادامه دهد و ماهیت<b> مسالمت آمیز</b> آن را حفظ کنید و به موج سواران اجازه ندهید از <b>تظاهرات شما</b> سوء‌استفاده کنند.</p>
      <p> </p>
      <p> </p>
      <p><b>به گزارش بولتن نیوز،</b> متن پیام حشد شعبی به این شرح است :«هنگامی که وطن به ما نیاز پیدا کرد و مرجعیت آگاه ما را خطاب قرار داد، ما اولین کسانی بودیم که به ندای مرجعیت لبیک گفتیم و اولین طرفی بودیم که در خاکریزهای عزت(<b>نبرد با تروریست‌های داعشی</b>) ایستادیم و همواره در صف نخست بودیم و حتی یک روز هم از موضعی و جایی که وطن به حضور ما نیاز دارد، عقب نشینی نکرده‌ایم.</p>
      <p>ما امروز در کنار شما قرار داریم،‌ما همگام با شما حقوق شما را مطالبه می‌کنیم و از خواسته‌های مشروعتان حمایت می‌کنیم و در کنار شما در یک صف برای تحقق آن قرار داریم.</p>
      <p>ای ملت کریم و بزرگوار، ما با شما و در کنار شما هستیم،‌از مطالبات برحق شما و شعارهای ملی شما حمایت می‌کنیم و آماده‌ایم تا جانمان را به خاطر شما و به خاطر مطالبات شما فدا کنیم، زیرا ما از شما و متعلق به شما هستیم، و وظیفه ما دفاع از این کشور و این ملت است، ما اوضاع را با علاقه و دقت فراوان تحت نظر داریم و اطلاعاتی در دست داریم که تاکید می‌کند اراده‌ها(نقشه‌ها)ی خارجی و عناصر بیگانه و هوس‌های سیاسی در کمین شما و این وطن است و خواهان کشاندن آن به لبه پرتگاه و ایجاد فتنه و درگیری داخلی و هرج و مرج و ویرانی است و آنها با این اقدامات می‌خواهند مطالبات شما را منحرف کرده و با تجاوزگری و کشتار یا حرف زدن و شعار علیه مرجعیت دینی شما و حشد مقدستان تظاهرات شما را مخدوش کنند.</p>
      <p>ما به فعالیت خود در جبهه‌های نبرد و خاکریزهای شرافت ادامه خواهیم داد، سینه‌هایمان را در برابردشمنان برای دفاع از شما و مقدسات و مرجعیت‌مان سپر کرده‌ایم و شما در میادین تظاهرات حقوق این وطن مجروح و ملت مظلوم را فریاد می‌زنید، به هیچ کس و طرفی اجازه تعدی به نیروهای امنیتی یا اموال عمومی یا شخصی را ندهید، به هیچ کس اجازه تعدی به مرجعیت یا حشد خود را ندهید، در کنار برادرانتان باشید و همانطور که آنها شر را از شما دفع کردند، شما هم ظلم را از آنها دور کنید.</p>
      <p>به تظاهرات خود ادامه دهید، مسالمت آمیز بودن آن را حفظ کنید و به کسانی که موج سواری می‌کنند اجازه ندهیداز آن سوء‌ استفاده کنند، به حسن ظن خود به برادران خود(حشد شعبی) ادامه دهید، از آنها دفاع کنید، همانطور که آنها از شما دفاع می‌کنند،‌که در آن صورت حتما هم ما و هم شما پیروز خواهیم شد، همانطور که داعشی‌های تروریست را شکست دادیم، داعشی‌های فساد را شکست خواهیم داد و وطن ما بهترین وطن خواهد شد.</p>
      <p>در پایان بار دیگر عهد و پیمان خود با مرجعیت دینی را با پایبندی کامل و دقیق به تمام رهنمودهایش تجدید می‌کنیم و اینکه سوپاپ اطمینان این ملت باشیم و السلام علیکم و رحمه الله و برکاته».</p>
    </article>
  </body>
</html>