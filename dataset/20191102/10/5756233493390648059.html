<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619381/%D9%85%D8%B9%D8%B1%D9%81%DB%8C-%D8%AF%D8%A8%DB%8C%D8%B1-%D8%B4%D9%88%D8%B1%D8%A7%DB%8C-%D8%A7%D8%B7%D9%84%D8%A7%D8%B9-%D8%B1%D8%B3%D8%A7%D9%86%DB%8C-%D8%AF%D9%88%D9%84%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T10:14:00+00:00"/>
    <meta property="og:title" content="معرفی دبیر شورای اطلاع رسانی دولت"/>
    <meta property="og:description" content="علی ربیعی، با صدور حکمی محمدرضا نوروزپور را به عنوان معاون سخنگو و دبیر شورای اطلاع رسانی دولت منصوب کرد."/>
  </head>
  <body>
    <article>
      <h1>معرفی دبیر شورای اطلاع رسانی دولت</h1>
      <address>
        <time datetime="2019-11-02T10:14:00+00:00">02 Nov 2019, 10:14</time>
      </address>
      <p>
        <i>علی ربیعی، با صدور حکمی محمدرضا نوروزپور را به عنوان معاون سخنگو و دبیر شورای اطلاع رسانی دولت منصوب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <figure>
        <img src="https://aftabnews.ir/files/fa/news/1398/8/11/354148_750.jpg"/>
      </figure>
      <p>حکم صادر شده از سوی علی ربیعی دستیار ارتباطات اجتماعی رئیس جمهوری، سخنگو و رئیس شورای اطلاع رسانی دولت برای محمدرضا نوروزپور به شرح ذیل است:</p>
      <p>بنام خدا<br/>جناب آقای دکتر محمدرضا نوروزپور<br/>با توجه به دانش، سابقه فعالیت رسانه‌ای و همکاری موثر شش سال گذشته با دبیرخانه شورای اطلاع رسانی دولت و نیز داشتن مقبولیت مناسب در جامعه رسانه ای، جنابعالی را براساس تصویب نامه هیأت وزیران به شماره ۶۱۲۹۹ /ت/۵۶۶۴۰ه، مورخ ۱۹/۵/۹۸ و به موجب این حکم به سمت «معاون سخنگو و دبیر شورای اطلاع رسانی دولت» منصوب می‌نمایم.</p>
      <p>امروز دولت تدبیر و امید در شرایطی قرار دارد که تحریم‌های ظالمانه، پایین آوردن تاب آوری اجتماعی، زندگی اقتصادی و روانی جامعه را هدف قرار داده است و از سویی تلاش‌های زیادی نیز برای ناامیدسازی مردم در حال جریان می‌باشد؛ لذا بیش از هر دوره دیگری نیازمند ایجاد یک نظام اطلاع رسانی دقیق، سریع، موثر و شفاف از برنامه‌ها و اقدامات دولت می‌باشیم، به نحوی که افزایش اعتماد اجتماعی و نیز سرمایه اجتماعی دولت و نظام عزیز اصلی‌ترین هدف ما در حال حاضر می‌باشد.</p>
      <p>انتظار می‌رود با بکارگیری موثر از امکانات انسانی و نیز ظرفیت‌های موجود در جامعه رسانه ای، علاوه بر ایجاد فضای تعامل، زمینه‌های همکاری مناسبی بین شورای اطلاع رسانی دولت و جامعه رسانه‌ای گسترش یابد.</p>
      <p>همچنین ایجاد هم افزایی با روابط عمومی‌ها و افزایش هماهنگی میان آن‌ها از جمله اقداماتی است که انتظار پیگیری آن می‌رود.</p>
      <p>توفیق شما را در انجام وظایف محوله با رعایت اصول قانونمداری، اعتدال گرایی و منشور اخلاقی دولت تدبیر و امید از خداوند متعال مسئلت می‌نمایم.</p>
      <p>علی ربیعی</p>
      <p>منبع: پایگاه اطلاع رسانی دولت</p>
    </article>
  </body>
</html>