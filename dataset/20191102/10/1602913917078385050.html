<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/victima-din-masina-peste-care-a-cazut-bratul-macaralei-dusa-in-coma-la-spitalul-universitar-18532372"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T10:27:03+00:00"/>
    <meta property="og:title" content="Victima din maşina peste care a căzut braţul macaralei, dusă în comă la Spitalul Universitar"/>
    <meta property="og:description" content="Bărbatul care a rămas încarcerat după ce braţul unei macarale a căzut peste maşina în care se afla a fost dus la Spitalul Universitar, în comă. Alte trei persoane au nevoie de îngrijiri medicale."/>
  </head>
  <body>
    <article>
      <h1>Victima din maşina peste care a căzut braţul macaralei, dusă în comă la Spitalul Universitar</h1>
      <address>
        <time datetime="2019-11-02T10:27:03+00:00">02 Nov 2019, 10:27</time>
      </address>
      <p>Bărbatul care a rămas încarcerat după ce braţul unei macarale a căzut peste maşina în care se afla a fost dus la Spitalul Universitar, în comă. Alte trei persoane au nevoie de îngrijiri medicale.</p>
      <p>Potrivit ISU Bucureşti, bărbatul care a rămas încarcerat a fost extras de pompieri. El a fost dus inconştient şi intubat la Spitalul Universitar.</p>
      <p>„Au fost în total patru victime, dintre care trei cu răni minore şi o persoană cu leziuni mai grave pentru care a trebuit să acţionăm cu accesoriile din dotare pentru descarcerarea acesteia. Persoana cu leziuni mai grave era şoferul. Celelalte trei persoane erau conştiente, au reuşit să se evacueze singure din maşină. Dificultatea intervenţiei a fost din faptul că iniţial am fost nevoiţi să acţionăm cu accesoriile din dotare pentru stabilizarea macaralei, pentru că exista pericolul ca aceasta să se prăbuşească peste echipajele de intervenţie, respectiv peste autoturism. Apoi am acţionat pentru decopertarea plafonului, respectiv scoaterea persoanei care era în interior”, a spus maiorul Florin Duminică, de la Detaşamentul Special de Salvatori.</p>
      <p>Doi bărbaţi care se aflau în maşină, dar care au ieşit singuri, au fost duşi la Spitalul Floreasca, iar încă unul, la Spitalul Universitar, pentru a primi îngrijiri medicale.</p>
      <p>Braţul unei macarale s-a prăbuşit, sâmbătă, peste o maşină în care se aflau patru persoane, pe strada Matei Millo, din Capitală. Pompierii au intervenit pentru a salva un bărbat care a rămas blocat în vehicul.</p>
    </article>
  </body>
</html>