<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424990/diagwnismos-gia-thn-promhtheia-monadas-afalatwshs-sto-marathi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T10:30:02+00:00"/>
    <meta property="og:title" content="Διαγωνισμός για την προμήθεια μονάδας αφαλάτωσης στο Μαράθι"/>
    <meta property="og:description" content="Με απόφαση του Περιφερειάρχη Νοτίου Αιγαίου, Γιώργου Χατζημάρκου, η Διεύθυνση Τεχνικών Έργων Δωδεκανήσου, προκηρύσσει ανοιχτό διαγωνισμό επιλογής αναδόχου του έργου «Μονάδα Αφαλάτωσης στη Νήσο Μαράθι Δήμου Πάτμου»."/>
  </head>
  <body>
    <article>
      <h1>Διαγωνισμός για την προμήθεια μονάδας αφαλάτωσης στο Μαράθι</h1>
      <address>
        <time datetime="2019-11-02T10:30:02+00:00">02 Nov 2019, 10:30</time>
      </address>
      <p>
        <b>Με απόφαση του Περιφερειάρχη Νοτίου Αιγαίου, Γιώργου Χατζημάρκου, η Διεύθυνση Τεχνικών Έργων Δωδεκανήσου, προκηρύσσει ανοιχτό διαγωνισμό επιλογής αναδόχου του έργου «Μονάδα Αφαλάτωσης στη Νήσο Μαράθι Δήμου Πάτμου».</b>
      </p>
      <p>Το έργο, συνολικού προϋπολογισμού 210.000,00 €, θα δώσει τέλος στην αγωνία των κατοίκων του νησιού και των επισκεπτών του για την επάρκεια νερού.</p>
      <p>Ο διαγωνισμός θα διενεργηθεί με χρήση της πλατφόρμας του Εθνικού Συστήματος Ηλεκτρονικών Δημοσίων Συμβάσεων (ΕΣΗΔΗΣ), μέσω της διαδικτυακής πύλης www.promitheus.gov.gr. Η καταληκτική ημερομηνία υποβολής προσφορών είναι η 19η Νοεμβρίου 2019 και ώρα 11:00 και η ημερομηνία αποσφράγισης των ηλεκτρονικών προσφορών η 25η Νοεμβρίου 2019 και ώρα 11:00.</p>
      <p>Το έργο αφορά στη δημιουργία μονάδας αφαλάτωσης, στη διενέργεια υδροληψίας μέσω γεώτρησης για την απομόνωση του θαλασσινού νερού και στη δημιουργία δικτύου μεταφοράς του νερού από γεώτρηση στη μονάδα αφαλάτωσης και από εκεί, στην ήδη υπάρχουσα κεντρική δεξαμενή του νησιού. Η μονάδα αφαλάτωσης, που θα ηλεκτροδοτείται με αυτόνομο φωτοβολταϊκό σταθμό, θα δίνει 12μ3 πόσιμο νερό ημερησίως.</p>
      <p>Με απόφαση του Περιφερειάρχη Νοτίου Αιγαίου, Γιώργου Χατζημάρκου, έχει ενταχθεί στον Άξονα Προτεραιότητας «Ενίσχυση της Περιφερειακής Συνοχής» του Επιχειρησιακού Προγράμματος Νότιο Αιγαίο 2014 – 2020 και συγχρηματοδοτείται από το Ευρωπαϊκό Ταμείο Περιφερειακής Ανάπτυξης και από το Πρόγραμμα Δημοσίων Επενδύσεων, στο πλαίσιο υλοποίησης του ΕΣΠΑ 2014 – 2020.</p>
      <p>Για την προμήθεια της μονάδας αφαλάτωσης έχει υπογραφεί Προγραμματική Σύμβαση μεταξύ της Περιφέρειας Νοτίου Αιγαίου και του Δήμου Πάτμου, βάσει της οποίας η Περιφέρεια ανέλαβε την ωρίμανση του έργου (σύνταξη μελετών, λήψη των απαιτούμενων αδειοδοτήσεων και εγκρίσεων), την διενέργεια των διαδικασιών ανάθεσης και επιλογής αναδόχου, τη διαχείριση και παρακολούθηση υλοποίησης, την παραλαβή και παράδοσή του σε πλήρη λειτουργία στον Δήμο Πάτμου, ο οποίος είναι υπεύθυνος για την λειτουργία του μετά την ολοκλήρωσή του.</p>
    </article>
  </body>
</html>