<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637417/%DB%8C%DA%A9-%D8%A8%D8%B1%D8%AF%D8%A7%D8%B4%D8%AA-%D8%A7%D8%B4%D8%AA%D8%A8%D8%A7%D9%87-%D8%A7%D8%B2-%D8%B3%D8%AE%D9%86%D8%A7%D9%86-%D8%A8%D8%B1%D9%87%D9%85-%D8%B5%D8%A7%D9%84%D8%AD-%D8%AF%D8%B1%D8%A8%D8%A7%D8%B1%D9%87-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T10:59:00+00:00"/>
    <meta property="og:title" content="یک برداشت اشتباه از سخنان برهم صالح درباره استعفای نخست وزیر عراق"/>
    <meta property="og:description" content="برهم صالح، رئیس جمهور عراق امروز درباره شروط لازم برای استعفای عادل عبدالمهدی، سخنانی را بیان کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637417/%DB%8C%DA%A9-%D8%A8%D8%B1%D8%AF%D8%A7%D8%B4%D8%AA-%D8%A7%D8%B4%D8%AA%D8%A8%D8%A7%D9%87-%D8%A7%D8%B2-%D8%B3%D8%AE%D9%86%D8%A7%D9%86-%D8%A8%D8%B1%D9%87%D9%85-%D8%B5%D8%A7%D9%84%D8%AD-%D8%AF%D8%B1%D8%A8%D8%A7%D8%B1%D9%87-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82">یک برداشت اشتباه از سخنان برهم صالح درباره استعفای نخست وزیر عراق</a>
      </h1>
      <h2>برهم صالح، رئیس جمهور عراق امروز درباره شروط لازم برای استعفای عادل عبدالمهدی، سخنانی را بیان کرد.</h2>
      <address><time datetime="2019-11-02T10:59:00+00:00">02 Nov 2019, 10:59</time> by <a rel="author">بولتن نیوز | bultannews.com</a></address>
      <p><b>گروه بین الملل: </b> برهم صالح در نطق تلویزیونی امروز خود، صحبتی کرد که برخی <b>خواسته یا نا خواسته</b>، <b>برداشتی اشتباه</b> از آن کردند.</p>
      <p> </p>
      <p> </p>
      <p><b>به گزارش بولتن نیوز،</b> بسیاری از رسانه ها، از صحبت های او، دو نکته بسیار کلیدی و جدیدی برداشت کردند که صحیح نبود: عبدالمهدی<b> استعفا</b> می دهد. این در حالیست که <b>برهم صالح</b> در سخنان خود از فعل ماضی بعید استفاده کرده: «برادرمان <b>نخست وزیر</b> با استعفا موافقت کرده بود». این حرف جدیدی نیست. عادل عبدالمهدی در آخرین سخنرانی تلویزیونی خود به صراحت گفته بود: «برخی فکر می کنند استعفای پیشین من از موضع ضعف بوده». این یعنی خود عادل عبدالمهدی قبلا گفته که یک بار استعفا داده.</p>
      <p>در ضمن نخست وزیر عراق در نامه اخیر خود به مقتدی صدر هم گفته بود مشکلی با استعفا ندارد اما برای این منظور، مقتدی صدر باید هادی العامری را با خود همراه کند. این در واقع عملا همراه کردن اکثریت اعضای پارلمان با مطالبه برکناری نخست وزیر است. نکته ای که امشب در سخنان برهم صالح هم بود.</p>
      <p>رئیس جمهور عراق تصریح داشته، نخست وزیر در استعفایی که "داده بود" (نه داده است)، از اعضای پارلمان خواسته بدیل او را معرفی کنند. در واقع این همان حرفی بود که عادل عبدالمهدی از قبل گفته: بدیل من را معرفی کنید تا با رفتن من، خلاء قدرت بوجود نیاید، بعد من کنار می کشم.</p>
      <p>فعلا اکثریت پارلمان به دنبال بدیل برای نخست وزیر نیست و قصد دارد به او فرصت دهد تا اصلاحات را عملی کند.</p>
      <p>در رابطه با انتخابات زودهنگام هم دوباره برهم صالح، همان حرف قبلی را زده: طبق قانون برگزار خواهد شد. این یعنی همان همراهی اکثریت پارلمان با این موضوع که در مقایسه با کنار گذاشتن نخست وزیر، اجماع گسترده تری در رد آن وجود دارد.</p>
      <p>برهم صالح در پایان سخنان خود تاکید کرده که امور باید طبق قانون باشد. در واقع همه روندها طبق قانون خواهد بود. فرایندی که قانون برای انتخابات زودهنگام یا برکناری نخست وزیر در نظر گرفته، به شکلی است که اکنون نمی توان به این اهداف رسید.</p>
    </article>
  </body>
</html>