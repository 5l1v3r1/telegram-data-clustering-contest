<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/02/bydeshteto-na-berlinskata-stena-v-suveniri-podaryci-kato-platno-na-hudojnici.428291"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T10:15:00+00:00"/>
    <meta property="og:title" content="Бъдещето на Берлинската стена: В сувенири, подаръци, като платно на художници"/>
    <meta property="og:description" content="30 години след падането й тя е износен хит | Dnes.bg"/>
  </head>
  <body>
    <article>
      <h1>Бъдещето на Берлинската стена: В сувенири, подаръци, като платно на художници</h1>
      <h2>30 години след падането й тя е износен хит</h2>
      <address><time datetime="2019-11-02T10:15:00+00:00">02 Nov 2019, 10:15</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Берлинската стена някога е разделяла една нация на две. Днес, 30 години след като внушителната структура, която разделяше комунистическия изток от капиталистическия запад бе съборена с яростни викове, тя все още е жива... но за да напомня към какво не трябва да се връщаме. Парчета от нея живеят на площади, в паркове и върху туристически сувенири, пише Ройтерс.</p>
      <p>Когато изпаднали в еуфория германци се покачиха на Стената на 9 ноември 1989 г., за да я рушат с чукове, едва ли някой си е представял, че тя може да има бъдеще.</p>
      <p>Но Берлинската стена се превърна в износен хит. Парчета от Стената са изпращани в цял свят като официални подаръци, а туристи, посещаващи Берлин, често купуват отломки с ярки цветове, за които продавачите твърдят, че някога са били част от Берлинската стена. Някои от тях се предлагат със сертификат за автентичност.</p>
      <p>„Няма толкова много парчета от Стената, колкото се продават“, казва 67-годишният минувач Бернд Брейтенбах пред Мемориала на Берлинската стена.</p>
      <p>Части от Стената са голяма туристическа атракция в германската столица. Посещението на галерия „Източната страна“, част от Стената, която художници изрисуваха през 1990 г. и която е запазена до днес, е задължително за туристите.</p>
      <p>Мнозина искат да се снимат до картина на трабант – класическата кола в комунистическа Източна Германия, или до снимка с целувката на бившия съветски лидер Леонид Брежнев и бившия лидер на ГДР Ерих Хонекер. За мнозина преживяването предизвиква размисли.</p>
      <p>„Струва ми се, че е шокиращо да видиш как стената е разделяла общности и… се замислям за места, където все още има стени“, казва 24-годишният турист Матю Чаплин от Англия.</p>
      <p>35-годишната Дариа Устименко, посетителка от Украйна, добавя: „Може да се каже, че стената предизвиква известни усещания, много дълбоки усещания и емоционални впечатления“, споделя тя.</p>
    </article>
  </body>
</html>