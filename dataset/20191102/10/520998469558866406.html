<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/u-dvoh-selah-na-bukovini-religiyni-gromadi-virishuvali-pitannya-koristuvannya-hramami-379711"/>
    <meta property="og:site_name" content="Погляд"/>
    <meta property="article:published_time" content="2019-11-02T10:50:00+00:00"/>
    <meta property="og:title" content="У двох селах на Буковині релігійні громади вирішували питання користування храмами"/>
    <meta property="og:description" content="1 листопада 2019 року у селах Стара Жадова та Михальча Сторожинецького району представники різних релігійних громад вирішували питання подальшого користування культовими спорудами"/>
  </head>
  <body>
    <article>
      <h1>У двох селах на Буковині релігійні громади вирішували питання користування храмами</h1>
      <h2>Правоохоронці забезпечували правопорядок на території храмів</h2>
      <address>
        <time datetime="2019-11-02T10:50:00+00:00">02 Nov 2019, 10:50</time>
      </address>
      <p>1 листопада 2019 року у селах Стара Жадова та Михальча Сторожинецького району представники різних релігійних громад вирішували питання подальшого користування культовими спорудами. Співробітники Сторожинецького відділу поліції забезпечували правопорядок і безпеку вірян.</p>
      <p>Спілкуючись з прихожанами, поліцейські наголошували на неприпустимості правопорушень на релігійному ґрунті та вирішенні непорозумінь і спірних питань виключно у правовому полі. Дії правоохоронців спрямовані на недопущення конфліктів та збереження церковного майна.</p>
      <p>Зокрема, у селі Стара Жадова представники різних релігійних громад домовилися провести перемовини й вирішити спірне питання. Віряни покинули територію церкви. Для забезпечення порядку поблизу культової споруди чергує група реагування патрульної поліції.</p>
      <p>У Михальчі для забезпечення правопорядку було залучено додаткові сили. Всі події фіксувала група документування. Правоохоронці відмежували представників різних релігійних громад. Поліцейські групи превентивної комунікації постійно співпрацювали з громадянами. Присутнім роз’яснено відповідальність за порушення публічного порядку.</p>
      <p>До поліції надійшло два повідомлення, пов’язаних з інцидентами під час зборів вірян. Кожне звернення зареєстроване в системі єдиного обліку НПУ, поліцейські перевіряють отриману інформацію. Про це повідомляє відділ комунікації поліції Чернівецької області.</p>
      <figure>
        <img src="https://media.pogliad.ua/news/article/2019/11/02/379711/starazhadova_011119.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/bukovina/policiya-zabezpechue-pravoporyadok-pid-chas-zboriv-viryan-na-zastavnivschini-ta-storozhinechchini-373655"/>
        <a href="https://pogliad.ua/news/bukovina/na-vizhnichchini-policeyski-vidmezhuvali-predstavnikiv-riznih-religiynih-gromad-368626"/>
        <a href="https://pogliad.ua/news/bukovina/policiya-bukovini-rozshukala-zniklogo-9-richnogo-hlopchika-378978"/>
        <a href="https://pogliad.ua/news/bukovina/uvaga-na-bukovini-policiya-rozshukue-vodiya-yakiy-na-smert-zbiv-lyudinu-i-vtik-377497"/>
      </related>
    </article>
  </body>
</html>