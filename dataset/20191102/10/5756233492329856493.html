<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619389/%D8%AA%D8%B1%D8%A7%D9%85%D9%BE-%D8%AE%D9%88%D8%A7%D9%87%D8%A7%D9%86-%DA%A9%D8%A7%D9%87%D8%B4-%D8%A7%D8%B1%D8%B2%D8%B4-%D8%AF%D9%84%D8%A7%D8%B1-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T10:44:00+00:00"/>
    <meta property="og:title" content="ترامپ خواهان کاهش ارزش دلار شد"/>
    <meta property="og:description" content="رئیس جمهور آمریکا از مدیران فدرال رزرو خواست با کاهش بیشتر نرخ بهره، ارزش دلار را تضعیف کنند."/>
  </head>
  <body>
    <article>
      <h1>ترامپ خواهان کاهش ارزش دلار شد</h1>
      <address>
        <time datetime="2019-11-02T10:44:00+00:00">02 Nov 2019, 10:44</time>
      </address>
      <p>
        <i>رئیس جمهور آمریکا از مدیران فدرال رزرو خواست با کاهش بیشتر نرخ بهره، ارزش دلار را تضعیف کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> پس از آن‌که بانک مرکزی آمریکا در پایان نشست هفتگی خود با کاهش ۰.۲۵ درصدی نرخ بهره موافقت کرد، ارزش دلار در برابر همتایانش کاهش یافت اما به نظر می‌رسد که این کاهش آن طور که باید و شاید، رئیس جمهور آمریکا را راضی نکرده است.</p>
      <p>به گزارش رویترز، ترامپ در واکنش به کاهش ۰.۲۵ نرخ بهره توسط بانک مرکزی آمریکا گفته است که نرخ بهره باید بیشتر و سریع تر از میزان فعلی کاهش پیدا کند چرا که با توجه به مشکلات تولیدکنندگان آمریکایی در نتیجه دلار نیرومند، تصمیم فعلی مدیران فدرال رزرو تنها نیشخند زدن به مشکلات آن ها است. ترامپ با بیان این‌که آمریکا اکنون بزرگ‌ترین و نیرومندترین کشور جهان است افزود: نرخ بهره ما باید پایین تر از آلمان و ژاپن باشد اما ( وضعیت فعلی) دقیقا بر عکس است. مشکل ما چین نیست مشکل ما خود فدرال رزرو است!</p>
      <p>شاخص دلار که نرخ برابری آن در مقابل سبدی از ارزهای جهانی را اندازه می‌گیرد، از ماه ژانویه تاکنون دستخوش تغییرات گسترده‌ای نشده است. از نظر تئوری وقتی بانک مرکزی یک کشور نرخ بهره را کاهش می دهد، جذابیت سرمایه گذاری بر حسب آن ارز به دلیل پایین آمدن نرخ بازدهی کاهش می‌یابد و این مساله، خود منجر به کاهش ارزش آن ارز می‌شود اما در واقعیت، رابطه پویاتری بین نرخ برابری ارزهای مختلف برقرار است و با در نظر گرفتن فاکتورهای کلان‌تری نظیر چشم انداز رشد، سهم ارز مورد نظر از ذخایر ارزی و ابزار پرداخت، ارزش دلار کاهش خیلی زیادی پس از سه کاهش متوالی نرخ بهره نداشته است.</p>
      <p>جان دویل- مدیر مبادلاتی و معاملاتی موسسه " تمپوس" گفت: حتی اگر فدرال رزرو نرخ بهره را بیشتر و سریع تر از دیگر بانک‌های مرکزی کاهش دهد، کاهش رشد اقتصادی در نقاط مختلف و جنگ تجاری باعث تقویت دلار خواهد شد. کلی ریسک ژئوپلتیکی مختلف وجود دارد: برگزیت، هنگ کنگ، ترکیه و...</p>
      <p>دویل افزود: فکر نمی‌کنم خیلی واقع بینانه باشد اگر بگوییم با کاهش نرخ بهره همه چیز حل می‌شود. می توانم بفهمم چرا رئیس جمهور ترامپ نمی خواهد دلار خیلی قوی باشد اما دلار ضعیف هم مشکلات خودش را خواهد داشت.</p>
    </article>
  </body>
</html>