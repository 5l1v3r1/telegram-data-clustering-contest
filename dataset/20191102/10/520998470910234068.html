<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/culture/festival-klasichnoyi-muziki-startuvav-u-chernivcyah-obicyayut-6-koncertiv-379710"/>
    <meta property="og:site_name" content="Погляд"/>
    <meta property="article:published_time" content="2019-11-02T10:34:00+00:00"/>
    <meta property="og:title" content="Фестиваль класичної музики стартував у Чернівцях: обіцяють 6 концертів"/>
    <meta property="og:description" content="У Чернівцях стартував фестиваль класичної музики &quot;Буковинський листопад 2019&quot;, який триватиме до 8 листопада"/>
  </head>
  <body>
    <article>
      <h1>Фестиваль класичної музики стартував у Чернівцях: обіцяють 6 концертів</h1>
      <h2>"Буковинський листопад 2019" у Чернівцях триватиме до 8 листопада</h2>
      <address>
        <time datetime="2019-11-02T10:34:00+00:00">02 Nov 2019, 10:34</time>
      </address>
      <p>У Чернівцях стартував фестиваль класичної музики "Буковинський листопад 2019", який триватиме до 8 листопада.</p>
      <p>Відкрили фестиваль авторським концертом відомої української композиторки Лесі Дичко з нагоди 80-річного ювілею, який відбувся у Чернівецькій обласній філармонії імені Дмитра Гнатюка.</p>
      <p>Виконували композиції авторки Академічний камерний хор "Чернівці" та Академічний симфонічний оркестр Чернівецької філармонії під диригуванням Йосипа Созанського.</p>
      <p>Загалом, в рамках проведення фестивалю відбудеться шість концертів класичної музики, які пройдуть у залі філармонії та органному залі Чернівців.</p>
      <p>В суботу, 2 листопада, в органному залі пройде концерт органної та фортепіанної музики. Його зіграють відома органістка з Одеси Олена Удрас із народною артисткою України Людмилою Марцевич (фортепіано, Київ).</p>
      <p>В рамках фестивалю класичної музики чернівчани та гості міста матимуть нагоду відвідати виступ народного камерного оркестру "Capriccio" та квартету гітаристів "Київ".</p>
      <p>7 листопада у Чернівцях відбудеться концерт органної музики від Олени Бардаус. А закриватиме фестиваль виступ академічного симфонічного оркестру Чернівецької обласної філармонії. Диригентом буде відомий чернівчанин, який проживає в Ізраїлі, Марк Воллох. Соліст – гітарист із Німеччини Вольфганг Вайгель.</p>
      <footer>Джерело: <a href="https://www.ukrinform.ua/">Укрінформ</a></footer>
      <related>
        <h4>Схожі записи</h4>
        <a href="https://pogliad.ua/news/culture/festival-nimeckoyi-kulturi-vidbudetsya-u-chernivcyah-361799"/>
        <a href="https://pogliad.ua/news/culture/bukovinskiy-listopad-2017-vidkriyut-svitovimi-premerami-345899"/>
        <a href="https://pogliad.ua/news/culture/festival-klasichnoyi-muziki-bukovinskiy-listopad-2016-vidbudetsya-u-chernivcyah-315308"/>
        <a href="https://pogliad.ua/news/culture/festival-organnoyi-muziki-startuvav-u-chernivcyah-375107"/>
      </related>
    </article>
  </body>
</html>