<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/aeroportul-oradea-tot-mai-jos-a-pierdut-110000-de-pasageri-fata-de-anul-trecut-152510.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-02T10:41:00+00:00"/>
    <meta property="og:title" content="Aeroportul Oradea, tot mai jos: A pierdut 110.000 de pasageri faţă de anul trecut!"/>
    <meta property="og:description" content="Cele mai recente statistici ale Asociaţiei Aeroporturilor din România arată că Aeroportul Internaţional Oradea a pierdut peste 110.000 de pasageri în primele nouă luni ale anului 2019, faţă de aceeaşi perioadă a anului trecut."/>
  </head>
  <body>
    <article>
      <h1>Aeroportul Oradea, tot mai jos: A pierdut 110.000 de pasageri faţă de anul trecut!</h1>
      <address><time datetime="2019-11-02T10:41:00+00:00">02 Nov 2019, 10:41</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://cdn.ebihoreanul.ro/static/gallery_big/tarom-zboruri-01112019.jpg"/>
      </figure>
      <p>
        <b>Cele mai recente statistici ale Asociaţiei Aeroporturilor din România arată că Aeroportul Internaţional Oradea a pierdut peste 110.000 de pasageri în primele nouă luni ale anului 2019, faţă de aceeaşi perioadă a anului trecut.</b>
      </p>
      <p>Topul aeroporturilor din România după primele nouă luni ale anului a fost întocmit de asociaţia amintită mai sus şi publicat de site-ul Time to Travel (t2t.ro). </p>
      <p>Aeroportul Internaţional Oradea se află, astfel, pe locul 11 după cele din Otopeni, Cluj, Timişoara, Iaşi, Sibiu, Craiova, Bacău, Suceava, Târgu Mureş şi Constanţa. </p>
      <p>În primele nouă luni din 2019 Aeroportul din Oradea a fost tranzitat de 79.713 pasageri faţă de 190.334 pasageri în aceeaşi perioadă - adică din ianuarie până în septembrie inclusiv - a anului trecut. Altfel spus, aerogara a avut cu 58% mai puţini călători anul acesta. </p>
      <p>După Oradea, spre capătul listei se află aeroporturile din Satu Mare, Maramureş, Arad, Tuzla, Băneasa şi Tulcea. </p>
      <p>După cum se ştie, Aeroportul Oradea a rămas încă de anul trecut fără curse externe, după ce compania lowcost Ryanair a decis să-şi închidă toate cursele pe care le opera spre şi dinspre Londra Stansted, Dusseldorf, Memmingen, Barcelona – Girona şi Milano – Bergamo. Primele două rute au fost închise încă din vara lui 2018, în timp ce ultimele trei au mai fost operate până în toamna anului trecut. </p>
      <p>Aerogara a rămas din primăvara acestui an şi fără cursele Blue Air spre şi dinspre Bucureşti, astfel încât aici mai operează doar compania naţională Tarom, care are zboruri doar spre Capitală. </p>
      <p>În ciuda promisiunilor repetate, şefii Consiliului Judeţean Bihor şi ai Aeroportului nu au reuşit să aducă alte curse în Oradea. De curând, la propunerea opozanţilor din PNL, aleşii judeţeni au votat un nou Consiliu de Administraţie la Aeroport, <a href="https://www.ebihoreanul.ro/stiri/ultima-or-31-1/aeroportul-din-oradea-are-un-nou-consiliu-de-administratie-condus-de-un-fost-manager-al-tarom-si-al-blue-air-152334.html">format din specialişti</a>, spre deosebire de cel precedent, care era format din oameni fără experienţă în domeniu. </p>
      <p>Potrivit statisticilor Asociaţiei Aeroporturilor din România, piaţa de aviaţie a consemnat pe primele 9 luni ale anului 2019 un număr de 17,74 milioane de pasageri, în creştere cu 6.5% faţă de perioada similară a anului 2018.</p>
      <p>Aeroportul Otopeni are o evoluţie peste media naţională, ajungând în primele 9 luni ale anului la un număr de peste 11.19 milioane de pasageri, faţă de cele 10.48 milioane de pasageri contabilizate în anul anterior (creştere de 6.8%).</p>
      <p>Topul celor mai mari trei aeroporturi din provincie este format din aeroporturile din Cluj (2,1 milioane pasageri), Timişoara (1.18 milioane pasageri) şi Iaşi (1 milion pasageri).</p>
      <figure>
        <img src="https://www.ebihoreanul.ro/user_files/tabel-aeroport01112019.jpg"/>
      </figure>
      <p>
        <i>
          <b>(sursa: t2t.ro)</b>
        </i>
      </p>
    </article>
  </body>
</html>