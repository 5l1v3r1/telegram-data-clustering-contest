<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/02/berbo-i-stenli-nai-jelani-za-prezident-na-bfs-no-te-iskat-li.428272"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T10:30:00+00:00"/>
    <meta property="og:title" content="Бербо и Стенли най-желани за президент на БФС. Но те искат ли?"/>
    <meta property="og:description" content="Всеки трети иска мениджър, който не е бил футболно обвързан досега | Dnes.bg"/>
  </head>
  <body>
    <article>
      <h1>Бербо и Стенли най-желани за президент на БФС. Но те искат ли?</h1>
      <h2>Всеки трети иска мениджър, който не е бил футболно обвързан досега</h2>
      <address><time datetime="2019-11-02T10:30:00+00:00">02 Nov 2019, 10:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Расисткият скандал по трибуните и тежката загуба от Англия доведоха до оставката на президента на БФС Борислав Михайлов след 14 години начело на централата. В момента съюзът се управлява от един от заместниците му – Михаил Касабов, който трябва да насрочи извънреден конгрес през пролетта на 2020 година.</p>
      <p>Кой обаче ще бъде новият президент на БФС? Това е големият въпрос, който не спира да вълнува футболната общественост у нас. Чуха се и първите спрягани имена, част от тях отрекоха, но така или иначе темата ще бъде най-актуалната в родния футбол в следващите месеци.</p>
      <p><a href="https://www.dnes.bg/polls.php?id=704&amp;page=1"><b>Кой трябва да бъде избран начело на БФС след оставката на Боби Михайлов?</b></a> С този въпрос редакцията на Dnes.bg се обърна към своите читатели в традиционната ни анкета, в която участие взеха 1768 души.</p>
      <p>Резултатите показват, че най-желаното име за нов президент на БФС е това на футболната звезда Димитър Бербатов, който съвсем наскоро обяви края на своята кариера. Почти всеки четвърти (24%) смята, че рекордьорът по голове за националния отбор е най-точният човек за отговорния пост на ръководител на българския футбол.</p>
      <p>Друг от големите ни футболисти в близкото минало – Стилиян Петров, също е сред предпочитаните имена, като Стенли събира 20% от вота в нашата анкета. Легендата на Левски Наско Сираков пък е фаворит за всеки десети анкетиран (10%).</p>
      <p>За 4% от отговорилите в анкетата бившият национален селекционер Красимир Балъков е най-удачният избор за нов президент на БФС, а 3% предпочитат досегашния вицепрезидент Йордан Лечков. 2% пък са за друго име от четвъртите в света.</p>
      <p>Спортният министър Красен Кралев е предпочетен от 2% от гласувалите, а по 1% взимат другите вицепрезиденти на Михайлов – Атанас Фурнаджиев и Михаил Касабов.</p>
      <p>Интересно е, че цели 33% от участвалите в анкетата предпочитат начело на БФС да застане мениджър, който не е бил футболно обвързан досега и не е футболно име.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/10/18/bobi-mihailov-za-dovijdane-takyv-kato-men-trudno-se-namira.426606"/>
        <a href="https://www.dnes.bg/sport/2019/10/17/ot-ostrova-stiliian-petrov-nai-dobriiat-za-shef-na-bfs.426396"/>
        <a href="https://www.dnes.bg/notifikacii/2019/09/26/dimityr-berbatov-veche-raboti-za-manchestyr-iunaited.424111"/>
      </related>
    </article>
  </body>
</html>