<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902052/boskamp-ziet-job-bij-feyenoord-niet-zitten-ik-zou-ruzie-krijgen-met-die-mensen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-02T10:45:00+00:00"/>
    <meta property="og:title" content="Boskamp ziet job bij Feyenoord niet zitten: &quot;Ik zou ruzie krijgen met die mensen&quot;"/>
    <meta property="og:description" content="Een functie in de directie van Feyenoord ziet Jan Boskamp niet zitten. De oer-Feyenoorder begrijpt niet dat de club vandaag de dag voor een groot deel wordt gerund door mensen die op interim-basis zijn aangesteld."/>
  </head>
  <body>
    <article>
      <h1>Boskamp ziet job bij Feyenoord niet zitten: "Ik zou ruzie krijgen met die mensen"</h1>
      <address>
        <time datetime="2019-11-02T10:45:00+00:00">02 Nov 2019, 10:45</time>
      </address>
      <p>
        <b>Een functie in de directie van Feyenoord ziet Jan Boskamp niet zitten. De oer-Feyenoorder begrijpt niet dat de club vandaag de dag voor een groot deel wordt gerund door mensen die op interim-basis zijn aangesteld.</b>
      </p>
      <p>"Ik zou ruzie krijgen met die mensen. Ik ken ze helemaal niet", zegt Boskamp bij <i>Veronica.</i> "We hebben interim-dit, interim-dat. We hebben geloof ik alleen maar interim-mensen." Sjaak Troost heeft technisch directeur Martin van Geel op interim-basis vervangen en Mark Koevermans is voorlopig nog de algemeen directeur ad interim.</p>
      <p>"Het is niet te geloven. Het is toch te gek dat je na zes maanden nog steeds een interim-directeur hebt en dat je de transfers in handen legt van makelaars?", vraagt Boskamp zich af. "Het is voor mij onbegrijpelijk."</p>
      <p>Wat Boskamp betreft is Feyenoord nog goed weggekomen met een 4-0 nederlaag bij Ajax. "Het is 4-0 geworden, maar het had ook 8-0 kunnen zijn in de eerste helft. De mensen weten dat we een dag of drie achterlopen. Niet alleen op Ajax, maar ook op PSV en AZ. Dan durf ik ook nog Vitesse en twee andere ploegen erbij te pakken. Je bent niet meer beter. De instelling die je verwacht bij een club als Feyenoord hebben we niet meer."</p>
      <figure>
        <iframe src="https://www.youtube.com/embed/pVaOIsEGpcc" width="560" height="315" data-service="Youtube" scrolling="no"/>
      </figure>
    </article>
  </body>
</html>