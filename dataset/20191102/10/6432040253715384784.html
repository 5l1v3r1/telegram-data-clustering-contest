<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/615180,Uderzyla-glowa-w-lusterko-w-czasie-wysiadania-z-olsztynskiego-autobusu-Nam-mowi-quotGdy-sie-ocknelam-autobusu-juz-nie-byloquot.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-02T10:00:00+00:00"/>
    <meta property="og:title" content="Uderzyła głową w lusterko w czasie wysiadania z olsztyńskiego autobusu. Nam mówi: &quot;Gdy się ocknęłam, autobusu już nie było&quot;"/>
    <meta property="og:description" content="Gdy pani Zofia wysiadała z autobusu, uderzyła głową w lusterko. Według niej było źle zamocowane. Straciła przytomność. W szpitalu stwierdzono, że ma dwa krwiaki. Przewoźnik natomiast twierdzi, że to jej wina... bo wyskakiwała z autobusu."/>
  </head>
  <body>
    <article>
      <h1>Uderzyła głową w lusterko w czasie wysiadania z olsztyńskiego autobusu. Nam mówi: "Gdy się ocknęłam, autobusu już nie było"</h1>
      <address>
        <time datetime="2019-11-02T10:00:00+00:00">02 Nov 2019, 10:00</time>
      </address>
      <p>
        <b>Gdy pani Zofia wysiadała z autobusu, uderzyła głową w lusterko. Według niej było źle zamocowane. Straciła przytomność. W szpitalu stwierdzono, że ma dwa krwiaki. Przewoźnik natomiast twierdzi, że to jej wina... bo wyskakiwała z autobusu.</b>
      </p>
      <p>Zofia Liberadzka z Olsztyna już nigdy nie będzie wsiadać ani wysiadać z autobusu przednimi drzwiami. Wie, że to grozi niebezpieczeństwem. Doznała go na własnej skórze.<br/><br/>— To było w samym centrum miasta. Akurat tu wysiadałam z autobusu 109. Podeszłam do przednich drzwi, a gdy się otworzyły, wysiadłam. Niby normalna sprawa, a jednak źle się dla mnie skończyła. Uderzyłam głową w lusterko. Zrobiło mi się czarno przed oczami i straciłam przytomność. Upadłam na chodnik, uderzyłam głową. Gdy się ocknęłam, autobusu już nie było. Leżałam na chodniku pięć, może siedem minut zanim się ocknęłam — opowiada pani Zofia. — Gdy otworzyłam oczy, stojący przy mnie pan powiedział, że uderzyłam o lusterko, bo coś było z nim nie tak. Było zepsute i dziwnie wystawało. I stwarzało zagrożenie dla wysiadających. Akurat mam 1,73 cm, więc jestem wysoka. Ale nie jestem ani najwyższa w Olsztynie, ani wyjątkowa pod tym względem. Takich osób jak ja jest dużo i zapewne jeżdżą autobusami. Dlatego nie uważam, że zawinił tu mój wzrost. Po prostu jechałam autobusem, który miał wadliwe lusterko zagrażające podróżnym. Za bardzo wystawało.<br/><br/><b>Gdy pani Zofia się ocknęła, czuła się wystarczająco dobrze, żeby iść dalej. Nie chciała wzywać pogotowia. Ale zapamiętała, jakim autobusem jechała i kto był kierowcą. </b><br/><br/>— To była kobieta. Jeszcze tego samego dnia znalazłam tę panią. Miałam żal, że nie zareagowała. Spuściła tylko głowę. Widziała całe zdarzenie i nie zrobiła nic, żeby mi pomóc. Po prostu odjechała. Chciała trzymać się rozkładu? To było dla mniej ważniejsze niż ludzkie życie? — wspomina pani Zofia. — Przyjrzałam się też lusterku, cały czas było źle zamontowane. Bardzo się tym zdenerwowałam. Sprawdziłam dokładnie, jaki to przewoźnik. Okazało się, że tym autobusem zarządza prywatna firma. Dlatego zadzwoniłam do przewoźnika z prośbą o udostępnienie nagrań z monitoringu. Wiedziałam, że lusterko było źle zamocowane, ale potrzebowałam dowodu. Chciałam zobaczyć, co dokładnie się wydarzyło i jak to wyglądało. Niestety mi odmówiono, ale mężczyzna, z którym rozmawiałam, oddzwonił do mnie. Potwierdził, że takie zdarzenie miało miejsce i że kierująca autobusem kobieta sama zgłosiła tę sprawę kierownictwu. Usłyszałam też, że to moja wina. Że za szybko wyskoczyłam z autobusu. Mam temperament, ale wysiadam z autobusu jak każdy człowiek! A nawet jeśli bym wyskoczyła, lusterko powinno być właściwie zamontowane. Nie powinno być zagrożeniem! <br/><br/>Po kilku godzinach pani Zofia zaczęła się źle czuć. Pojechała do szpitala, gdzie stwierdzono dwa krwiaki. <br/><br/>— Jeden jest z przodu, a drugi z tyłu głowy. Bo uderzyłam się o lusterko, a gdy straciłam przytomność, przewróciłam i uderzyłam głową o chodnik. Powiedziałam sobie, że nie zostawię tego i będę żądała odszkodowania — dodaje pani Zofia. — Napisałam pismo do przewoźnika. Zgłosiłam się też na policję. Wiem, że to nie jest wcale błaha sprawa. Mój znajomy został uderzony lusterkiem od TIR-a i zginął. Zaczęłam się bać, że ta sytuacja również może źle wpłynąć i na moje zdrowie. Przecież ja wysiadając z autobusu też mogłam zginąć!<br/><br/><b>Stan zdrowia pani Zofii po kilku dniach niespodziewanie się pogorszył.</b><br/>— Prawie przestałam chodzić. Ciągnęłam nogami i byłam przerażona. Co się ze mną dzieje? Zamiast zdrowieć, było ze mną gorzej — opowiada poszkodowana. — Pojechałam do szpitala. Trafiłam na SOR, gdzie spędziłam całą noc. Miałam tomograf i kroplówki. Krwiaki są cały czas, a ja źle się czuję. Niestety nie mogłam wziąć zwolnienia, żeby odpocząć w domu, bo muszę chodzić do pracy. Niedawno się zatrudniłam i jestem na próbę, więc mi zależy. Boję się jednak, że znowu coś się ze mną stanie, że stracę przytomność w nieoczekiwanym momencie. <br/>O wyjaśnienie sytuacji poprosiliśmy również przewoźnika. Do zamknięcia tego numeru nie otrzymaliśmy odpowiedzi. Jedyną informacją, jaką dostaliśmy, jest taka, że autobus A829 nie obsługiwał linii 109 w dniu, kiedy wydarzył się wypadek.<br/><br/>ADA ROMANOWSKA</p>
    </article>
  </body>
</html>