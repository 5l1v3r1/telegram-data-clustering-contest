<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637405/%D8%A7%D9%81%D8%B2%D8%A7%DB%8C%D8%B4-%DB%B1%DB%B8%D8%AF%D8%B1%D8%B5%D8%AF%DB%8C-%D8%AE%D8%B7%D8%B1-%D8%A7%D8%A8%D8%AA%D9%84%D8%A7%D8%A1-%D8%A8%D9%87-%D8%B3%D8%B1%D8%B7%D8%A7%D9%86-%D8%A8%D8%A7-%D9%85%D8%B5%D8%B1%D9%81-%D8%A2%D8%A8%D9%85%DB%8C%D9%88%D9%87%E2%80%8C-%D8%BA%DB%8C%D8%B1%D8%B7%D8%A8%DB%8C%D8%B9%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T10:06:00+00:00"/>
    <meta property="og:title" content="افزایش ۱۸درصدی خطر ابتلاء به سرطان با مصرف آبمیوه‌ غیرطبیعی"/>
    <meta property="og:description" content="مصرف آبمیوه‌های غیرطبیعی در جهان افزایش یافته است؛ این امر با چاقی مفرط همراه است که به عنوان یک عامل خطر جدی برای بسیاری از سرطان‌ها به حساب می‌آید."/>
  </head>
  <body>
    <article>
      <h1>
        <a href="https://www.bultannews.com/fa/news/637405/%D8%A7%D9%81%D8%B2%D8%A7%DB%8C%D8%B4-%DB%B1%DB%B8%D8%AF%D8%B1%D8%B5%D8%AF%DB%8C-%D8%AE%D8%B7%D8%B1-%D8%A7%D8%A8%D8%AA%D9%84%D8%A7%D8%A1-%D8%A8%D9%87-%D8%B3%D8%B1%D8%B7%D8%A7%D9%86-%D8%A8%D8%A7-%D9%85%D8%B5%D8%B1%D9%81-%D8%A2%D8%A8%D9%85%DB%8C%D9%88%D9%87%E2%80%8C-%D8%BA%DB%8C%D8%B1%D8%B7%D8%A8%DB%8C%D8%B9%DB%8C">افزایش ۱۸درصدی خطر ابتلاء به سرطان با مصرف آبمیوه‌ غیرطبیعی</a>
      </h1>
      <h2>مصرف آبمیوه‌های غیرطبیعی در جهان افزایش یافته است؛ این امر با چاقی مفرط همراه است که به عنوان یک عامل خطر جدی برای بسیاری از سرطان‌ها به حساب می‌آید.</h2>
      <address><time datetime="2019-11-02T10:06:00+00:00">02 Nov 2019, 10:06</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، براساس نتایج اولین تحقیق دانشمندان فرانسوی، مصرف مداوم انواع <b>آبمیوه‌های غیرطبیعی</b> و قندی احتمال ابتلاء به <b>سرطان</b> را افزایش می‌دهد.</p>
      <p>طی چند دهه اخیر مصرف آبمیوه‌های غیرطبیعی ( از قبیل نوشیدنی‌های شیرین شده با شکر و نوشیدنی‌های شیرین شده مصنوعی) در سراسر جهان افزایش یافته است؛ این امر با خطر<b> چاقی</b> مفرط همراه است که به نوبه خود به عنوان یک <b>عامل خطر</b> جدی برای بسیاری از سرطان‌ها به حساب می‌آید.</p>
      <p>به گزارش "گاردین"، این مطالعه که در فرانسه انجام شده، اولین تحقیق اساسی است که ارتباط خاصی بین قند و سرطان پیدا کرده است؛ این گروه برای ارزیابی ارتباط بین مصرف آبمیوه‌های قندی و خطر کلی سرطان به‌علاوه "سرطان‌های پستان"، "پروستات" و "کولورکتال (سرطان روده‌ بزرگ)" شروع به کار کرده‌اند.</p>
      <p>یافته‌های آنها بر اساس مطالعه بر روی 101 هزار و 257 فرد بالغ فرانسوی سالم ( 21 درصد مردان و 79 درصد زنان ) با میانگین سنی 42 سال در نشریه "NutriNet-Santé cohort" منتشر شده است؛ نتایج نشان می‌دهند که 100 میلی لیتر افزایش مصرف آبمیوه‌های قندی در روز با 18 درصد افزایش خطر کلی سرطان و 22 درصد افزایش خطر سرطان پستان در خانم‌ها همراه است! </p>
      <p>شرکت کنندگان حداقل دو پرسشنامه معتبر آنلاین 24 ساعته مربوط به رژیم غذایی را پر کردند؛ این پرسشنامه‌ها به این منظور طراحی شده بود که مصرف معمول 3300 نوع نوشیدنی را اندازه‌گیری کند و برای حداکثر 9 سال ( 2009 تا 2018 ) پیگیری شد.</p>
      <p>مصرف روزانه آبمیوه‌‌های قندی و نوشیدنی‌های شیرین شده مصنوعی محاسبه شد و اولین موارد سرطان که توسط شرکت کنندگان گزارش شدند، از طریق مدارک پزشکی تایید و به پایگاه‌های داده ملی بیمه سلامت ارسال شدند.</p>
      <p>میانگین مصرف روزانه آبمیوه‌های قندی در مردان بیشتر از زنان بود ( به ترتیب 90.3 میلی لیتر به 74.6 میلی لیتر )؛ در این دوره، 2 هزار و 139 مورد اولیه سرطان تشخیص داده و تایید شد. ( 693 سرطان پستان ، 291 سرطان پروستات و 166 سرطان کولورکتال )</p>
      <p>توضیحات احتمالی برای این نتایج شامل اثر شکر در آبمیوه‌های قندی بر چربی احشایی ( چربی که اطراف اندام های حیاتی مثل کبد و پانکراس ذخیره می‌شود )، میزان قند خون و نشانگرهای التهاب است که تمام این موارد با افزایش خطر سرطان مرتبط هستند؛ دیگر ترکیبات شیمیایی مثل افزودنی‌ها در برخی نوشیدنی‌های گازدار نیز ممکن است در خطر ایجاد سرطان نقش ایفا کنند.</p>
      <p>این یک مطالعه مشاهده‌ای است؛ بنابراین برای محققان امکان پذیر نیست که قند عامل سرطان باشد؛ دانشمندان خواستار بررسی بیشتر این موضوع هستند.</p>
    </article>
  </body>
</html>