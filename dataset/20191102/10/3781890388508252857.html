<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739683"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T10:41:00+00:00"/>
    <meta property="og:title" content="'เอฟ'โกงตาย2รอบ แซงดับ'ไคเรน'ลิ่วชิงสนุกฯเวิลด์โอเพ่น"/>
    <meta property="og:description" content="“เอฟ นครนายก” โกงตาย 2 รอบติด พลิกจากโดนขึ้นแท่นกลับมาแซงเชือด ไคเรน วิลสัน 6-5 เฟรม ทะลุเข้ารอบชิงศึกสอยคิว “เวิลด์ โอเพ่น 2019” ที่แดนมังกร ลุ้นล่าแชมป์รายการสะสมคะแนนโลกรายการที่ 2 ในชีวิต พร้อมการันตีรับเงินรางวัลแน่ ๆ แล้วเกือบ 3 ล้านบาท ขณะที่อันดับโลกแบบรีลไทม์ขยับขึ้นรั้งที่ 22 เรียบร้อยแล้ว"/>
  </head>
  <body>
    <article>
      <h1>'เอฟ'โกงตาย2รอบ แซงดับ'ไคเรน'ลิ่วชิงสนุกฯเวิลด์โอเพ่น</h1>
      <address>
        <time datetime="2019-11-02T10:41:00+00:00">02 Nov 2019, 10:41</time>
      </address>
      <p>
        <b>“เอฟ นครนายก” โกงตาย 2 รอบติด พลิกจากโดนขึ้นแท่นกลับมาแซงเชือด ไคเรน วิลสัน 6-5 เฟรม ทะลุเข้ารอบชิงศึกสอยคิว “เวิลด์ โอเพ่น 2019” ที่แดนมังกร ลุ้นล่าแชมป์รายการสะสมคะแนนโลกรายการที่ 2 ในชีวิต พร้อมการันตีรับเงินรางวัลแน่ ๆ แล้วเกือบ 3 ล้านบาท ขณะที่อันดับโลกแบบรีลไทม์ขยับขึ้นรั้งที่ 22 เรียบร้อยแล้ว</b>
      </p>
      <p>ศึกสนุกเกอร์สะสมคะแนนโลก รายการ "เวิลด์ โอเพ่น 2019" ชิงเงินรางวัลรวม 772,000 ปอนด์ หรือประมาณ 29,336,000 บาท ที่เมืองหยู่ฉวน สาธารณรัฐประชาชนจีน เมื่อ 2 พ.ย. ที่ผ่านมา เป็นการดวลคิวในรอบรองชนะเลิศ ใช้ระบบชนะ 6 ใน 11 เฟรม "เอฟ นครนายก" เทพไชยา อุ่นหนู นักสอยคิวขวัญใจชาวไทย มือ 37 ของโลก พบกับ ไคเรน วิลสัน มือ 9 ของโลกชาวอังกฤษ โดยสถิติก่อนหน้านี้พบกันมา 3 ครั้ง เป็นจอมคิวเลือดผู้ดีที่ทำได้ดีกว่า ชนะได้ 2 ครั้ง ส่วน “เอฟ” ชนะได้แค่ครั้งเดียว<br/><br/>ผลปรากฏว่าในช่วงแรก วิลสัน ออกคิวได้อย่างแม่นยำ ขึ้นนำก่อน 3-1 เฟรม หลังจากนั้น ทั้งคู่สู้กันอย่างสูสี ก่อนที่นักสอยคิวเลือดผู้ดีจะขึ้นแท่นนำ 5-3 เฟรม แต่นักสอยคิวชาวไทยสู้ยิบตา ตามตีเสมอเป็น 5-5 เฟรม ขณะที่เฟรมตัดสิน รูปเกมพลิกไปพลิกมา ก่อนที่ วิลสัน จะมาพลาดลูกเขียว เป็นโอกาสของ เอฟ ที่ลุกขึ้นมาตบเขียวถึงชมพู แซงชนะไปอย่างสุดตื่นเต้น<br/><br/>สรุปผลการแข่งขันเป็น เทพไชยา เอาชนะไป 6-5 เฟรม 9-73, 0-95, 44-69, 87-48, 62-75 (เอฟ เบรค 62), 74-42 (74), 77-34, 50-63, 63-60, 77-49 (67), 80-52 (61) ผ่านเข้าสู่รอบชิงชนะเลิศรายการนี้ได้สำเร็จ การันตีรับเงินเงินรางวัลแล้ว 75,000 ปอนด์ (ราว 2.9 ล้านบาท) ขณะที่อันดับโลกแบบรีลไทม์ก็จะขยับขึ้นไปอยู่ที่ 22 ของโลก ซึ่งถือเป็นอันดับโลกสูงสุดนับตั้งแต่เจ้าตัวเทิร์นโปรเล่นสนุกเกอร์อาชีพอีกด้วย นอกจากนี้เจ้าตัวยังจะได้ลุ้นล่าแชมป์รายการสะสมคะแนนเป็นรายการที่ 2 ในชีวิต หลังจากซีซั่นก่อนได้แชมป์ซู๊ตเอาท์มาครองได้ โดยรอบชิงชนะเลิศจะใช้ระบบชนะ 10 ใน 19 เฟรม แข่งขันกันในวันอาทิตย์ที่ 3 พ.ย. นี้ เซสชั่นแรกเวลา 13.00 น. ขณะที่เซสชั่นที่ 2 เริ่มเวลา 18.30 น. ตามเวลาไทย ถ่ายทอดสดทางช่องทรูสปอร์ต เอชดี 1 (ช่อง 666)<br/><br/>เครดิตภาพ : Getty Images</p>
    </article>
  </body>
</html>