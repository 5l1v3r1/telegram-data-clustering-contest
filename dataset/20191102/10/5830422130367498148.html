<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138342/%D8%B3%D9%88%D9%85%DB%8C%D9%86%E2%80%8C-%D9%88-%D8%A2%D8%AE%D8%B1%DB%8C%D9%86-%DA%A9%D8%A7%D9%87%D8%B4-%D9%86%D8%B1%D8%AE-%D8%A8%D9%87%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D9%82%D8%B7%D8%B9%DB%8C-%D8%B4%D8%AF-%D8%B9%D9%84%D8%AA-%DA%86%D9%86%D8%AF-%D8%B1%DB%8C%D8%B3%DA%A9%E2%80%8C-%D9%85%D9%87%D9%85-%D8%A7%D9%82%D8%AA%D8%B5%D8%A7%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-02T10:20:00+00:00"/>
    <meta property="og:title" content="سومین‌ و آخرین کاهش نرخ بهره آمریکا قطعی شد / علت + چند ریسک‌ مهم اقتصاد"/>
    <meta property="og:description" content="رئیس فدرال‌رزرو از سومین‌ کاهش نرخ بهره خبر داد و با اعلام علت این تصمیم و چند ریسک‌ مهم اقتصاد آمریکا گفت: تا زمان رشد اقتصاد و قدرت نیروی کار، کاهش نرخ بهره‌ دیگری درکار نخواهد بود."/>
  </head>
  <body>
    <article>
      <h1>سومین‌ و آخرین کاهش نرخ بهره آمریکا قطعی شد / علت + چند ریسک‌ مهم اقتصاد</h1>
      <h2>رئیس فدرال‌رزرو :</h2>
      <address>
        <time datetime="2019-11-02T10:20:00+00:00">02 Nov 2019, 10:20</time>
      </address>
      <p>
        <i>رئیس فدرال‌رزرو از سومین‌ کاهش نرخ بهره خبر داد و با اعلام علت این تصمیم و چند ریسک‌ مهم اقتصاد آمریکا گفت: تا زمان رشد اقتصاد و قدرت نیروی کار، کاهش نرخ بهره‌ دیگری درکار نخواهد بود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از دنیای اقتصاد ، فدرال‌رزرو برای سومین‌بار در طول سال جاری میلادی اقدام به کاهش ۲۵/ ۰ درصدی نرخ بهره کرد که هدف این نرخ را به بازه ۵/ ۱ تا ۷۵/ ۱ درصدی می‌رساند.</p>
      <p>در این میان جرومی پاول رئیس فدرال‌رزرو آمریکا ضمن اعلام تصمیم نهایی کمیته بازار باز، علت این اقدام را قوی نگه‌داشتن اقتصاد در مواجهه با ریسک‌های خارجی و افت رشد اقتصادی جهان عنوان کرد و گفت: بخش‌های مختلف اقتصاد آمریکا به دو طبقه مختلف تقسیم می شوند. اولین ، بخش خانوار و اقتصاد است که در سلامت کامل بوده و مقاومت زیادی به شوک‌ها دارد. نرخ پایین بیکاری ، تداوم تولید مشاغل و رشد نرخ دستمزدها هم نقاط قوت بخش بازار کار هستند.</p>
      <p>وی افزود: قسمت دوم هم شامل بخش‌های تضعیف شده اقتصاد آمریکا هستند. شاخص‌های کارخانه‌ای افت زیادی را متحمل شدند و سرمایه‌گذاری رو به افول بوده و وضعیت نابسامان صادرات پابرجا مانده است.</p>
      <p>این مقام مسئول با اشاره به اثر چند ریسک‌ مهم اقتصاد آمریکا ادامه داد: اولین ریسک بزرگ ، کندی رشد اقتصاد بین‌المللی است که می‌تواند بر شاخص‌ها و بخش‌های مختلف اقتصاد آمریکا اثر بگذارد. دومین ریسک ، مذاکره با چین است که تا حدودی نشانه‌های پیشرفت در آن دیده می‌شود اما نه به اندازه کافی . سومین ریسک هم برگزیت است و هرچند احتمال وقوع برگزیت بدون توافق بسیار کاهش یافته اما همانند توافق تجاری با چین بخشی از ریسک‌ها همچنان زنده و پویا هستند.</p>
      <p>پاول تاکید کرد: با این همه و تا زمانی که اقتصاد در حال رشد باشد و نیروی کار قوی باشد، کاهش نرخ بهره‌ دیگری در کار نخواهد بود. چراکه چشم‌انداز اقتصادی آمریکا با دو شاخص بازار کار و رشد اقتصادی کاملا مطلوب است.</p>
      <p>انتهای پیام</p>
    </article>
  </body>
</html>