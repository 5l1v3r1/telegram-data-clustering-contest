<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kvalifikace-v-sepangu-se-cechum-ani-marcu-marquezovi-nepovedla/1816296?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T10:37:00+00:00"/>
    <meta property="og:title" content="Kvalifikace v Sepangu se Čechům ani Marcu Márquezovi nepovedla"/>
    <meta property="og:description" content="Sepang (Malajsie) - Nejhorší kvalifikaci za poslední čtyři roky absolvoval v Sepangu šestinásobný mistr světa Marc Márquez. Španělský motocyklista upadl a odstartuje do nedělní Velké ceny Malajsie až ze čtvrté řady. Karel Abraham bude na roštu kategorie MotoGP v šesté řadě, oba Češi v Moto3 Filip Salač i Jakub Kornfeil stejně jako Abraham v předposlední."/>
  </head>
  <body>
    <article>
      <h1>Kvalifikace v Sepangu se Čechům ani Marcu Márquezovi nepovedla</h1>
      <address><time datetime="2019-11-02T10:37:00+00:00">02 Nov 2019, 10:37</time> by <a rel="author" href="http://www.ctk.cz/" target="_blank">ČTK</a></address>
      <p>Sepang (Malajsie) - Nejhorší kvalifikaci za poslední čtyři roky absolvoval v Sepangu šestinásobný mistr světa Marc Márquez. Španělský motocyklista upadl a odstartuje do nedělní Velké ceny Malajsie až ze čtvrté řady. Karel Abraham bude na roštu kategorie MotoGP v šesté řadě, oba Češi v Moto3 Filip Salač i Jakub Kornfeil stejně jako Abraham v předposlední.</p>
      <p>Suverén posledních let Marc Márquez slavil šestý titul již před měsícem v Thajsku. Na zemi dnes skončil během souboje o pole position s Francouzem Fabiem Quartararem, jenž si ji zajistil v novém traťovém rekordu 1:58,303 minuty. V první řadě ho doplní další jezdci na Yamaze Maverick Viňales a Franco Morbidelli.</p>
      <p>Márquez skončil až jedenáctý, po pádu nicméně odešel z trati po svých. Hvězdný Španěl zaznamenal nejhorší kvalifikační výsledek od Velké ceny Itálie v Mugellu v květnu 2015.</p>
      <p>"Jsem ok, i když mě bolí celé tělo. Pneumatiky byly v pohodě, asi jsem byl moc agresivní při změně směru. Každopádně mě více mrzí jedenácté místo než pád," řekl Márquez. "V této sezoně jsme měli 17 téměř dokonalých kvalifikací, uvidíme, co s tím zítra půjde udělat," dodal.</p>
      <p>Jeho mladší bratr Álex vyrazí do boje o titul v Moto2 z pole position, dva závody před koncem šampionátu vede o 28 bodů.</p>
      <p>Stejně jako Abraham nepostoupili do druhé části kvalifikace ani Salač a Kornfeil a oba budou v neděli stát v deváté, předposlední řadě Moto3. Salač bojoval s poškozenou brzdou z incidentu s Romanem Fenatim z dnešního ranního tréninku.</p>
      <p>"Možná, že budou ještě penalizace a dostanu se o nějaká místa dopředu, ale dnešek nebyl můj den a štěstí mi nepřálo," uvedl v tiskové zprávě sedmnáctiletý Salač, jenž letos v první celé sezoně v MS bodoval pětkrát.</p>
      <h3>Kvalifikace na Velkou cenu Malajsie:</h3>
      <p><b>Moto3:</b> 1. Ramírez (Šp./Honda) 2:11,758, 2. Suzuki (Jap./Honda) -0,127, 3. McPhee (Brit./Honda) -0,232, ...<b>26. Salač</b>, <b>27. Kornfeil</b> (oba ČR/KTM) - nepostoupili do druhé části kvalifikace.</p>
      <p><b>Moto2:</b> 1. Á. Márquez (Šp./Kalex) 2:05,244, 2. Nagašima (Jap./Kalex) -0,151, 3. B. Binder (JAR/KTM) -0,315.</p>
      <p><b>MotoGP:</b> 1. Quartararo (Fr./Yamaha) 1:58,303, 2. M. Viňales (Šp./Yamaha) -0,103, 3. Morbidelli (It./Yamaha) -0,129, ...<b>16. Abraham</b> (ČR/Ducati) nepostoupil do druhé části kvalifikace.</p>
    </article>
  </body>
</html>