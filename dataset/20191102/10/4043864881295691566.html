<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230797/"/>
    <meta property="og:site_name" content="Українська правда"/>
    <meta property="article:published_time" content="2019-11-02T10:03:06+00:00"/>
    <meta property="og:title" content="У нічному клубі Києва співробітник до смерті побив відвідувача"/>
    <meta property="og:description" content="У Києві в розважальному комплексі Голосіївського району іноземець, який був співробітником закладу, побив до смерті киянина. Нападника затримано."/>
  </head>
  <body>
    <article>
      <h1>У нічному клубі Києва співробітник до смерті побив відвідувача</h1>
      <address>
        <time datetime="2019-11-02T10:03:06+00:00">02 Nov 2019, 10:03</time>
      </address>
      <p>У Києві в розважальному комплексі Голосіївського району іноземець, який був співробітником закладу, побив до смерті киянина. Нападника затримано.</p>
      <p><b>Джерело</b>: <a href="https://kyiv.npu.gov.ua/news/novini/stolichni-policzejski-povidomili-pro-pidozru-inozemczyu-za-smertelne-pobittya-kiyanina/">поліція Києва</a></p>
      <p><b>Деталі</b>: До поліції надійшло повідомлення від чоловіка про те, що у розважальному комплексі Голосіївського району побили його 25-річного брата, якого у важкому стані госпіталізували. На виклик виїхала слідчо-оперативна група територіального підрозділу.</p>
      <p>Як розповів начальник Голосіївського управління поліції Олег Волошин, правоохоронці опитали свідків правопорушення, відпрацювали прилеглу територію й відео з камер спостереження.</p>
      <p><b>Пряма мова</b> Волошина: "Ми встановили, що потерпілий відпочивав у нічному клубі, де у нього стався конфлікт зі співробітником закладу. На вулиці словесна перепалка переросла у бійку, внаслідок якої хлопець отримав травму голови, яка у подальшому  виявилася смертельною".</p>
      <p><b>Деталі</b>: У результаті проведення оперативно-розшукових заходів працівники карного розшуку встановили особу зловмисника. Ним виявився 23-річний уродженець іншої держави, якого затримали у порядку ст. 208 Кримінального процесуального кодексу України.</p>
      <p>Фігуранту повідомлено про підозру у вчиненні злочину, передбаченого ч. 2 ст. 121 (Умисне тяжке тілесне ушкодження, що спричинило смерть потерпілого) Кримінального кодексу України.</p>
      <p>Санкція статті передбачає до десяти років позбавлення волі. Судом вирішується питання про обрання затриманому запобіжного заходу.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/1/7230775/"/>
        <a href="https://www.pravda.com.ua/news/2019/10/31/7230612/"/>
        <a href="https://www.pravda.com.ua/news/2019/10/28/7230295/"/>
      </related>
    </article>
  </body>
</html>