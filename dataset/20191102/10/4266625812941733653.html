<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/kuleba_zasidannya_komitetu_asotsiatsii_ukrainayes_posylyt_dynamiku_vidnosyn_z_1682161"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T10:38:00+00:00"/>
    <meta property="og:title" content="Кулеба: Засідання Комітету асоціації Україна-ЄС посилить динаміку відносин з Євросоюзом"/>
    <meta property="og:description" content="П’яте засідання Комітету асоціації Україна-ЄС, яке відбудеться в Брюсселі (Королівство Бельгія) 5 листопада, є дуже важливою подією, яка посилить динаміку відносин з Євросоюзом."/>
  </head>
  <body>
    <article>
      <h1>Кулеба: Засідання Комітету асоціації Україна-ЄС посилить динаміку відносин з Євросоюзом</h1>
      <address>
        <time datetime="2019-11-02T10:38:00+00:00">02 Nov 2019, 10:38</time>
      </address>
      <p>
        <b>П’яте засідання Комітету асоціації Україна-ЄС, яке відбудеться в Брюсселі (Королівство Бельгія) 5 листопада, є дуже важливою подією, яка посилить динаміку відносин з Євросоюзом.</b>
      </p>
      <p>Про це заявив віцепрем’єр-міністр з питань європейської і євроатлантичної інтеграції Дмитро Кулеба, повідомляє <a href="https://www.kmu.gov.ua/ua/news/zasidannya-komitetu-asociaciyi-ukrayina-yes-posilit-dinamiku-vidnosin-z-yevrosoyuzom-dmitro-kuleba">пресслужба</a> уряду.</p>
      <p>За словами віцепрем’єра, під час заходів в рамках засідання комітету будуть встановлені професійні контакти між представниками нової української влади та інституцій ЄС, зокрема, Єврокомісії, а також обговорені ідеї подальшої інтеграції, які ляжуть в основу документів, що будуть згодом, у грудні, ухвалені Радою асоціації. «Ми маємо всі підстави сказати, що інтенсивність діалогу Україна – ЄС лише нарощуватиметься», – зазначив Дмитро Кулеба.</p>
      <p>Під час чергового засідання Комітету асоціації буде обговорено широкий спектр питань, пов’язаних з політичним, економічним та секторальним співробітництвом. Окремий блок буде присвячений моніторингу виконання Угоди про асоціацію та оновленню додатків до Угоди. Також будуть опрацьовані інші важливі питання порядку денного відносин України та ЄС.</p>
      <p>На цьогорічній Раді асоціації в грудні планується підсумувати попередні здобутки на шляху наближення до ЄС та поглибити і розширити процеси інтеграції в ЄС. Зокрема, Україна очікує на вироблення конкретних спільних кроків щодо подальшої секторальної інтеграції України в цифровий та окремі енергетичні ринки ЄС, спрощення умов (митних формальностей) у торгівлі з ЄС, у сфері юстиції, свободи та безпеки, а також отримання «промислового безвізу» (Угода ACAA).</p>
      <p>Нагадаємо, <a href="https://zik.ua/news/2019/10/15/zasidannya_komitetu_asotsiatsii_ukrainayes_u_torgovomu_skladi_vidbudetsya_19_1667849">засідання</a> Комітету асоціації Україна-ЄС у торговому складі відбудеться 19 листопада.</p>
      <related>
        <h4>читайте також</h4>
        <a href="https://zik.ua/news/2019/10/31/u_yes_shvalyuyut_rozvedennya_syl_na_donbasi_i_ochikuyut_aktyvnyh_diy_vid_rf_1681085"/>
        <a href="https://zik.ua/news/2019/10/28/zhodnyh_ofitsiynyh_propozytsiy_pro_vregulyuvannya_vidkrytyh_pytan_rosiyska_1678315"/>
        <a href="https://zik.ua/news/2019/10/21/nova_vlada_zberezhe_kurs_zblyzhennya_ukrainy_iz_zahodom__kuleba_1673083"/>
        <a href="https://zik.ua/news/2019/09/18/ukraina_ne_prominyaie_integratsiyu_do_yes_na_inshi_propozytsii__kuleba_1649449"/>
      </related>
    </article>
  </body>
</html>