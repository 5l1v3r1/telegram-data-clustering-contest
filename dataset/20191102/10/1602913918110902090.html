<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/piata-muncii-din-sua-propulseaza-bursele-in-stratosfera-indicii-bursieri-americani-s-p-500-si-nasdaq-au-atins-noi-maxime-istorice-18532335"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T10:15:53+00:00"/>
    <meta property="og:title" content="Piaţa muncii din SUA propulsează bursele în stratosferă. Indicii bursieri americani S&amp;P 500 şi Nasdaq au atins noi maxime istorice"/>
    <meta property="og:description" content="Acţiunile americane au urcat puternic vineri, indicii bursieri americani de referinţă S&amp;P 500 şi Nasdaq Composite atingând noi maxime istorice pe fondul unui raport solid cu privire la piaţa muncii din Statele Unite şi per total în contextul unui climat pozitiv pentru activele de risc. "/>
  </head>
  <body>
    <article>
      <h1>Piaţa muncii din SUA propulsează bursele în stratosferă. Indicii bursieri americani S&amp;P 500 şi Nasdaq au atins noi maxime istorice</h1>
      <address><time datetime="2019-11-02T10:15:53+00:00">02 Nov 2019, 10:15</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Acţiunile americane au urcat puternic vineri, indicii bursieri americani de referinţă S&amp;P 500 şi Nasdaq Composite atingând noi maxime istorice pe fondul unui raport solid cu privire la piaţa muncii din Statele Unite şi per total în contextul unui climat pozitiv pentru activele de risc. </p>
      <p>Conform CNBC, ambii indici bursieri au deschis şedinţa de tranzacţionare de vineri la noi maxime, iar la sfârşitul zilei referinţa pieţei americane S&amp;P 500 afişa un câştig de 0,97%, încheind şedinţa puţin sub pragul de 3.067 de puncte. Indicele sectorului tehnologic, Nasdaq Composite, a urcat cu 1,13%, la 8.386 de puncte, depăşind ultimul maximum din iulie.</p>
      <p>Noile maxime istorice au fost salutate vineri şi de preşedintele american Donald Trump care a motivat că evoluţia pieţei bursiere demonstrează soliditatea economiei.</p>
      <p>"Datele solide cu privire la piaţa muncii pentru luna octombrie arată că motorul economiei americane continuă să funcţioneze în pofida incertitudinilor globale ridicate. E un semn bun ce indică creştere economică viitoare şi faptul că îmbunătăţirea condiţiilor de pe piaţa muncii va continua să impulsioneze consumul şi încrederea consumatorilor", spune Ryan Detrick, strateg la LPL Financial, citat de CNN.</p>
      <p>Vineri, un raport al Departamentului Muncii a arătat că economia Statelor Unite a creat 128.000 de noi locuri de muncă, peste aşteptările analiştilor ce estimau doar 89.000 de noi locuri de muncă. Totodată, cifrele pentru august şi septembrie au fost revizuite pozitiv cu 95.000 de noi locuri de muncă.</p>
      <p>În timp ce sectorul manufacturier a fost lovit puternic anul acesta de incertitudinile inerente războiului comercial cu China, economia americană a fost susţinută de creşterea salariilor ce a stimulat consumul, care reprezintă circa 70% din produsul intern brut al Statelor Unite. Investitorii au desconsiderat un raport de vineri ce arăta că sectorul manufacturier se află în contracţie pentru a treia lună consecutivă.</p>
      <p>Detensionarea relaţiei comerciale dintre Statele Unite şi China din ultimele săptămâni au susţinut de asemenea raliul acţiunilor americane, care se regăsesc cu aproximativ 3% peste maximele din iulie. Pentru referinţa S&amp;P 500, aceasta a fost a patra săptămână consecutivă de creşteri, iar pentru Nasdaq a cincea.</p>
    </article>
  </body>
</html>