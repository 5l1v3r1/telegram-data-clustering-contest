<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/trump-langer-ut---et-angrep-pa-demokratiet/71775565"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T01:59:02+00:00"/>
    <meta property="og:title" content="Trump langer ut: - Et angrep på demokratiet"/>
    <meta property="og:description" content="Donald Trump langer ut mot riksrettsprosessen mot ham."/>
  </head>
  <body>
    <article>
      <h1>Trump langer ut: - Et angrep på demokratiet</h1>
      <h2>Donald Trump langer ut mot riksrettsprosessen mot ham.</h2>
      <address><time datetime="2019-11-02T01:59:02+00:00">02 Nov 2019, 01:59</time> by <a rel="author">Marthe Ihle</a></address>
      <p>USAs president Donald Trump holdt natt til lørdag - fredag kveld amerikansk tid - et valgkampmøte i Tupelo i delstaten Mississippi, bare en dag etter at riksrettsprosessen mot ham ble formalisert.</p>
      <p>Ikke uventet benyttet han sjansen fra scenen til igjen å lange ut mot de han mener er ute etter å ta ham. Han forsvarte telefonsamtalen han hadde med Ukrainas president Volodymyr Zelenskyj.</p>
      <p>
        <b>Ifølge <a href="https://edition.cnn.com/politics/live-news/impeachment-inquiry-11-01-2019/index.html">CNN</a> kalte Trump riksrettsprosessen en «sinnssyk heksejakt» og «et angrep på demokratiet».</b>
      </p>
      <p>- De er så jævla uærlige. Og de sier «la oss bare be Ukraina om hjelp». Og de vil ikke vise latteren, de vil ikke vise sarkasmen eller moroa. Det er fordi de er de kanskje er de mest uærlige personene som finnes, sier Trump.</p>
      <h3>- En ærlig fyr</h3>
      <p>Representantenes hus har startet en riksrettsprosess mot president Donald Trump etter at han ba Ukrainas president Volodymyr Zelenskyj etterforske tidligere visepresident Joe Biden. Han skal også ha forsøkt å få Ukraina til å etterforske Bidens sønn Hunter for korrupsjon, som satt i styret til et ukrainsk energiselskap.</p>
      <p>Trump hevder videre at han ikke en gang visste Zelenskyjs navn da han ringte ham, og forsvarer telefonsamtalen.</p>
      <p>- Jeg ringte en helt ny person, en mann jeg ikke aner hvem er. Jeg visste ikke navnet hans før jeg så på kortet, sier Trump.</p>
      <p>Han fortsetter:</p>
      <p>
        <b>- Jeg er uansett en ærlig fyr, men tror dere at når jeg tar en telefon til en nyvalgt president, at jeg ville sagt noe upassende når jeg vet at jeg har alle disse folka på tråden?</b>
      </p>
      <h3>Uro</h3>
      <p>Torsdag ettermiddag vedtok Representantenes hus en resolusjon som formaliserer riksrettsprosessen mot president Donald Trump.</p>
      <p>Leder i Representantenes hus, Nancy Pelosi, overrasket med å avgi stemme for å formalisere riksrettsprosessen. Det er uvanlig at lederen selv tar del i avstemningen.</p>
      <p>Leder av regelkomiteen, Jim McGovern, omtaler det som en trist dag for USA.</p>
      <p>- Dette er en mørk og trist dag i USAs historie, sier han.</p>
      <p>Etter at stemmene var talt opp, brøt det ut kaos, ifølge <a href="https://www.theguardian.com/us-news/live/2019/oct/31/trump-news-today-live-impeachment-inquiry-tim-morrison">The Guardian</a>. Republikanere skal ha ropt «protest», mens demokrater skal ha bedt dem om å forholde seg rolige.</p>
    </article>
  </body>
</html>