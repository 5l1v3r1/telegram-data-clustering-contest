<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/durakta-bekleme-olursun-15509yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T01:00:00+00:00"/>
    <meta property="og:title" content="Durakta bekleme ölürsün"/>
    <meta property="og:description" content="Kaya Ayan...40'lı yaşlarda görecek daha çok günleri vardı.Geçen hafta saat 01,00 sularında evine gitmek için Davutdede İstasyonu yakınlarında..."/>
  </head>
  <body>
    <article>
      <h1>Durakta bekleme ölürsün</h1>
      <address><time datetime="2019-11-02T01:00:00+00:00">02 Nov 2019, 01:00</time> by <a rel="author">Mustafa Özdal</a></address>
      <p>
        <b>Kaya Ayan...</b>
      </p>
      <p>40'lı yaşlarda görecek daha çok günleri vardı.</p>
      <p>Geçen hafta saat 01,00 sularında evine gitmek için Davutdede İstasyonu yakınlarında minibüs bekliyordu.</p>
      <p>O sıralarda 2 şehir magandası araç sürücüsü de,  birbirleriyle yarışıyordu.</p>
      <p>Sürücülerin kullandığı araçlardan biri Kaya'ya çarptı.</p>
      <figure>
        <img src="https://www.olay.com.tr/d/other/ozdal1-171.jpg"/>
      </figure>
      <p>Kaya, aracın altında dakikalarca sürüklendi ve ağır yaralı olarak hastaneye kaldırıldı.</p>
      <p>Günlerce yoğun bakımda kalan Kaya, önceki gün ölümü yenemedi.</p>
      <p>Kaya Ayan, 2 çocuk babasıydı.</p>
      <p>
        <b>Şimdi o çocuklar yetim.</b>
      </p>
      <p>Ailesi Kaya Ayan'ın organlarını bağışladı.</p>
      <p>***</p>
      <figure>
        <img src="https://www.olay.com.tr/d/other/ozdal2-222.jpg"/>
      </figure>
      <p>
        <b>Bursalı Begüm Kartal</b>
      </p>
      <p> henüz 19 yaşında, gencecik bir üniversite öğrencisiydi.</p>
      <p>İstanbul Üniversitesi İşletme Fakültesi 1. sınıf öğrencisi Begüm, üstünde çalıştıkları projeyi bitirmek için gittiği arkadaşından eve dönmek için otobüs bekliyordu.</p>
      <p>Şehir magandaları bu kez Küçükçekmece'de mesai yapıyordu, heyhat!</p>
      <p>Makas atarak ilerleyen iki otomobil önce çarpıştı, ardından otobüs durağına daldı.</p>
      <p>Otobüs durağında 8 canın üzerine dalmıştı katil otomobiller.</p>
      <p>Korkunç olayda 8 kişi yaralanırken, ağır yaralı olarak hastaneye kaldırılan Begüm, yaşam mücadelesini bir gün sonra kaybetti.</p>
      <p>
        <b>Begüm'ün organları da tıpkı Kaya gibi bağışlanıp, başka canlara hayat verecek.</b>
      </p>
      <p>
        <b>***</b>
      </p>
      <p>
        <b> </b>
      </p>
      <figure>
        <img src="https://www.olay.com.tr/d/other/ozdal3-190.jpg"/>
      </figure>
      <p>Bu kez kurban, 15 yaşındaki bir çocuktu.</p>
      <p>İskender Şimşek, arkadaşlarıyla okuluna yürüyordu, az sonra kendisini biçecek servis minibüsünün varlığından habersiz.</p>
      <p>Kaldırımdan yürüyen Şimşek ve arkadaşlarına, okula sadece 30 metre kala bir servis minibüsü hızla çarptı.</p>
      <p>Şimşek'in körpe bedeni minibüsün altında kaldı.</p>
      <p>Ağır yaralanan Şimşek'e ilk olarak çevredekiler yardıma koşarken, Bursa Şehir Hastanesi'ne kaldırılan talihsiz çocuk, tüm müdahalelere rağmen kurtarılamadı.</p>
      <p>Şimşek, son bir kez derse giremeden göç edip gitti bu dünyadan.</p>
      <p>İskender Şimşek, aynı zamanda kaleciydi.</p>
      <p>En büyük hayali profesyonel olmak ve ilk kazandığı parayla annesine bir villa almaktı.</p>
      <p>İskender'in sosyal medyadaki son paylaşımı yürekleri dağlıyordu:</p>
      <p>
        <b>Anneme sözüm var onu villalarda yaşatacağım.</b>
      </p>
      <p>
        <b>***</b>
      </p>
      <p>Kaya Ayan evli ve iki çocuk babasıydı.</p>
      <p>Geride iki yetim çocuk, gözü yaşlı bir eş bıraktı, iki şehir magandası yüzünden!</p>
      <p>***</p>
      <p>Begüm Kartal, geleceği parlak bir üniversite öğrencisiydi.</p>
      <p>İki şehir magandası Begüm'ün geleceğini çaldı.</p>
      <p>Begüm, geride acılı bir aile bırakarak göç etti bu diyardan.</p>
      <p>***</p>
      <p>İskender Şimşek  hem okuyor hem de futbol oynuyordu.</p>
      <p>Çalışkan bir öğrenci, sevilen bir çocuktu.</p>
      <p>En büyük hayali futbolcu olmak ve büyük bir takımın eldivenlerini giymekti.</p>
      <p>İstediği şan, şöhret değil üzerine titrediği annesini iyi yaşatmaktı.</p>
      <p>Sorumsuz bir servis şoförü İskender'in hayallerini çalıp, annesine acıların en büyüğü olan evlat acısını tattırdı.</p>
      <p>***</p>
      <p><b> </b>Sarhoş ve sorumsuz sürücüler şu an nerede bilmiyorum, tutuklu veya tutuksuz yargılandıklarından haberim yok.</p>
      <p>Ancak bildiğim bir şey var ki, alacakları ceza ne olursa olsun, kurbanların ailelerinin yüreğini soğutmayacak.</p>
      <p>
        <b> ***</b>
      </p>
      <p><b> </b>Haberlerde kaza deniliyor ama benim dilim kaza demeye varmıyor. Alkollü araç kullanmanın, yollarda yarışmanın, sürat yapmanın ve makas atmanın nesi kaza?</p>
      <p>Ve bu 3 olayla birlikte durakların ne kadar tehlikeli, yeri geldiğinde durak değil mezar olduklarını bir kez daha gösterdi.</p>
      <p>Kalemimizde mürekkep bitti yazmaktan ama bir kez daha yazalım:</p>
      <p>
        <b>Duraklara demir bariyer konulsun, bir can daha gitmeden.</b>
      </p>
    </article>
  </body>
</html>