<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/koprudeki-trafigin-verdigi-sinyal-15511yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T01:00:00+00:00"/>
    <meta property="og:title" content="Köprüdeki trafiğin verdiği sinyal"/>
    <meta property="og:description" content="Dış ticaret Türkiye’nin dünya ile kurduğu köprüdür.Köprüdeki trafik ekonomik büyümenin de önemli göstergelerinden biridir.Yoğun ama..."/>
  </head>
  <body>
    <article>
      <h1>Köprüdeki trafiğin verdiği sinyal</h1>
      <address><time datetime="2019-11-02T01:00:00+00:00">02 Nov 2019, 01:00</time> by <a rel="author">Feridun Eyüpoğlu</a></address>
      <p>Dış ticaret Türkiye’nin dünya ile kurduğu köprüdür.</p>
      <p><b>Köprüdeki trafik</b> ekonomik büyümenin de önemli göstergelerinden biridir.</p>
      <p>Yoğun ama akıcı bir trafik büyümeye işaret eder!</p>
      <p>Tersi ise durgunluğun göstergesidir.</p>
      <p>
        <b>Nitekim büyümenin sıfıra yaklaştığı 2019’un dış ticaret karnesi de daralmayla karşımıza çıkmış durumda.</b>
      </p>
      <p>Özellikle ithalattaki küçülme dikkat çekici boyutlarda.</p>
      <p>İlk 9 ayda <b>yüzde 14,8</b> azalan bir ithalatımız var!</p>
      <p>İthalatın düşmesi kesinlikle sevindirici bir gelişme.</p>
      <p>Çünkü azalan dış ticaret açığı ile birlikte cari açık da düşmekte.</p>
      <p>Hatta bazı aylarda cari fazla bile verebiliyoruz.</p>
      <p>
        <b>Ama azalan ithalatın yapısal nedenlerle büyümeyi aşağıya çekmesi gibi bir sorun yaşıyoruz!</b>
      </p>
      <p>Bunun temel nedeni de sadece enerji ithalatçısı olmamız değil.</p>
      <p><b>Teknoloji ithalatımızın yüksek olması yanında ihracatın bir bölümünün de ithalata bağımlı olması büyük bir handikap</b>.</p>
      <p>Yani ihracat yükselişe geçtiğinde ithalatı da tırmandırıyor.</p>
      <p>Dolayısıyla <b>yerli ağırlığı yüksek olan ihracatın</b> önemi ortaya çıkmakta.</p>
      <p>İhracatın zayıfladığı son dönemleri dikkate aldığımızda ise dış ticaret köprüsünde trafiğin iyice azaldığını görüyoruz.</p>
      <p>
        <b>Yılın ilk 9 aylık döneminde ihracat artış hızımız sadece yüzde 2,3 seviyesinde!</b>
      </p>
      <p>Ve giderek de hız kaybediyor.</p>
      <p>Eylül rakamları net bir trendin habercisi gibi.</p>
      <p>İhracat eylülde 2018’in aynı ayına göre yüzde 0,3 artış gösterdi.</p>
      <p>Bir başka deyişle binde sadece <b>binde 3</b> yukarı giden bir dış satım artış hızımız var.</p>
      <p>
        <b>Neticede 14,4 milyar dolarlık ihracat küresel pazarlardaki sıkıntının da bir göstergesi haline gelmekte.</b>
      </p>
      <p>Keza eylülde ithalatın da yüzde 1 artışla 16,5 milyar dolar olarak gerçekleşmesi aynı tablonun bir başka yansıması!</p>
      <p>
        <b>Mevsim ve takvim etkileri arındırıldığında ivme kaybı kendini daha net biçimde ifade ediyor  aslında.</b>
      </p>
      <p>Eylülde bir önceki aya göre ihracat yüzde 0,3, ithalat ise yüzde 4,5 azalmış vaziyette.</p>
      <p>
        <b>Yani büyümeyi destekleyen bir dış ticaret manzarası yok.</b>
      </p>
      <p>Özellikle de ihracat tarafında.</p>
      <p>Nominal dış ticaret açığının yüzde 6,6 artarak 2 milyar 56 milyon dolara yükselmesi de durumu teyit ediyor!</p>
      <p>Nitekim ihracatın ithalatı karşılama oranının <b>yüzde 87,5'e </b>gerilediğini söylüyor veriler.</p>
      <p>
        <b> </b>
      </p>
      <p>
        <b>Teknoloji karnesi çok sıkıntılı</b>
      </p>
      <p>
        <b> </b>
      </p>
      <p>İç dinamiklere eşlik eden küresel koşulların zayıflattığı dış ticaretin bir de <b>teknoloji yoğunluğuna </b>göre karşılaştığımız sorunları var  </p>
      <p>İmalat sanayi ürünlerinin toplam ihracattaki payı yüzde 94,2 seviyesinde bulunuyor.</p>
      <p>Yani<b> sanayi hakimiyetinin olduğu</b> bir ihracat yapımız söz konusu.</p>
      <p>Ama teknolojik ayrımda <b>küresel rekabet açısından sıkıntılı</b> bir manzara mevcut!</p>
      <p>Nasıl mı?</p>
      <p>
        <b>Yüksek teknoloji ürünlerinin imalat sanayi ürünleri ihracatı içindeki payı yüzde 3,4 seviyesinde.</b>
      </p>
      <p>Bu ne anlama geliyor!</p>
      <p>
        <b>Dünyaya yüksek teknoloji adına pek bir şey satamıyoruz demek.</b>
      </p>
      <p>Peki neden?</p>
      <p>Üretemiyoruz da ondan!</p>
      <p>
        <b>Yüksek teknolojinin daima iyi bir dış pazarı vardır.</b>
      </p>
      <p> Bu tarz ürün üretebilsek peynir ekmek gibi satarız zaten.</p>
      <p>Hem de <b>‘yükte hafif pahada ağır’</b> bir satışla!</p>
      <p>
        <b>Madalyonun öteki yüzünde ise imalat sanayi ithalatında yüzde 15,4 düzeyinde seyreden yüksek teknoloji ürünlerinin payı var.</b>
      </p>
      <p>Üstelik bu orana tüketici elektroniği ve bilişim kaynaklı yüksek teknoloji ithalatı dahil değil.</p>
      <p>Kısacası dış ticaretin yavaşlayan yüzü yanında <b>orta vadede değiştirmemiz gereken bir yapısı</b> mevcut.</p>
      <p>Yoksa küresel yarışta nal toplarız.</p>
    </article>
  </body>
</html>