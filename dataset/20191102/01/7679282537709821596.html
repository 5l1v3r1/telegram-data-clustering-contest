<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-t20-rohit-sharma-says-delhi-pollution-no-problem-for-team-india-2828139.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T01:47:05+00:00"/>
    <meta property="og:title" content="INDvsBAN: रोहित शर्मा ने दिल्ली के वायु प्रदूषण को लेकर दिया ये बयान "/>
    <meta property="og:description" content="India vs Bangladesh, 1st T20I at Delhli: राष्ट्रीय राजधानी की हवा की गुणवत्ता इस समय 'गंभीर श्रेणी' में है, लेकिन भारत के कार्यवाहक कप्तान रोहित शर्मा का कहना है कि उन्हें नहीं लगता कि..."/>
  </head>
  <body>
    <article>
      <h1>INDvsBAN: रोहित शर्मा ने दिल्ली के वायु प्रदूषण को लेकर दिया ये बयान </h1>
      <address><time datetime="2019-11-02T01:47:05+00:00">02 Nov 2019, 01:47</time> by <a rel="author">एजेंसी,नई दिल्ली</a></address>
      <p><b>India vs Bangladesh, 1st T20I at Delhli: </b>राष्ट्रीय राजधानी की हवा की गुणवत्ता इस समय 'गंभीर श्रेणी' में है, लेकिन भारत के कार्यवाहक कप्तान रोहित शर्मा का कहना है कि उन्हें नहीं लगता कि बांग्लादेश के खिलाफ तीन नवंबर को होने वाले पहले टी20 के दौरान प्रदूषण संबंधी कोई समस्या होगी। वहीं, बांग्लादेश के बल्लेबाज लिटन दास को अपनी टीम के पहले ट्रेनिंग सत्र के दौरान वायु प्रदूषण से बचने के लिए थोड़े समय के लिए चेहरे पर मास्क लगाये हुए देखा गया। हालांकि, रोहित शर्मा ने इस चिंता को खारिज कर दिया। </p>
      <p>बीसीसीआई ने पहले स्पष्ट कर दिया है कि मैच निर्धारित कार्यक्रम के अनुसार ही होगा, भले ही पर्यावरणविदों और क्रिकेटर से नेता बने गौतम गंभीर ने हवा की गुणवत्ता को लेकर मुद्दा उठाया हो। विराट कोहली की अनुपस्थिति में रोहित तीन मैचों की सीरीज में टीम की अगुआई करेंगे। उन्होंने यहां एक कार्यक्रम में कहा, ''मैं अभी आया हूं और मुझे इसका (हवा की गुणवत्ता) आकलन करने का समय नहीं मिला है। जहां तक मैं जानता हूं मैच तीन नवंबर को खेला जाएगा।''</p>
      <h3>
        <a href="https://www.livehindustan.com/cricket/story-india-vs-bangladesh-1st-t20-gautam-gambhir-shared-video-of-bangladesh-cricketers-practice-question-aap-government-2828135.html">गौतम गंभीर बांग्लादेश का प्रैक्टिस का VIDEO किया शेयर, AAP से पूछा सवाल</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-if-the-ball-gets-wet-just-change-it-dean-jones-on-day-night-test-at-kolkata-2828117.html">डे-नाइट टेस्ट में ओस की परेशानी पर ऑस्ट्रेलिया के पूर्व बल्लेबाज ने दी ये सलाह</a>
      </h3>
      <p>उन्होंने कहा, ''हमने जब यहां श्रीलंका के खिलाफ टेस्ट मैच खेला था तो हमें कोई समस्या नहीं हुई थी। हम चर्चा के बारे में वाकिफ भी नहीं हैं और मुझे कोई समस्या नहीं हुई थी।''<br/>रोहित 2017 में श्रीलंकाई टीम के दौरे का जिक्र कर रहे थे, जिसमें मेहमान टीम के खिलाड़ियों ने तीसरे टेस्ट के दौरान मास्क पहने थे। धुंध के कारण करीब 20 मिनट के लिए मैच रोका भी गया था और तब हवा की गुणवत्ता 'बहुत खराब' थी। </p>
      <p>लिटन दास ने करीब 10 मिनट के लिए टीम की ट्रेनिंग के शुरू में मास्क पहना था, लेकिन नेट पर बल्लेबाजी के दौरान उन्होंने ऐसा नहीं किया। हालांकि कोई अन्य खिलाड़ी मास्क पहने हुए नहीं दिखा।</p>
    </article>
  </body>
</html>