<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544240.html/%D9%88%D8%AC%D9%88%D8%AF-%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-%D8%AC%D8%A7%D9%85%D8%B9%D9%87-%DB%8C%DA%A9-%D9%88%D8%A7%D9%82%D8%B9%DB%8C%D8%AA-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D9%86%DA%A9%D8%A7%D8%B1-%D8%A7%D8%B3%D8%AA--%D8%A2%D8%B3%DB%8C%D8%A8-%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%B2%DB%8C%D8%A8%D9%86%D8%AF%D9%87-%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T19:36:00+00:00"/>
    <meta property="og:title" content="وجود آسیب‌های اجتماعی در جامعه یک واقعیت غیرقابل انکار است/ آسیب‌های اجتماعی زیبنده نظام اسلامی نیست"/>
    <meta property="og:description" content="آیت‌الله سید ابراهیم رئیسی گفت: وجود آسیب‌های اجتماعی در جامعه یک واقعیت انکار ناپذیر است و باید به دور از سیاه نمایی به آن نگاه کنیم."/>
  </head>
  <body>
    <article>
      <h1>وجود آسیب‌های اجتماعی در جامعه یک واقعیت غیرقابل انکار است/ آسیب‌های اجتماعی زیبنده نظام اسلامی نیست</h1>
      <h2>رئیس قوه قضاییه:</h2>
      <address>
        <time datetime="2019-11-02T19:36:00+00:00">02 Nov 2019, 19:36</time>
      </address>
      <p>آیت‌الله سید ابراهیم رئیسی گفت: وجود آسیب‌های اجتماعی در جامعه یک واقعیت انکار ناپذیر است و باید به دور از سیاه نمایی به آن نگاه کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت‌الله سید ابراهیم رئیسی در نشست هم‌اندیشی نخبگان و فعالان حوزه آسیب‌های اجتماعی، تصریح کرد: ما به ارتباط بین دستگاه قضایی و دانشگاه نیاز داریم و معتقدیم با توجه به وظیفه قوه قضاییه در قانون اساسی در حوزه پیشگیری از جرایم، این ارتباط می‌تواند تاثیرگذار و موجب انجام یک کار علمی و متقن شود.</p>
      <p>رئیس قوه قضاییه، آسیب‌های اجتماعی را واقعیتی انکارناپذیر دانست و ادامه داد: از نگاه ما، کسی که به سبب آسیب اجتماعی مرتکب جرم می‌شود، یک آسیب‌دیده اجتماعی است و رویکرد ما نسبت به او باید کاملا اصلاحی و ترمیمی باشد.</p>
      <p>آیت‌الله رئیسی با تأکید بر ضرورت علت‌یابی آکادمیک و علمی آسیب‌ها و جرایم، افزود: فقر، بیکاری، دوری از اخلاق و معنویت از جمله علل آسیب‌های اجتماعی و عدم مدیریت فضای مجازی، مسئولیت ناپذیری، قانون‌گریزی و ... از علل تشدید آسیب‌هاست که این موارد باید توسط دانشمندان علوم اجتماعی مورد بررسی و مطالعه جدی قرار گیرد.</p>
      <p>رئیس قوه قضاییه با بیان اینکه پایان‌نامه‌های کارشناسی ارشد و دکتری در این حوزه باید ارزش اجرایی و کاربردی داشته باشد، پیشگیری از جرایم را وظیفه تک تک دستگاه‌های مسئول در کشور دانست و گفت: هر دستگاهی که پول، قدرت و امکانات بیشتری دارد، مسئولیت سنگین‌تری نیز در این حوزه بر عهده خواهد داشت. دستگاه‌هایی که نقش الگوسازی و فرهنگ‌سازی دارند باید توجه ویژه‌ای در این عرصه داشته باشند و همه سیاستگذاری‌ها در کشور باید با رویکرد کاهش آسیب، ناهنجاری‌ها و جرایم باشد.</p>
      <p>آیت‌الله رئیسی با بیان اینکه این میزان از آسیب‌ها زیبنده نظام اسلامی نیست، اظهار کرد: بهترین شاخص برای بررسی آسیب‌ها و جرایم در کشور، فرهنگ اسلامی، ملی و تمدنی است که جامعه در مورد آن اتفاق نظر دارند. باید دید به چه میزان از این فرهنگ فاصله گرفته‌ایم یا دچار کژی و انحراف شده‌ایم.</p>
      <p>رئیس قوه قضاییه گفت: از جمله مهم‌ترین علل گریز از دین، می‌تواند بی‌عدالتی باشد. فقر را خدا نمی‌دهد بلکه فقر محصول بی عدالتی است.</p>
      <p>آیت‌الله رئیسی در پایان از همه اساتید و فرهیختگان حاضر در جلسه خواست که نظریات خود را به میدان عمل و اجرا بیاورند و برای برون‌رفت از آسیب‌ها و جرایم، ارتباط نزدیک با دستگاه قضایی داشته باشند.</p>
      <p>براساس این گزارش، رئیس قوه قضاییه در این نشست حدود ۲ ساعت شنونده دیدگاه‌ها و نقطه‌نظرات حاضران در زمینه آسیب‌های اجتماعی و جرایم بود.</p>
      <p>انتهای پیام/</p>
    </article>
  </body>
</html>