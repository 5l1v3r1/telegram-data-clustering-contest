<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/02/bijuta-hapcheta-ne-dryjte-tezi-neshta-v-baniata.428238"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T19:00:00+00:00"/>
    <meta property="og:title" content="Бижута, хапчета...Не дръжте тези неща в банята!"/>
    <meta property="og:description" content="Махнете несесера с грим | Dnes.bg"/>
  </head>
  <body>
    <article>
      <h1>Бижута, хапчета...Не дръжте тези неща в банята!</h1>
      <h2>Махнете несесера с грим</h2>
      <address><time datetime="2019-11-02T19:00:00+00:00">02 Nov 2019, 19:00</time> by <a rel="author" href="https://www.dnes.bg/author/276" target="_blank">Иванка Гъркова</a></address>
      <p>Имате ли проблем със завесата в банята, която често мухлясва? Заради влагата, тя трябва да се пере или сменя по-често. Помислете тогава какво става с кърпите и другите пособия, които държите в това помещение. Ако нямате добра вентилация, вратата трябва да се отваря след всяко ползване на душа. Но дали само това е достатъчно, за да не се образува мухъл и да няма среда за развитие на вредни бактерии?</p>
      <p>Ето списък от някои неща, които е по-добре да не държите в банята, ако искате да сте по-здрави:</p>
      <p>
        <b>1. Бижута</b>
      </p>
      <p>Жените обикновено имат навика да свалят бижутата си непосредствено преди къпане и да ги оставят някъде из банята. Дори и да са по-далеч от душа, вероятността да се окислят и да се повреди повърхността им, е голяма. Това важи особено за имитационната бижутерия, която не бива да се мокри. Влажността в помещението може да доведе до оцветяване на кожата след като ги използвате отново.</p>
      <p>Бижутата трябва да се съхраняват на сухо и хладно място, а банята определено не отговаря на тези критерии.</p>
      <p>
        <b>2. Хапчета</b>
      </p>
      <p>Много хора ги оставят в банята, точно до четките за зъби, за да са на нивото на очите им. Така когато отидат в банята, за да си мият зъбите преди лягане, ще се сетят да си изпият и хапчетата. Добро хрумване, но погрешно, защото влагата ще съсипе медикаментите и те няма да ви донесат ефекта, за който са създадени.</p>
      <p>Вместо в банята, дръжте хапчетата си на стайна температура или в хладилника, ако изрично пише това на листовката. Те не бива да бъдат изложени на пряка слънчева светлина.</p>
      <p>
        <b>3. Грим</b>
      </p>
      <p>Понякога огледалото в банята и осветлението около него е по-удобно за гримиране. Много жени разполагат и със специално увеличително огледало, монтирано в помещението. Важно е да уточним, че несесерът с гримовете обаче не бива да се държи вътре, защото влагата ще промени качеството на любимите продукти за красота, които използвате.</p>
      <p>Вижте още по темата в <a href="https://www.tialoto.bg/a/9-lifestyle-and-travel/98454-6-neshta-koito-ne-biva-da-darzhite-v-banyata-si"><b>Tialoto.bg</b></a></p>
    </article>
  </body>
</html>