<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-v-praze-znovu-protestovali-proti-turecke-invazi-v-syrii/1816427?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T19:22:00+00:00"/>
    <meta property="og:title" content="Lidé v Praze znovu protestovali proti turecké invazi v Sýrii"/>
    <meta property="og:description" content="Praha - V centru Prahy v sobotu znovu protestovali lidé proti turecké ofenzivě v Sýrii. Na Palackého náměstí se jich odpoledne sešly odhadem asi dvě stovky. Akci pořádal Výbor na obranu revoluce v Rojavě, který požaduje například suspendování členství Turecka v NATO nebo zavedení bezletové zóny nad severní Sýrií."/>
  </head>
  <body>
    <article>
      <h1>Lidé v Praze znovu protestovali proti turecké invazi v Sýrii</h1>
      <address><time datetime="2019-11-02T19:22:00+00:00">02 Nov 2019, 19:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V centru Prahy v sobotu znovu protestovali lidé proti turecké ofenzivě v Sýrii. Na Palackého náměstí se jich odpoledne sešly odhadem asi dvě stovky. Akci pořádal Výbor na obranu revoluce v Rojavě, který požaduje například suspendování členství Turecka v NATO nebo zavedení bezletové zóny nad severní Sýrií.</p>
      <slideshow>
        <figure>
          <img src="https://i3.cn.cz/6/1572712761_P201911020490801.jpg"/>
        </figure>
        <figure>
          <img src="https://i3.cn.cz/6/1572712488_P201911020485801.jpg"/>
        </figure>
        <figure>
          <img src="https://i3.cn.cz/6/1572707016_P201911020405401.jpg"/>
        </figure>
        <figure>
          <img src="https://i3.cn.cz/6/1572706673_P201911020396701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3354">Fotogalerie: Turecká ofenziva v Sýrii</a>
        </figcaption>
      </slideshow>
      <p>Demonstrace začala po 15:00 projevy několika řečníků. Kritizovali zejména tureckého prezidenta Recepa Tayyipa Erdogana. U sebe měli kurdské i české vlajky, někteří nesli také prapory kurdských milic YPG. Zhruba po hodině se lidé vydali v průvodu na Klárov. Po cestě skandovali hesla jako "Svobodný Kurdistán, terorista Erdogan" nebo "Zastavme válku".</p>
      <p>Do cíle dorazil průvod okolo 17:00. U památníku druhého odboje pak jeho účastníci položili fotky některých obětí invaze. U fotografií zapálili svíčky. Pokračovaly také další projevy.</p>
      <p>Turecko zahájilo vojenskou operaci v Sýrii 9. října. Ankara uvádí, že cílem je zbavit oblast u tureckých hranic teroristů, za něž označuje kurdské milice. Chce tam také vytvořit pásmo, kam hodlá dopravit z Turecka část ze 3,6 milionu syrských uprchlíků.</p>
      <p>Evropský parlament minulý týden tureckou invazi do Sýrie odsoudil. Ankaru vyzval, aby ji okamžitě ukončila a stáhla všechny své vojáky ze syrského území. Usnesení, které europoslanci přijali na plénu ve Štrasburku, také vyzývá k přijetí "přiměřených a cílených" ekonomických sankcí proti Turecku. Čeští poslanci už dříve označili invazi jako porušení mezinárodního práva. Sněmovna také podpořila rozhodnutí vlády o pozastavení vývozních licencí na vojenský materiál do Turecka.</p>
      <p>Proti postupu Turecka protestovali lidé v Praze i v dalších městech již několikrát. Ve středu se na náměstí Republiky v Praze sešly desítky protestujících, o týden dříve na Palackého náměstí demonstrovaly stovky lidí. Asi 700 lidí demonstrovalo 16. října na Klárově, ve stejný den se v Brně na Dominikánském náměstí sešlo podle odhadu strážníků kolem 400 lidí.</p>
    </article>
  </body>
</html>