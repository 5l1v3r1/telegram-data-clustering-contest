<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88521"/>
    <meta property="og:site_name" content="Denník politika"/>
    <meta property="article:published_time" content="2019-11-02T19:35:08+00:00"/>
    <meta property="og:title" content="Polášek s Dodigom vypadli na turnaji v Paríži v semifinále, nestačili na ruskú dvojicu"/>
    <meta property="og:description" content="2.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom sa nepredstavia vo finále na turnaji ATP Masters 1000 v Paríži. Nasadené osmičky deň po zisku istoty účasti na prestížnom koncoročnom Turnaji majstrov v Londýne prehrali v parížskom semifinále s ruskou dvojicou Karem Chačanov, Andrej Rubľov 6:7 (7), 6:0, 9:11 (zápasový tajbrejk)."/>
  </head>
  <body>
    <article>
      <h1>Polášek s Dodigom vypadli na turnaji v Paríži v semifinále, nestačili na ruskú dvojicu</h1>
      <address><time datetime="2019-11-02T19:35:08+00:00">02 Nov 2019, 19:35</time> by <a rel="author">Webnoviny</a></address>
      <p>2.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom sa nepredstavia vo finále na turnaji ATP Masters 1000 v Paríži. Nasadené osmičky deň po zisku istoty účasti na prestížnom koncoročnom Turnaji majstrov v Londýne prehrali v parížskom semifinále s ruskou dvojicou Karem Chačanov, Andrej Rubľov 6:7 (7), 6:0, 9:11 (zápasový tajbrejk).</p>
      <p>Polášek s Dodigom pritom mali postup na dosah, keď v záverečnom zápasovom tajbrejku viedli 9:6 a mali tri mečbaly. Ani jeden z nich však nevyužili na ukončenie zápasu a Rusi premenili na postup hneď prvú možnosť.</p>
      <p>Slovensko-chorvátsky pár v piatok nadobudol istotu účasti Turnaj majstrov v Londýne vďaka tomu, že americké dvojičky Mike a Bob Bryanovci, ktoré pred nimi figurujú v rebríčku, predčasne ukončili sezónu a francúzsko duo Jérémy Chardy, Fabrice Martin stratilo šancu na titul z parížskej „tisícovky“.</p>
      <p>V rebríčku ATP by sa mal Polášek posunúť už na 10. priečku hneď za svojho deblového partnera Dodiga. bude to pre neho osobné maximum. V minulosti figuroval v elitnej desiatke rebríčka štvorhry aj Miloš Mečíř, ktorému 7. marca 1988 patrila štvrtá pozícia.</p>
      <p>Polášek v tomto roku ovládol vo štvorhre už tri turnaje ATP, jeden z Rakúšanom Philippom Oswaldom (Kitzbühel) a dva s Dodigom (Cincinnati, Peking). Celkovo má na svojom konte 14 deblových titulov a 15 finálových neúspechov vo štvorhre.</p>
      <h3>Turnaj ATP Masters 1000</h3>
      <p>štvorhra – semifinále</p>
      <p>Karem Chačanov, Andrej Rubľov (Rus.) – <i><b>Ivan Dodig, Filip Polášek (Chor./SR-8)</b></i> 7:6 (7), 0:6, 11:9 (zápasový tajbrejk)</p>
      <p>Viac k témam: <a href="https://www.webnoviny.sk/tag/atp-masters-1000/"><u>ATP Masters 1000</u></a><br/>Zdroj: Webnoviny.sk – <a href="https://www.webnoviny.sk/polasek-s-dodigom-vypadli-na-turnaji-v-parizi-v-semifinale-nestacili-na-rusku-dvojicu/"><u>Polášek s Dodigom vypadli na turnaji v Paríži v semifinále, nestačili na ruskú dvojicu</u></a> © SITA Všetky práva vyhradené.</p>
    </article>
  </body>
</html>