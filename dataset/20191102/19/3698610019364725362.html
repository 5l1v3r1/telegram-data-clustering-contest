<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-vidmovivsya-zaareshtovuvati-dubnevicha-328291_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T19:24:00+00:00"/>
    <meta property="og:title" content="Суд відмовився заарештовувати Дубневича"/>
    <meta property="og:description" content="Суд відмовив у клопотанні генпрокурора Рябошапки про арешт."/>
  </head>
  <body>
    <article>
      <h1>Суд відмовився заарештовувати Дубневича</h1>
      <h2>Суд відмовив у клопотанні генпрокурора Рябошапки про арешт.</h2>
      <address>
        <time datetime="2019-11-02T19:24:00+00:00">02 Nov 2019, 19:24</time>
      </address>
      <p>Вищий антикорупційний відмовив в арешті та обрав запобіжний захід у вигляді застави в 100 млн. гривень депутату <b><a href="https://dt.ua/POLITICS/verhovna-rada-znyala-nedotorkannist-i-dozvolila-aresht-dubnevicha-327972_.html">Ярославу Дубневичу</a></b>, якого підозрюють у розкраданні понад 93 мільйонів гривень. Про це повідомляє <a href="https://hromadske.ua/posts/sprava-ukrzaliznici-sud-obrav-zastavu-v-100-mln-grn-deputatu-dubnevichu">Громадське</a>.</p>
      <p>Суд відмовив у клопотанні генпрокурора Рябошапки про арешт. Також суд зобов'язав Дубневича здати паспорти і носити електронний браслет.</p>
      <p>Звинувачення просило взяти Дубневича під варту на 2 місяці з альтернативою внесення застави у розмірі 93 мільйонів гривень. Прокурор Віталій Пономаренко зазначав про ризики втечі підозрюваного, перешкоджанні слідству (щодо використання своїх зв'язків і грошових можливостей), впливу на свідків, ухилення від слідства.</p>
      <p>Прокурор зазначив, що в свій час Дубневич протягом 3 місяців перебував за кордоном, а також, згідно з отриманими розмовами, планував переносити свій бізнес до Польщі. Аналізуючи декларацію депутата, прокурор зазначив наявність у нього близько 100 об'єктів нерухомості і мільйони готівкою. Зате сам депутат каже - грошей на заставу не має.</p>
      <figure>
        <iframe src="https://www.youtube.com/embed/D_U4YFEbAzI" width="640" height="360" data-service="Youtube" scrolling="no"/>
      </figure>
      <p>31 жовтня Верховна Рада підтримала зняття недоторканності, <b><a href="https://dt.ua/POLITICS/verhovna-rada-znyala-nedotorkannist-i-dozvolila-aresht-dubnevicha-327972_.html">притягнення до кримінальної відповідальності і арешт депутата Ярослава Дубневича</a></b>. У той же день йому <b><a href="https://dt.ua/POLITICS/dubnevichu-uzhe-vruchili-pidozru-327986_.htmll">вручили повідомлення про підозру</a></b>.</p>
      <p>Депутату інкримінують ч. 5 ст. 191 КК (привласнення, розтрата майна або заволодіння ним шляхом зловживання службовим становищем). За даними слідства, будучи депутатом Верховної Ради восьмого скликання і головою транспортного комітету, Дубневич-молодший разом зі спільниками розробив схему про узгодженому завищення ціни при реалізації стрілочної продукції ПАТ "Укрзалізниця", яка завдали держкомпанії 93 млн гривень збитків.</p>
      <p>Кінцевими бенефіціарами ТОВ "Корпорація КРТ", яке продавало обладнання УЗ, є брати Богдан і Ярослав Дубневичі.</p>
      <p>У січні САП подавала до ГПУ подання на Дубневича-молодшого, але <b><a href="https://dt.ua/POLITICS/genprokuratura-vidhilila-podannya-sap-na-deputata-dubnevicha-299517_.html">генпрокурор Юрій Луценко повернув його на доопрацювання</a></b>.</p>
      <p>Нагадаємо, що Верховна Рада раніше проголосувала за зняття депутатської недоторканності, однак закон набуде чинності тільки з 1 січня 2020 року.</p>
      <footer>За матеріалами: <a href="https://dt.ua/go/aHR0cHM6Ly9ocm9tYWRza2UudWEvcG9zdHMvdS1oYXJrb3ZpLXN0YWxpc3lhLXN1dGljaGtpLW5hLW1pdGluZ3UtcHJvdGktcG92ZXJuZW5ueWEtcHJvc3Bla3R1LXpodWtvdmE=">Громадське</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>