<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/fontos-meccset-nyert-meg-a-fradi-a-bl-ben"/>
    <meta property="og:site_name" content="infostart"/>
    <meta property="article:published_time" content="2019-11-02T19:44:00+00:00"/>
    <meta property="og:title" content="Fontos meccset nyert meg a Fradi a BL-ben"/>
    <meta property="og:description" content="A Ferencváros 27-26-ra góllal nyert a horvát Podravka Koprivnica otthonában a női kézilabda Bajnokok Ligája csoportkörének negyedik fordulójában, szombaton, ezzel nagy lépést tett a középdöntőbe jutás felé."/>
  </head>
  <body>
    <article>
      <h1>Fontos meccset nyert meg a Fradi a BL-ben</h1>
      <address><time datetime="2019-11-02T19:44:00+00:00">02 Nov 2019, 19:44</time> by <a rel="author">Infostart / MTI</a></address>
      <h3>A Ferencváros 27-26-ra góllal nyert a horvát Podravka Koprivnica otthonában a női kézilabda Bajnokok Ligája csoportkörének negyedik fordulójában, szombaton, ezzel nagy lépést tett a középdöntőbe jutás felé.</h3>
      <p>A vendégek a legerősebb keretükkel léptek pályára Kaproncán, és Klujber Katrin vezérletével jól kezdték a mérkőzést. Az első félidő közepén az FTC már két góllal is vezetett, ekkor azonban több hibát is elkövetett. A horvátok átvették az irányítást, fordítottak, és Dejana Milosavljevic találataival megőrizték minimális előnyüket a szünetig.</p>
      <p>A Podravka a negyvenedik percben vezetett utoljára, ekkor a Ferencváros remek támadójátékkal 6-2-es sorozatot produkált, minden posztról többször is eredményes volt, így két héttel ezelőtti, érdi sikere után ismét értékes győzelmet aratott a horvátok felett.</p>
      <p>A mezőny legeredményesebb játékosa Milosavljevic volt kilenc góllal, a magyar csapatból Kovacsics Anikó, Klujber Katrin és Lukács Viktória is ötször talált be.</p>
      <p>A két győzelemmel és két vereséggel álló FTC egy hét múlva a norvég Vipers Kristiansand csapatát fogadja Érden. A címvédő Győri Audi ETO KC - amely már biztosította csoportelsőségét - a svéd IK Sävehof otthonában lép pályára a BL csoportkörében.</p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/02/mar-biztosan-csoportelso-a-gyor"/>
        <a href="https://infostart.hu/sport/2019/11/02/nagy-csatat-bukott-el-a-veszprem"/>
      </related>
    </article>
  </body>
</html>