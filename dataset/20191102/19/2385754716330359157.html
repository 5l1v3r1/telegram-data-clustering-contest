<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595461/ke-thetiki-i-apofasi-tis-enosis-dimon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T19:48:00+00:00"/>
    <meta property="og:title" content="ΚΕ: Θετική η απόφαση της Ένωσης Δήμων"/>
    <meta property="og:description" content="Για θετική απόφαση της Ένωσης Δήμων σε σχέση την Τοπική Αυτοδιοίκηση (ΤΑ) έκανε λόγο ο Κυβερνητικός Εκπρόσωπος, Πρόδρομος Προδρόμου.   Σε δηλώσεις..."/>
  </head>
  <body>
    <article>
      <h1>ΚΕ: Θετική η απόφαση της Ένωσης Δήμων</h1>
      <address><time datetime="2019-11-02T19:48:00+00:00">02 Nov 2019, 19:48</time> by <a rel="author">SigmaLive</a></address>
      <p><b>Για θετική απόφαση της Ένωσης Δήμων σε σχέση την Τοπική Αυτοδιοίκηση (ΤΑ) έκανε λόγο ο Κυβερνητικός Εκπρόσωπος, Πρόδρομος Προδρόμου.<br/></b> <br/>Σε δηλώσεις του στο Προεδρικό Μέγαρο είπε, εξάλλου, ότι η εξέλιξη αυτή δεν προκαλεί έκπληξη. «Για να φτάσουμε στην σημερινή μορφή της πρότασης για μεταρρύθμιση έχουν γίνει διεξοδικές διαβουλεύσεις και με τις πολιτικές δυνάμεις και με τους ενδιαφερόμενους φορές, όπως είναι οι δήμοι και οι κοινότητες» είπε.<br/> <br/>Σκοπός είναι στο επόμενο διάστημα να προχωρήσουμε στις μεταρρυθμίσεις που είναι ώριμες, συνέχισε, λέγοντας ότι πιθανώς πρώτη να είναι αυτή για την Τοπική Αυτοδιοίκηση. Παράλληλα, χαρακτήρισε ως εξίσου μεγάλης σημασίας την μεταρρύθμιση για την δημόσια υπηρεσία, την μεταρρύθμιση που θα φέρει την δημιουργία ενός Υφυπουργείου Ψηφιακού Μετασχηματισμού και Καινοτομίας, όπως επίσης και την μεγάλη μεταρρύθμιση στην απονομή της Δικαιοσύνης.<br/> <br/>Όσον αφορά την Τοπική Αυτοδιοίκηση, είπε ότι στόχος του Προέδρου Αναστασιάδη, βάσει του προγράμματός του αλλά και λόγω της σύγκλισης με τις πολιτικές δυνάμεις, είναι να δούμε την αναβάθμιση της ΤΑ, την ενίσχυση των μονάδων τοπικής αυτοδιαχείρισης και βεβαίως την δυνατότητα τους – μέσα από την αναδιοργάνωση που προτείνεται με την μεταρρύθμιση – να παρέχουν περισσότερες και καλύτερες υπηρεσίες στους δημότες. <br/> <br/>Ερωτηθείς, τέλος, για την χρονική στιγμή ενός ανασχηματισμού, ο Κυβερνητικός Εκπρόσωπος απάντησε ότι «όταν έρθει η ώρα, και στο χρόνο που θα κρίνει ο Πρόεδρος, θα πάρει τις αποφάσεις του και θα τις ανακοινώσει».</p>
    </article>
  </body>
</html>