<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/stranni-smeni-na-emeri-provaliha-arsenal-v-london-1391144.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T19:11:00+00:00"/>
    <meta property="og:title" content="Странни смени на Емери провалиха Арсенал в Лондон"/>
    <meta property="og:description" content="Арсенал изигра едно от най-добрите си полувремена през този сезон срещу Уулвърхямптън и водеше с 1:0 до почивката, но последваха смени на двамата най-добри играчи на артилеристите през втората част, а вълците се добраха до изравнителен гол и взеха точка при визитата си на Емиратс Натискът на домакините беше свиреп в началото на мача и логичното се случи в 21'"/>
  </head>
  <body>
    <article>
      <h1>Странни смени на Емери провалиха Арсенал в Лондон</h1>
      <address><time datetime="2019-11-02T19:11:00+00:00">02 Nov 2019, 19:11</time> by <a rel="author">Sportlive.bg</a></address>
      <p><a href="https://www.sportlive.bg/tags/3848"><b>Арсенал </b></a>изигра едно от най-добрите си полувремена през този сезон срещу Уулвърхямптън и водеше с 1:0 до почивката, но последваха смени на двамата най-добри играчи на "артилеристите" през втората част, а "вълците" се добраха до изравнителен гол и взеха точка при визитата си на "Емиратс".</p>
      <p>Натискът на домакините беше свиреп в началото на мача и логичното се случи в 21'. Гендузи се озова на десния фланг и успя да центрира към наказателното поле, където Лаказет овладя с гръб към вратата и видя Обамеянг до него. Френският ас му подаде и габонецът се разписа за 1:0.</p>
      <p>До края на полувремето пред Лаказет се откри добра възможност да отбележи, но Руй Патрисио направи страхотно спасяване. Отново той в 54' можеше да се разпише след страхотно подаване на Йозил, но прати топката над вратата.</p>
      <p>Последва обаче неразбираемо решение на Емери. Той смени първо Лаказет, пускайки Мартинели, а веднага след това и Торейра напусна терена за сметка на Сака. С това се разби химията в средата на терена и в нападението на тима, а "вълците" заиграха по-вдъхновено и постепенно създаваха все по-добри атаки.</p>
      <p>В 76' този натиск даде резултат. Моутиньо се озова отдясно на нападението, където получи неудобна топка, която въпреки това съумя да центрира пред малия пеналт. Там Хименес се пребори с двама, засече с глава и вкара за 1:1.</p>
      <p>До края на мача Арсенал така и не успя да реагира на шока и не създаде нито едно положение, с което да спечели - 1:1 и поредно разочарование за лондончани. "Топчиите" остават без победа в 3 поредни мача от <a href="https://www.sportlive.bg/worldfootball/england"><b>Висшата лига</b></a>, като имат събрани едва 5 пункта в последните 5 кръга. Това прати Арсенал на 5-а позиция с актив от 17 точки.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Eto-tova-e-shampionski-obrat!-Livyrpul-vyzkrysna-v-94'-za-triumf-sreshtu-Vila-1391133.html"/>
        <a href="https://www.sportlive.bg/timeout/timeoutother/Igrachite-na-Arsenal-se-podigravat-na-Emeri-zaradi-anglijskiq-mu-1391052.html"/>
        <a href="https://www.sportlive.bg/worldfootball/england/Berbatov-Bolezneno-e-da-gledam-sluchiloto-se-s-Dzhaka-1390811.html"/>
        <a href="https://www.sportlive.bg/worldfootball/england/Klop-opredeli-igrach-na-Arsenal-za-talant-na-veka-1390781.html"/>
      </related>
    </article>
  </body>
</html>