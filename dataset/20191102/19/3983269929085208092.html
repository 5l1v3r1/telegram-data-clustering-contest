<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/bretxa-salarial-les-dones-europees-treballaran-gratis-a-partir-de-dema/noticia/2960324/"/>
    <meta property="og:site_name" content="CCMA"/>
    <meta property="article:published_time" content="2019-11-02T19:58:00+00:00"/>
    <meta property="og:title" content="Bretxa salarial: les dones treballen gratis des d'avui en comparació amb els homes"/>
    <meta property="og:description" content="L'estudi revela que les dones europees guanyen al mes un 20% menys que els homes, una xifra que a l'estat espanyol se situa en el 17%"/>
  </head>
  <body>
    <article>
      <h1>Bretxa salarial: les dones treballen gratis des d'avui en comparació amb els homes</h1>
      <h2>L'estudi revela que les dones europees guanyen al mes un 20% menys que els homes, una xifra que a l'estat espanyol se situa en el 17%</h2>
      <address><time datetime="2019-11-02T19:58:00+00:00">02 Nov 2019, 19:58</time> by <a rel="author">Redacció</a></address>
      <p>A partir d'aquest diumenge 3 de novembre, les dones europees<b> ja no cobraran per les seves tasques professionals</b> si es compara amb els sous que reben els homes.</p>
      <figure>
        <iframe data-src="https://twitter.com/laprofedefol/status/1190644508725334018?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A més, <b>només ocupen el 25% de càrrecs en consells d'administració de grans empreses, </b>segons l'últim estudi publicat el mes d'octubre per l'Institut Europeu per la Igualtat de Gènere.</p>
      <p>L'estudi revela que les dones europees guanyen al mes un <b>20% menys que els homes,</b> una xifra que a l'estat espanyol se situa<b> en el 17%.</b></p>
      <p>
        <b>Poca presència de la dona en càrrecs directius</b>
      </p>
      <p>Espanya ha tret "la pitjor nota" pel que fa a igualtat en l'apartat de poder, que reflecteix que els càrrecs directius i de supervisió estan ocupats per homes.</p>
      <p>Tot i que la presència de la dona en el poder polític és una de les més elevades, <b>només un 21% ocupa llocs dins dels consells d'administració de les grans empreses a l'Estat</b>. La mitjana europea <b>és del 25% </b>i només França arriba a la xifra<b> del 40%.</b></p>
      <p>Pel que fa a les <b>tasques domèstiques no remunerades</b>, l'estudi reflecteix que segueixen recaient principalment sobre les dones, ja que el 40% inverteix almenys una hora al dia en aquestes activitats respecte al 28% dels homes espanyols.</p>
      <p>
        <b>Menor presència al mercat laboral</b>
      </p>
      <p>Aquestes dades es tradueixen en una menor presència de les dones en el mercat laboral. En concret, al voltant del <b>24% de les dones treballen a temps parcial, </b>en comparació amb el 7% dels homes.</p>
      <p>De mitjana, les dones treballen 35 hores a la setmana i els homes en treballen 40. A més, les dones cotitzen fins a cinc anys menys que els homes, 32,8% enfront del 37,2%.</p>
      <p>
        <b>#DondeEstánEllas</b>
      </p>
      <p>Amb l'objectiu de visibilitzar el talent femení i incentivar la presència de la dona en l'espai públic, l'Oficina del Parlament Europeu a Espanya va crear el març del 2018 el manifest #DóndeEstánEllas</p>
      <p>Des d'aquell moment, <b>més de 70 organitzacions s'han sumat a la iniciativa,</b> entre aquestes, el Ministeri d'Afers Exteriors, la Comunitat de Madrid, la CEOE, el Parlament de Dones de la Ciutat de Mèxic i mitjans de comunicació.</p>
    </article>
  </body>
</html>