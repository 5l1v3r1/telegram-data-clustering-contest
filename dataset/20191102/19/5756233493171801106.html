<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619508/%D8%AD%D9%86%D8%A7%DA%86%DB%8C-%D8%B1%D8%A7%D9%87-%D8%B9%D9%84%D8%A7%D8%AC-%D9%85%D8%B4%DA%A9%D9%84%D8%A7%D8%AA-%DA%A9%D9%84%D8%A7%D9%86%D8%B4%D9%87%D8%B1%D9%87%D8%A7%DB%8C-%D8%AC%D9%87%D8%A7%D9%86-%DB%8C%DA%A9%D8%B3%D8%A7%D9%86-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T19:45:00+00:00"/>
    <meta property="og:title" content="حناچی: راه علاج مشکلات کلانشهرهای جهان یکسان است"/>
    <meta property="og:description" content="شهردار تهران معتقد است که مشکلات کلانشهرهای جهان مشترک است و از این رو راه علاج آنها هم یکسان خواهد بود."/>
  </head>
  <body>
    <article>
      <h1>حناچی: راه علاج مشکلات کلانشهرهای جهان یکسان است</h1>
      <address>
        <time datetime="2019-11-02T19:45:00+00:00">02 Nov 2019, 19:45</time>
      </address>
      <p>
        <i>شهردار تهران معتقد است که مشکلات کلانشهرهای جهان مشترک است و از این رو راه علاج آنها هم یکسان خواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پیروز حناچی عصر یکشنبه در آئین اختتامیه چهارمین دوره جایزه جهانی خشت طلایی تهران در برج میلاد آلودگی هوا، ترافیک، تغییرات آب و هوایی و گرمایش زمین را از جمله این مشکلات مشترک ذکر کرد.</p>
      <p>حناچی با بیان اینکه فقر، حاشیه نشینی، آب و فاضلاب و کاهش استفاده از سوخت های فسیلی تجربه ای مشترک بین شهرها است گفت: برگزاری این جایزه جهانی تلاشی است برای به اشتراک گذاشتن تجربیات شهرها و ارج نهادن به تلاش های مدیریت شهری مختلف برای ارتقای زندگی شهری.</p>
      <p>شهردار تهران خاطرنشان کرد: در دوره های اول تعداد پروژه های ارسالی به این جایزه جهانی معدودتر بود اما در جایزه امسال ۵۰۰ پروژه ارسال شد که ۱۴۰ کاندیدا از داخل کشور و بقیه از خارج بود.</p>
      <p>رییس سازمان شهرداری ها و دهیاری های کشور نیز در این نشست با بیان این که در یک دوره‌ای معماری کشورمان زبانزد بود اظهار کرد: اما حالا کمتر فکر می‌کنیم و کمتر همه جوانب موضوعات را می‌بینیم چرا که یک زمانی بحث شهر اخلاق، شهر تاب آور، شهر زیست پذیر و غیره مطرح بود اما همه این مسائل و توجه به آنها نسخه‌ شفابخشی برای شهرها نبوده و نیستند.</p>
      <p>مهدی جمالی نژاد با بیان این که جای سوال است که چرا با وجود این همه پروژه‌، پل و غیره هنوز هم حال شهرهایمان خوب نیست اظهار کرد: یادمان رفته است که شهر موجود زنده است و هم روح و هم کالبد دارد و اگر همه جوانب آن را در نظر نگیریم نمی‌توانیم مشکلات را حل کنیم.</p>
      <p>رئیس سازمان شهرداری‌ها با بیان این که شهرهای اسلامی مصادیق کاملی از شهرهای ایده آل هستند گفت: در شهرهای اسلامی همه صفات انسانی و الهی در نظر گرفته شده است و معتقدم باید به جای مدیران شهری، به دنبال حکیمان شهری باشیم تا آنها بتواند با در نظر گرفتن همه جوانب وابعاد وجودی شهرها مشکلات را حل کنند.</p>
      <p>شعار امسال جایزه جهانی خشت طلایی تهران ایجاد شهرهای هوشمند، تاب‌آور زیست‌پذیر برای همه است.</p>
      <p>روز جهانی شهرها در سال ۲۰۱۳ بر اساس پیشنهاد کمیته اقتصادی و سرمایه‌گذاری سازمان ملل به منظور همکاری بیشتر شهرهای مختلف جهان برای تقویت زیرساختهای شهری حکمرانی محلی و مدیریت شهری و سایر زمینه‌های حیاتی برای مقابله با عواقب تغییرات شهرنشینی در جوامع مختلف انتخاب شده است.</p>
    </article>
  </body>
</html>