<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slavia-porazila-v-lize-banik-4-0-a-oplatila-mu-porazku-z-poharu/1816423?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T19:03:00+00:00"/>
    <meta property="og:title" content="Slavia porazila v lize Baník 4:0 a oplatila mu porážku z poháru"/>
    <meta property="og:description" content="Praha - Fotbalisté Slavie zvítězili v 15. ligovém kole nad Ostravou 4:0 a oplatili Baníku středeční prohru 0:2 a vyřazení z domácího poháru. Úvodní dva góly Pražanů vstřelil Tomáš Souček, který poté neproměnil penaltu. V přesilovce po vyloučení hostujícího Milana Jiráska z 61. minuty přidali další branky Stanislav Tecl a Petr Ševčík. Stejným výsledkem zdolala Slavia Slezany i v posledním domácím duelu v březnu."/>
  </head>
  <body>
    <article>
      <h1>Slavia porazila v lize Baník 4:0 a oplatila mu porážku z poháru</h1>
      <address><time datetime="2019-11-02T19:03:00+00:00">02 Nov 2019, 19:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Slavie zvítězili v 15. ligovém kole nad Ostravou 4:0 a oplatili Baníku středeční prohru 0:2 a vyřazení z domácího poháru. Úvodní dva góly Pražanů vstřelil Tomáš Souček, který poté neproměnil penaltu. V přesilovce po vyloučení hostujícího Milana Jiráska z 61. minuty přidali další branky Stanislav Tecl a Petr Ševčík. Stejným výsledkem zdolala Slavia Slezany i v posledním domácím duelu v březnu.</p>
      <slideshow>
        <figure>
          <img src="https://i3.cn.cz/6/1572796455_P201911030465601.jpg"/>
        </figure>
        <figure>
          <img src="https://i3.cn.cz/6/1572796248_P201911030461601.jpg"/>
        </figure>
        <figure>
          <img src="https://i3.cn.cz/6/1572795453_P201911030450201.jpg"/>
        </figure>
        <figure>
          <img src="https://i3.cn.cz/6/1572794109_P201911030426701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Vršovický obhájce titulu protáhl ligovou neporazitelnost na 21 zápasů a vede neúplnou tabulku o 12 bodů před Plzní, která hraje v pondělí. Slávisté se zároveň vítězně naladili na úterní duel Ligy mistrů v Barceloně. Ostrava venku v lize prohrála popáté za sebou a je šestá.</p>
      <p>Za Slavii poprvé nastoupil Takács, který vytvořil novou stoperskou dvojici s Frydrychem. Kúdela zůstal jen na lavičce a Hovorka je od minulého kola dlouhodobě zraněný. Baník udělal jedinou změnu oproti středečnímu pohárovému duelu, když v brance Laštůvku nahradil Budinský.</p>
      <p>Červenobílí, kteří si před utkáním připomněli 127. výročí od založení klubu, se proti pětičlenné hostující obraně dlouho nemohli prosadit a na vyložené šance čekali až do závěru poločasu.</p>
      <p>Ve 43. minutě hosté neodvrátili míč, Ševčík poslal přízemní centr za malé vápno a Souček z první překonal Budinského. Poté udělal ostravský gólman chybu při rozehrávce, ale Ševčík ji nevyužil.</p>
      <p>Po pauze slávisté výrazně přidali a vytvořili si tlak. Olayinkův gól ještě kvůli ofsajdu neplatil, ale v 52. minutě už domácí zvýšili. Po Olayinkově tečované centru doklepl míč do sítě hlavou Souček a ve druhém domácím ligovém duelu po sobě dal dva góly. Reprezentační záložník potvrdil, že se mu proti Baníku daří, svůj jediný hattrick v nejvyšší soutěži dal právě proti Ostravě.</p>
      <p>Na tři branky proti Slezanům útočil i dnes poté, co po Jiráskově zákroku na Tecla nařídil sudí Klíma penaltu a hostujícího záložníka navíc vyloučil. Souček však z penalty trefil jen Budinského a hattrick si nepřipsal.</p>
      <p>Nepovedlo se mu to ani v 68. minutě, kdy Budinský jeho technickou střelu vytáhl. Z dorážky se však už prosadil Tecl a zvýšil na 3:0. Snížit mohl z brejku Reiter, ale jeho ránu zblokovala obranu. Jinak Slezané v oslabení už nestíhali a v 77. minutě inkasovali počtvrté, když nadvakrát dostal míč do sítě Ševčík.</p>
      <h3>Hlasy po utkání:</h3>
      <p><b>Jindřich Trpišovský (trenér Slavie):</b> <i>"Musím pochválit Baník, že v tom dvojzápase nám to hrozně znepříjemnil. Ukázal, že je každý rok silnější a silnější. Hlavně v prvním poločase byl všude čas, my jsme neměli moc místa na hřišti. Byl to spíš takový boj. Až po gólu, který jsme dali na 1:0, jsme se dostali k naší vlastní hře. Druhý poločas byl od nás takový tajfun, dostali jsme se do provozní teploty. V druhém poločase jsme hráli nejlíp v tom dvojzápase. Vyhráli jsme 4:0, nedostali jsme gól a kromě úniku Reitera jsme je ani do šancí nepustili. Dali jsme čtyři góly, spoustu jsme toho ještě zahodili včetně penalty. Výsledek je jednoznačný, ale vedla k němu hodně těžká cesta. Potřebovali jsme potvrdit body z Plzně a trošku odčinit výkon z poháru ze středy. To se povedlo, výkon byl podstatně lepší. To zklamání z toho, že jsme z poháru venku, ale ve mně bude dlouho."</i></p>
      <p><b>Bohumil Páník (trenér Ostravy):</b> <i>"Jeli jsme sem s tím, že zkusíme stejnou taktiku jako doma. Vycházelo nám to v první půli, která byla z naší strany takticky dobrá. Dokázali jsme eliminovat domácí. Škoda té otevřené situace, kdy to Souček dohrál do gólu. Po druhé brance Součka už bylo utkání jasné a dovršilo to vyloučení Jiráska. Pak byla otázka, kolik toho přežijeme. Slavia umí hrát v poli deset na deset a tím spíš, když hraje deset na devět. Za domácí nastoupila oproti poháru spousta nových hráčů, hlavně Souček, který je výjimečný hráč. Umí nejen hrát v prostoru defenzivní šestky, ale umí hlavně střílet branky. Souček byl klíč ke všemu. Slavia má široký kádr a toho využila. Postupně dominovala víc a víc."</i></p>
      <h3>Slavia Praha - Baník Ostrava 4:0 (1:0)</h3>
      <p>Branky: 43. a 52. Souček, 68. Tecl, 77. Ševčík. Rozhodčí: Klíma - Šimáček, Ratajová - Ardeleanu (video). ŽK: Bořil, Coufal, Stanciu, Takács - Jirásek, Fillo, Diop, Fleišman. ČK: 61. Jirásek. Diváci: 18.297.</p>
      <p><b>Slavia:</b> Kolář - Coufal, Frydrych, Takács, Bořil - Souček (78. Hilál) - Ševčík, Stanciu (69. Traoré), Hušbauer, Olayinka (73. Van Buren) - Tecl. Trenér: Trpišovský.</p>
      <p><b>Ostrava:</b> Budinský - Fillo, Pokorný, Procházka, Stronati, Fleišman - Reiter (76. Holzer), Jirásek, Hrubý (46. Smola), Kuzmanovič (60. Granečný) - Diop. Trenér: Páník.</p>
    </article>
  </body>
</html>