<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1a6e6344d1708898/studiul-care-a-dezvaluit-locul-de-nastere-al-omului-modern-criticat-de-anumiti-oameni-de-stiinta.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-02T19:45:01+00:00"/>
    <meta property="og:title" content="Studiul care a dezvăluit locul de naştere al omului modern, criticat de anumiţi oameni de ştiinţă"/>
    <meta property="og:description" content="Un nou studiu care afirmă că primii strămoşi ai omului modern provin dintr-o regiune specifică din sudul Africii, nu din Africa de Est aşa cum s-a crezut până acum, a generat marţi o serie de critici aspre în rândul unor oameni de ştiinţă, informează DPA, citat de Agerpres.ro."/>
  </head>
  <body>
    <article>
      <h1>Studiul care a dezvăluit locul de naştere al omului modern, criticat de anumiţi oameni de ştiinţă</h1>
      <address><time datetime="2019-11-02T19:45:01+00:00">02 Nov 2019, 19:45</time> by <a rel="author">Jurnal.md</a></address>
      <p>
        <b>Un nou studiu care afirmă că primii strămoşi ai omului modern provin dintr-o regiune specifică din sudul Africii, nu din Africa de Est aşa cum s-a crezut până acum, a generat marţi o serie de critici aspre în rândul unor oameni de ştiinţă, informează DPA, citat de Agerpres.ro.</b>
      </p>
      <p>"Am fost şocată de acest studiu şi cred că este destul de iresponsabil", a declarat Rebecca Ackermann, profesoară la Institutul de Cercetări asupra Evoluţiei Umane (HERI) din oraşul sud-african Cape Town.</p>
      <p>Ea a dezvăluit că directorii de la HERI consideră că afirmaţiile categorice făcute în acel studiu, ce vizau "evoluţia incredibil de complexă a speciei noastre", nu pot fi formulate într-o astfel de manieră, deoarece s-au bazat pe o cercetare care a studiat doar o parte foarte mică din această evoluţie.</p>
      <p>Studiul controversat, realizat de Vanessa Hayes, profesoară la Garvan Institute of Medical Research din Sydney, şi publicat luni în revista Nature, a utilizat ADN mitocondrial - informaţii genetice transmise pe linie maternă - pentru a ajunge la acele concluzii.</p>
      <p>Autorii cercetării au precizat într-o declaraţie că au utilizat eşantioane de sânge prelevate de la persoane din Namibia şi Africa de Sud şi că au combinat acele analize ADN cu date culturale şi geografice pentru a demonstra că "linia genetică maternă a primului homo sapiens a apărut într-un ţinut aflat la sud de bazinul fluviului Zambezi". Acea zonă include nordul statului Botswana şi părţi din Namibia şi Zimbabwe.</p>
      <p>Cu toate acestea, Rebecca Ackermann a adăugat: "Studiul este prea nesofisticat şi simplist şi nu a existat nici măcar un singur antropolog sau arheolog în echipa care a realizat cercetarea". Ea a mai spus că diversitatea contribuie la rezultate ştiinţifice mai bune.</p>
      <p>Şi alţi oameni de ştiinţă s-au alăturat criticilor sale.</p>
      <p>Chris Stringer, profesor şi cercetător la Muzeul de Istorie Naturală din Londra, a publicat următorul mesaj pe Twitter: "La fel ca multe alte studii care s-au concentrat doar pe o mică porţiune a genomului, pe o regiune a lui, pe o unealtă din piatră sau pe o fosilă de importanţă 'critică', acest studiu nu poate să capteze întreaga complexitate a mozaicului originilor noastre când sunt luate în considerare alte date".</p>
    </article>
  </body>
</html>