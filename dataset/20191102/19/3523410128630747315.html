<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637588/%D8%A7%D8%B2-%D8%A7%DB%8C%D9%86-%D9%85%D8%B1%D8%AD%D9%84%D9%87-%D8%AF%D8%B4%D9%88%D8%A7%D8%B1-%D8%B9%D8%A8%D9%88%D8%B1-%D9%85%DB%8C%E2%80%8C%DA%A9%D9%86%DB%8C%D9%85-%D8%AA%D8%A7-%DB%8C%D8%A7%D8%AF-%D8%A8%DA%AF%DB%8C%D8%B1%DB%8C%D8%AF-%D8%A8%D8%A7-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%85%D8%AD%D8%AA%D8%B1%D9%85%D8%A7%D9%86%D9%87-%D8%B3%D8%AE%D9%86-%D8%A8%DA%AF%D9%88%DB%8C%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T19:12:00+00:00"/>
    <meta property="og:title" content="از این مرحله دشوار عبور می‌کنیم تا یاد بگیرید با ملت ایران محترمانه سخن بگویید"/>
    <meta property="og:description" content="سخنگوی وزارت خارجه در پاسخ به همتای آمریکایی تصریح کرد: از این مرحله دشوار عبور می‌کنیم تا یاد بگیرید که با ملت ایران با احترام سخن بگویید."/>
  </head>
  <body>
    <article>
      <h1>
        <a href="https://www.bultannews.com/fa/news/637588/%D8%A7%D8%B2-%D8%A7%DB%8C%D9%86-%D9%85%D8%B1%D8%AD%D9%84%D9%87-%D8%AF%D8%B4%D9%88%D8%A7%D8%B1-%D8%B9%D8%A8%D9%88%D8%B1-%D9%85%DB%8C%E2%80%8C%DA%A9%D9%86%DB%8C%D9%85-%D8%AA%D8%A7-%DB%8C%D8%A7%D8%AF-%D8%A8%DA%AF%DB%8C%D8%B1%DB%8C%D8%AF-%D8%A8%D8%A7-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%85%D8%AD%D8%AA%D8%B1%D9%85%D8%A7%D9%86%D9%87-%D8%B3%D8%AE%D9%86-%D8%A8%DA%AF%D9%88%DB%8C%DB%8C%D8%AF">از این مرحله دشوار عبور می‌کنیم تا یاد بگیرید با ملت ایران محترمانه سخن بگویید</a>
      </h1>
      <h2>سخنگوی وزارت خارجه در پاسخ به همتای آمریکایی تصریح کرد: از این مرحله دشوار عبور می‌کنیم تا یاد بگیرید که با ملت ایران با احترام سخن بگویید.</h2>
      <address><time datetime="2019-11-02T19:12:00+00:00">02 Nov 2019, 19:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>سید عباس موسوی</b> سخنگوی وزارت امور خارجه جمهوری اسلامی ایران در پاسخ به توئیت «<b>مورگان اورتاگوس</b>» همتای آمریکایی خود در صفحه توئیترش نوشت:«فشار حداکثری شما با تاب آوری حداکثری، تدبیر و امید ما خنثی می‌شود. ما از این مرحله دشوار هم با افتخار مانند چهار دهه گذشته عبور خواهیم کرد تا زمانی که یاد بگیرید با <b>ملت ایران</b> با احترام سخن بگویید و به تعهدات خود بازگردید.»</p>
      <p> </p>
      <p>«مورگان اورتاگوس» سخنگوی وزارت امور خارجه آمریکا روز جمعه در پیامی در توئیتر به تشدید فشارها علیه ایران اشاره کرد.</p>
      <p> </p>
      <p>وی در این پیام توئیتری نوشته بود: «آمریکا با هدف قرار دادن بخش عمرانی ایران به دنبال افزایش فشارها علیه رژیم ایران است. بخش عمرانی ایران تحت کنترل سپاه پاسداران انقلاب اسلامی بوده که سازمانی تروریستی است.هر کسی که اقدام به فروش،‌تامین یا انتقال مواد برای بخش عمرانی ایران بپردازد، با تحریم‌های قانونی مواجه خواهد شد.»</p>
      <p> </p>
      <figure>
        <img src="https://www.bultannews.com/files/fa/news/1398/8/11/1190653_864.jpg"/>
      </figure>
      <p> </p>
      <p>دولت «دونالد ترامپ»، رئیس‌جمهور آمریکا همزمان با تمدید معافیت‌های مربوط به همکاری‌های صلح‌آمیز هسته‌ای با ایران، بخش عمرانی ایران را تحریم کرد. </p>
      <p> </p>
      <p>وزارت خارجه آمریکا اعلام کرده پامپئو، همزمان دو تصمیم برای اعمال تحریم‌های جدید علیه ایران گرفته است: نخست، معرفی بخش ساخت و ساز ایران به عنوان بخشی که به صورت مستقیم یا غرمستقیم تحت کنترل سپاه پاسداران انقلاب اسلامی ایران است و دوم، معرفی چهار «ماده راهبردی» به عنوان موادی که در برنامه‌های هسته‌ای، نظامی یا موشکی ایران به کار گرفته می‌شود.    </p>
      <p> </p>
      <p>در بیانیه وزارت خارجه آمریکا آمده است: «با این تصمیم‌ها، ایالات متحده از اختیارات اضافی برای جلوگیری از دستیابی ایران به مواد راهبردی برای سپاه پاسداران، بخش ساخت و ساز و برنامه‌های اشاعه‌ای خود برخوردار خواهد بود.» </p>
      <p> </p>
      <p>گفتنی است این اقدام آمریکا هم واکنش محمدجواد ظریف و هم سید عباس موسوی را به همراه داشت.</p>
      <p> </p>
      <p>«محمد جواد ظریف» وزیر امور خارجه ایران در پیامی در توئیتر به تحریم‌های جدید آمریکا علیه بخش عمرانی ایران واکنش نشان داد و نوشت: «هدف قرار گرفتن کارگران بخش عمرانی ایران توسط تروریسم اقتصادی تنها نشان دهنده حداکثر شکست (سیاست) "فشار حداکثری" است.»</p>
      <p> </p>
      <p>ظریف در ادامه این پیام توئیتری نوشت: «آمریکا می‌تواند هر مرد و زن و بچه‌ای را تحریم کند، اما هرگز نمی‌تواند ایرانی‌ها را تسلیم زورگویی خود کند. آمریکا به جای آنکه (چاهی را که در آن قرار دارد) عمیق تر حفر کند، باید سیاست‌های شکست خورده را کنار گذاشته و به برجام بازگردد.»</p>
      <p> </p>
      <p>سخنگوی وزارت خارجه ایران نیز در واکنش به تحریم بخش عمرانی ایران از سوی آمریکا، به واشنگتن توصیه کرد به جای تحریم‌های تکراری، دست از توهم خودساخته برداشته و به اجرای تعهدات برجامی بازگردد.</p>
      <p> </p>
      <p>انتهای پیام/</p>
    </article>
  </body>
</html>