<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/renzi_manovra_tasse-6469023/news/2019-11-02/"/>
    <meta property="og:site_name" content="Agi"/>
    <meta property="article:published_time" content="2019-11-02T19:57:00+00:00"/>
    <meta property="og:title" content="Renzi insiste: &quot;Chi vuole alzare le tasse fa un regalo a Salvini&quot;."/>
    <meta property="og:description" content="Il leader di Italia viva replica a chi lo accusa di mettere il governo a rischio"/>
  </head>
  <body>
    <article>
      <h1>Renzi insiste: "Chi vuole alzare le tasse fa un regalo a Salvini".</h1>
      <h2>Il leader di Italia viva replica a chi lo accusa di mettere il governo a rischio</h2>
      <address><time datetime="2019-11-02T19:57:00+00:00">02 Nov 2019, 19:57</time> by <a rel="author">AGI - Agenzia Giornalistica Italia</a></address>
      <p>"Letti i commenti ribadisco: chi vuole abbassare le tasse non è contro il Governo, ma fa un favore al Governo. Chi le vuole alzare come nel caso delle auto aziendali, fa invece un regalo a Salvini ed un danno agli italiani". Lo scrive su Twitter, il leader di Italia viva, Matteo Renzi, in risposta a chi nella maggioranza lo <a href="https://www.agi.it/politica/governo_conte_renzi-6468380/news/2019-11-02/">accusa</a> di mettere a repentaglio la stabilità del governo. </p>
      <p>E su Facebook insiste: "Abbiamo fatto un Governo di emergenza che può aiutare il Paese su molte cose a cominciare dalla riduzione degli interessi sul debito. E parliamo di decine di miliardi, non di spiccioli. Nel merito della legge di bilancio siamo felici dei risultati ottenuti fino ad oggi. Ma non basta".</p>
      <related>
        <a href="https://www.agi.it/politica/governo_conte_renzi-6468380/news/2019-11-02/"/>
      </related>
      <p>"Noi continueremo a batterci in Parlamento - prosegue Renzi - per migliorare ancora i provvedimenti su auto aziendali e microbalzelli che feriscono la competitività delle imprese. Le nostre proposte non sono slogan, ma hanno coperture: e se in Parlamento ci saranno i numeri diventeranno legge. Tutto qui. Chi elimina autogol come quello sulle auto aziendali non sta attaccando il Governo: sta facendo un favore al Governo. Invece mantenere quelle microtasse dannose non significa fare un regalo al Governo, ma significa fare un regalo a Salvini". </p>
      <p>"Non mi sono limitato a dire che vogliamo cancellare le tasse sulle auto aziendali: ho spiegato anche come farlo. Perché i populisti parlano con gli slogan, i politici fanno proposte concrete. I politici fanno interviste lanciando idee e proposte, i populisti le commentano avendo letto solo i titoli", chiosa Renzi.</p>
    </article>
  </body>
</html>