<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/vaucherite-za-hrana-za-poredna-godina-zamrazjavat-razmera-na-kvotata-im.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T19:16:00+00:00"/>
    <meta property="og:title" content="Ваучерите за храна: За поредна година замразяват размера на квотата им"/>
    <meta property="og:description" content="За догодина тя остава 320 милиона лева"/>
  </head>
  <body>
    <article>
      <h1>Ваучерите за храна: За поредна година замразяват размера на квотата им</h1>
      <h2>За догодина тя остава 320 милиона лева</h2>
      <address><time datetime="2019-11-02T19:16:00+00:00">02 Nov 2019, 19:16</time> by <a rel="author" href="https://btvnovinite.bg/author/?author=2001866" target="_blank">Мария Ванкова</a></address>
      <figure>
        <video src="https://vid.btv.bg/btvnews/2019/11/02/vaucherihrana_1572716573-1.mp4"/>
      </figure>
      <p>За поредна година - замразяват размера на квотата за ваучерите за храна на работниците. Това става ясно от държавния проектобюджет за 2020 г. <br/><br/>За догодина квотата остава 320 милиона лева - толкова, колкото е била през тази и през 2018-а. Нещо, срещу което се обявиха и бизнес, и синдикати.</p>
      <figure>
        <img src="https://img.bg.sof.cmestatic.com/media/images/640x/Nov2019/2112012432.jpg"/>
        <figcaption>Снимка: bTV</figcaption>
      </figure>
      <p>Максималната стойност на месечния ваучер за храна на един работник остава 60 лева. Сумата не се облага с данъци и осигуровки.<br/><br/>По данни на Синдикат "Подкрепа", около 8 хиляди работодатели дават такива ваучери на около 400 хиляди работници.</p>
      <p>Като работник в строителен хипермаркет Йордан получава месечно 60 лева под формата на ваучери за храна. Казва, че сумата помага на семейството му, особено след като се е увеличило с още един член.</p>
      <figure>
        <img src="https://img.bg.sof.cmestatic.com/media/images/640x/Nov2019/2112012436.jpg"/>
        <figcaption>Снимка: bTV</figcaption>
      </figure>
      <p>"Имаме детенце, едногодишно, доста добре ни помагат и се надяваме да получаваме повече вбъдеще, няма да са излишни никога", споделя Йордан Енчев, работник.<br/><br/>Стойността на ваучерите не се облага с данъци и осигуровки. Така, от една страна, се стимулират работниците, а от друга -  се оптимизират разходите на работодателите.</p>
      <p>Според финансовия директор на компанията, в която работи Йордан, даването им е съпроводено с проблем, заради квотата - за да е спокоен, че ще има ваучери до края на годината, се налага да ги предплаща още в средата.</p>
      <p>"Съответно ние трябва да осигурим ресурс, да предплатим тези ваучери за храна и да блокираме едни средства, които не са малко, до края на годината", обясни Димитър Янакиев, финансов директор на компанията.<br/><br/>От "Подкрепа" настояват квотата да се увеличи с поне 30  милиона лева през следващата година, което ще позволи да се обхванат около половин милиона работници с ваучери. В проекта за бюджет обаче финансовият министър запазва размера.<br/><br/>"Мисля, че достатъчно добре осъзнава, че не може тази система да се пренебрегне. Но е твърде пестелив към нея, защото вероятно трябва да бъде пестелив към всичко", заяви Александър Загоров, КТ "Подкрепа".</p>
      <figure>
        <img src="https://img.bg.sof.cmestatic.com/media/images/640x/Nov2019/2112012431.jpg"/>
        <figcaption>Снимка: bTV</figcaption>
      </figure>
      <p>От финансовото министерство твърдят, че не е постъпвало искане за увеличение на годишната квота. И че към момента има неусвоени индивидуални квоти за тази година.</p>
      <p>Дори имало оператори на ваучери, които са поискали удължаване на срока на книжата, заради невъзможност да  усвоят квотите си. От ведомството са категорчни, че пазарът на ваучери за храна е достигнал естествените си граници на насищане и не се налага ръст на годишната квота.</p>
    </article>
  </body>
</html>