<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/02/milojevica-iznenadio-proleter-drago-mu-je-zbog-jubileja/"/>
    <meta property="og:site_name" content="Sportska centrala"/>
    <meta property="article:published_time" content="2019-11-02T19:00:37+00:00"/>
    <meta property="og:title" content="Milojevića iznenadio Proleter, drago mu je zbog jubileja"/>
    <meta property="og:description" content="Vladan Milojević je proslavio jubilej u pobedi Crvene zvezde nad Proleterom, a posle meča nije krio da su ga Novosađani iznenadili. – Iznenađen sam igrom Proletera večeras. Na osnovu pripreme za utakmicu koju smo odradili nisam očekivao da će Proleter da bude ovoliko disciplinovan i dobro fizički pripremljen. Znajući da nemaju veliki fond igrača pokušali […]"/>
  </head>
  <body>
    <article>
      <h1>Milojevića iznenadio Proleter, drago mu je zbog jubileja</h1>
      <address><time datetime="2019-11-02T19:00:37+00:00">02 Nov 2019, 19:00</time> by <a rel="author">Darko</a></address>
      <p>Vladan Milojević je proslavio jubilej u pobedi Crvene zvezde nad Proleterom, a posle meča nije krio da su ga Novosađani iznenadili.</p>
      <p><b>– Iznenađen sam igrom Proletera večeras. Na osnovu pripreme za utakmicu koju smo odradili nisam očekivao da će Proleter da bude ovoliko disciplinovan i dobro fizički pripremljen. Znajući da nemaju veliki fond igrača pokušali smo da izvršimo pritisak od prvog minuta. Plan nam je bio da ih uvedemo u jak ritam, međutim dosta su dobro odgovorili na našu ideju sa početka utakmice. Pokušavali smo u prvom poluvremenu da dođemo do gola, međutim nedostajala je realizacija. Iznenađen sam stanjem terena, koji je u jako lošem stanju. Nismo mogli našim načinom igre, kroz pas igru da dođemo do vođstva. Postigli smo gol i znali smo da će situacija posle njega biti znatno drugačija. Drugim golom smo mirno priveli utakmicu kraju –</b> rekao je Milojević.</p>
      <p>On je govorio i o utakmici protiv Totenhema koja Crvenu zvezdu očekuje u sredu, 6. novembra.</p>
      <p>
        <b>– Jako teška utakmica. Proleter je ekipa koja jako dobro trči. Imaju disciplinovanog trenera. Mi se sada okrećemo izazovima u Ligi šampiona. Kada igrate na svaka tri dana, jako je teško izdržati i psihički i fizički. Pokušavamo rotiranjem da odmorimo neke igrače kako bi bili spremni za ono što nas čeka u sredu. Očekuje nas izuzetno teška utakmica, međutim kao i uvek idemo na pobedu.</b>
      </p>
      <p>Pobeda protiv Proletera bila je jubilarna 100. za Milojevića od kada je trener Crvene zvezde.</p>
      <p><b>– Izuzetno mi je drago što sam stigao do cifre od sto pobeda. Od samog početka fokusiran sam na svaku utakmicu i svaka pobeda je priča za sebe. Veoma je lepo znati da si postigao tako nešto u našem najvećem klubu. Isto tako nisu ovo samo moje pobede, fudbal je kolektivni sport. Ovo su pobede stručnog štaba i mojih igrača do kojih smo došli zajedno –</b> zaključio je Vladan Milojević.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/02/zvezda-rutinski-do-nove-pobede-garsiji-prija-karadjordje/"/>
        <a href="https://www.sportskacentrala.com/2019/11/02/live-proleter-crvena-zvezda-2/"/>
        <a href="https://www.sportskacentrala.com/2019/11/02/borjan-se-vratio-na-gol-zvezde/"/>
        <a href="https://www.sportskacentrala.com/2019/11/02/englezi-ponovo-potenciraju-rasizam-u-srbiji-poketino-razgovaracu-sa-igracima/"/>
        <a href="https://www.sportskacentrala.com/2019/11/01/milojevic-pokusavam-da-uspostavim-sistem-ne-vidim-zasto-je-totenhem-bitniji-od-proletera/"/>
        <a href="https://www.sportskacentrala.com/2019/10/31/totenhem-kaznio-navijace-zbog-pretprodaje-karata-pristalicama-zvezde/"/>
        <a href="https://www.sportskacentrala.com/2019/10/31/popovic-dobro-rapolozenje-presudno-pred-duel-sa-totenhemom/"/>
        <a href="https://www.sportskacentrala.com/2019/10/31/partizan-dobio-slucaj-mrkela-i-terzic-kaznjeni/"/>
        <a href="https://www.sportskacentrala.com/2019/10/30/zander-postigao-efektan-autogol-zvezda-osvojila-bodove/"/>
      </related>
    </article>
  </body>
</html>