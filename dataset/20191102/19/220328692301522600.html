<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/460-detsa-startirakha-v-turnira-zamorata-405682.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T19:47:00+00:00"/>
    <meta property="og:title" content="460 деца стартираха в турнира &quot;Замората&quot;"/>
    <meta property="og:description" content="Плувци от 4 държави мериха сили на басейна &quot;Спартак&quot; в София"/>
  </head>
  <body>
    <article>
      <h1>460 деца стартираха в турнира "Замората"</h1>
      <address><time datetime="2019-11-02T19:47:00+00:00">02 Nov 2019, 19:47</time> by <a rel="author">Пламен Вълков</a></address>
      <p>Заместник-министърът на младежта и спорта Стоян Андонов участва в официалното откриване на 21-ото издание на Международния турнир “Замората“, който се провежда днес и утре на столичния басейн “Спартак“. Надпреварата за деца и подрастващи в памет на неподражаемия треньор Стефан Попов е организирана от ПК “Левски" и е най-дълго провежданият плувен турнир у нас.</p>
      <p>Андонов изказа благодарности към организаторите, сред които е и многократният носител на Световната купа по плувен маратон Петър Стойчев, че за поредна година събират стотици млади плувци в оспорвано състезание. Той почерта и важността на плувните спортове за развитието на младото поколение.</p>
      <p>Тази година в надпреварата се включват над 460 състезатели от 4 държави - България, Гърция, Сърбия и Северна Македония. В басейна влизат представители на 32 клуба, а турнирът се организира по правилата на Международната федерация по плуване (ФИНА) с електронна измервателна система. Участниците са разпределени по възрастови групи - момичета и момчета, родени 2003/04, 2005/06, 2007/08, 2009 година и по-малки. Началото на турнира беше дадено от деца с двигателни и ментални затруднения от фондация “Воден път”</p>
      <p>         Сред официалните гости на откриването бяха още заместник-кметът на Столична община по направление “Култура, образование, спорт и превенция на зависимости” доц. д-р Тодор Чобанов, генералният секретар на Българската федерация по плувни спортове Димитър Бобев и синът на Стефан Попов-Замората - Бранимир Попов, който е бивш плувец.</p>
      <p> </p>
    </article>
  </body>
</html>