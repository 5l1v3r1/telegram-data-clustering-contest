<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trinec-porazil-litvinov-podvanacte-v-rade-bartosak-vychytal-nulu/1816435?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T19:36:00+00:00"/>
    <meta property="og:title" content="Třinec porazil Litvínov podvanácté v řadě, Bartošák vychytal nulu"/>
    <meta property="og:description" content="Třinec (Frýdecko-Místecko) - Třinečtí hokejisté zvítězili v předehrávce 17. kola extraligy 2:0 nad Litvínovem, který porazili podvanácté v řadě. Úřadující mistr ztratil s Vervou během úspěšné série jen bod. Výhru Ocelářů zařídil Petr Vrána, který si připsal gól a přihrávku. Patrik Bartošák vychytal druhé čisto konto v sezoně."/>
  </head>
  <body>
    <article>
      <h1>Třinec porazil Litvínov podvanácté v řadě, Bartošák vychytal nulu</h1>
      <address><time datetime="2019-11-02T19:36:00+00:00">02 Nov 2019, 19:36</time> by <a rel="author" href="http://www.ctk.cz/" target="_blank">ČTK</a></address>
      <p>Třinec (Frýdecko-Místecko) - Třinečtí hokejisté zvítězili v předehrávce 17. kola extraligy 2:0 nad Litvínovem, který porazili podvanácté v řadě. Úřadující mistr ztratil s Vervou během úspěšné série jen bod. Výhru Ocelářů zařídil Petr Vrána, který si připsal gól a přihrávku. Patrik Bartošák vychytal druhé čisto konto v sezoně.</p>
      <slideshow>
        <figure>
          <img src="https://i3.cn.cz/6/1572798450_P201911030494501.jpg"/>
        </figure>
        <figure>
          <img src="https://i3.cn.cz/6/1572797413_P201911030482301.jpg"/>
        </figure>
        <figure>
          <img src="https://i3.cn.cz/6/1572796943_P201911030474101.jpg"/>
        </figure>
        <figure>
          <img src="https://i3.cn.cz/6/1572796795_P201911030471401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Třinci scházel v sestavě obránce Roth, který je nominovaný na reprezentační turnaj Karjala Cup. Litvínov naopak poprvé nasadil kanadského beka Patricka Kudlu, který do tohoto týdne působil v prvoligovém Frýdku-Místku, partnerském klubu Ocelářů.</p>
      <p>Třinec začal zostra. Už ve druhé minutě pláchl obraně hostů Marcinko, ale ztroskotal na Honzíkovi. V dalším střídání si ale vynutil přesilovou hru, kterou už po třech sekundách využil Hrňa. Domácí útočník vypálil po vyhraném vhazování a puk zapadl od břevna do branky. Hosté byli střelecky pilnější, aktivní byli zejména Petružálek a Lukeš, který v největší šanci zblízka trefil jen Bartošáka.</p>
      <p>Také druhá třetina vyzněla pro Třinec. Hosté i se štěstím přečkali oslabení, ve kterém zahodili gólové šance Chmielewski a Kundrátek. Vránu dvakrát vychytal Honzík, který si poradil i s Marcinkovým pokusem v přečíslení dva na jednoho. A když už ho Hrehorčák ve 33. minutě překonal, gól neplatil, protože puk přešel čáru až ve chvíli, kdy už byla litvínovská branka posunutá. Z ukotvení ji vychýlil Honzík.</p>
      <p>V další gólové šanci se dostal za obranu Litvínova Martynek, jenže bekhendový blafák nedotáhl. Třinec se ale přece jen dočkal. Vyhovovalo mu více prostoru při hře čtyři na čtyři, uzamkl soupeře v pásmu a aktivitu korunoval Vrána přesnou trefou z mezikruží. Z hostujícího týmu byl ve druhé třetině nejnebezpečnější Jarůšek, v obou šancích, ze kterých mohl vyrovnat na 1:1, dobře zasáhl Bartošák.</p>
      <p>Třinec ve třetí třetině kontroloval vývoj utkání aktivní hrou. Nejenže nepouštěl Litvínov do šancí, ale sám si vytvořil dost možností, jak zvýšit. Velkou překážkou v cestě za třetím gólem mu byl ale Honzík. Hosté toho moc nevymysleli ani ve dvou přesilových hrách, ale v power play, ke které se odhodlali už v 58. minutě, byli párkrát blízko. Petružálkův pokus kopíroval brankovou čáru, ale vykroutil se ven. Na druhé straně Oceláři několikrát minuli prázdnou branku.</p>
      <h3>Hlasy trenérů po utkání: </h3>
      <p><b>Marek Zadina (Třinec):</b> <i>"Jsme rádi, že jsme po těžkém zápase se Spartou pokračovali v tempu, jaké bylo včera. Kluci odehráli dobré utkání, přesně takové, jaké jsme chtěli. Převážně jsme hráli v útočném pásmu, vypracovali jsme si hodně šancí a Litvínov podržel dobrým výkonem Honzík. Na střídačce máme tablet, podívali jsme se a viděli jsme, že brána byla posunuta, takže jsme věděli, že ho neuznají."</i></p>
      <p><b>Radim Skuhrovec (Litvínov):</b> <i>"Třinec byl jednoznačně lepší ve všech aspektech hry. Převyšoval nás v osobních soubojích, bruslení. Jen díky dobrému výkonu našeho brankáře nebylo to skóre jiné. Netlačíme se do branky, málo střílíme. Třinec zaslouženě vyhrál. Situaci ohledně neuznaného gólu jsme viděli na kostce. Je to o rozhodčích, jak to vyhodnotí, my tohle nemůžeme ovlivnit."</i></p>
      <h3>HC Oceláři Třinec - HC Verva Litvínov 2:0 (1:0, 1:0, 0:0)</h3>
      <p>Branky a nahrávky: 2. Hrňa (P. Vrána), 37. P. Vrána (M. Doudera). Rozhodčí: Kika, Obadal - Gebauer, Lederer. Vyloučení: 4:3. Využití: 1:0. Diváci: 4467.</p>
      <p><b>Třinec:</b> Bartošák - Kundrátek, Gernát, Krajíček, M. Doudera, D. Musil, Galvinš - Chmielewski, P. Vrána, M. Stránský - Hrňa, Marcinko, Dravecký - O. Kovařčík, M. Kovařčík, Hrehorčák - Kofroň, Polanský, Martynek - Hladonik. Trenéři: Varaďa, M. Zadina a Raszka.</p>
      <p><b>Litvínov:</b> Honzík - Jánošík, L. Doudera, Baránek, Ščotka, Štich, T. Pavelka, Kudla - Válek, V. Hübl, F. Lukeš - J. Petružálek, Helt, Jarůšek - Myšák, Gerhát, L. Kašpar - Jurčík, Zygmunt, Trávníček. Trenéři: Šlégr, Skuhrovec a Kotrla.</p>
    </article>
  </body>
</html>