<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/02/news/inter_vince_a_bologna-240099585/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T19:55:00+00:00"/>
    <meta property="og:title" content="Bologna-Inter 1-2: doppio Lukaku la risolve al 92'"/>
    <meta property="og:description" content="Il belga prima impatta la rete di Soriano, poi in pieno recupero mette a segno la rete della preziosissima vittoria nerazzurra"/>
  </head>
  <body>
    <article>
      <h1>Bologna-Inter 1-2: doppio Lukaku la risolve al 92'</h1>
      <h2>Il belga prima impatta la rete di Soriano, poi in pieno recupero mette a segno la rete della preziosissima vittoria nerazzurra</h2>
      <address><time datetime="2019-11-02T19:55:00+00:00">02 Nov 2019, 19:55</time> by <a rel="author">DIEGO COSTA</a></address>
      <p><b>BOLOGNA -</b> La decideranno gli episodi, dice Andrea Poli (tra i migliori finchè è stato in campo) alla fine del primo tempo. Un profeta. E' così che va a finire. Vince l'Inter in rimonta e si siede sul divano ad aspettare il derby di Torino. Vince, ma non convince la squadra di Conte, che soffre (meno che a Brescia), ma al tecnico sarà piaciuta la forza d'animo del gruppo dopo essere andata sotto.<br/><br/>Il Bologna invece. Gioca con grande applicazione, va in vantaggio e poi... rivede un film horror già visto altre volte: decide un rigore di Lukaku a tempo scaduto, un rigore che arriva da una sciocchezza di Orsolini che tocca in area Lautaro. Ingenuità incredibile, ma colpa pesante rivedere sempre lo stesso spezzone di scena: con la Roma, dimenticando Veretout, con la Lazio atterrando (Palacio) Correa, il Bologna si fa male da solo. <br/><br/>In avvio Conte fa riposare Candreva, Godin mentre risparmia il recuperato Sensi. Mihajlovic non rischia in avvio Medel, preferendogli Svanberg. Lo svedesino fa bene. In avvio il Bologna prova a pressare, puntando sulla stanchezza di un Inter che nell'ultimo mese ha giocato molto e senza troppi ricambi. Ma col passare dei minuti l'Inter prende possesso del centrocampo, e costruisce almeno due grosse occasioni. Una con lautaro, girata immediata e corta su cui Skorupski si allunga a respingere. Il secondo con Lukaku che prova a replicare l'azione del gol di Brescia, ma stavolta tira seccamente sul primo palo, il portiere polacco che in quell'angolino si era fatto sorprendere da Ronaldo, a Torino, stavolta respinge a una mano e poi recupera prima dell'arrivo di Gagliardini (in off side). I gol annullati all'Inter vengono da un evidente off side di Lautaro, perché l'ordine di Mihajlovic è quello di non dare spazio ai totem nerazzurri, quindi di difendere "alto", e per un traversone di Lazaro quando la sfera è già uscita ampiamente, che Lukaku nel prosieguo butta dentro. Per il resto, la prima parte vive su un alto livello di contrasto e con un rispetto reciproco che comporta molti errori nel giro palla, segno che si pensa anche troppo, perché le linee ortodosse di passaggio sono ostruite.<br/><br/>La ripresa si ripete su temi tattici marcati. Qualcosa che dimostra come la guida del tecnico viene  rispettata. Il Bologna non ha la fisicità della difesa interista e infatti fatica molto ad avvicinarsi a Handanovic. Ma ha di bello che resta intenso, che cerca il fraseggio, che prova a logorare l'avversario, cercando così, come una goccia cinese, di aprire un varco. L'azione del gol di Soriano è magistrale. Il giro palla con enorme pazienza, finisce per liberare il tiro di Soriano che trova l'angolino basso. Uno a zero.<br/>La pazienza è il leit motiv. Skorupski - impreciso nella costruzione del gioco - si oppone a ogni tentativo di reazione dell'ospite che perde in fiducia. Gliela restituisce Conte, cambiando i due esterni, per ritrovare energia. Candreva e Politano. Ma il Bologna subisce sempre gli stessi gol. Skriniar ha tempo in area, su azione d'angolo di stoppate palla e girarsi, come aveva fatto pochi giorni fa Joao Pedro. Skorupski ci mette una pezza, ma sul palo lontano spunta Lukaku, tenuto in gioco da Svanberg, che come un centravanti rapace firma l'1 a 1. <br/><br/>Il match è bello, pieno di idee da tutte e due le parti. Cade in area Palacio, contatto con Vecino, per La Penna non c'è nulla, pochi istanti dopo Mbaye non allontana un pallone, lo perde e Lautaro in area trova quasi per caso il contatto di Orsolini. Rigore per La Penna, solite discussioni del caso (espulso Bigon), Lukaku non si fa ipnotizzare e a tempo scaduto, come aveva profetizzato Poli, l'episodio fa volare l'Inter. Tre punti preziosi per Conte, molti complimenti al Bologna. Ma non fanno classifica.<br/><br/><b>Bologna (4-2-3-1):</b> Skorupski, Mbaye, Danilo, Bani, Krejcì, Svanberg, Poli (27' st Medel), Orsolini, Soriano (31' st Dzemaili), Sansone (39' st Santander), Palacio. All.: Mihajlovic.<br/><b>Inter (3-5-2):</b> Handanovic, Skriniar, De Vrij, 95 Bastoni, Lazaro (39' st Politano), Gagliardini (27' st Vecino), Brozovic, Barella, Biraghi (29' st Candreva), Lukaku, Martinez. All.: Conte.<br/><b>Arbitro:</b> La Penna di Roma.<br/><b>Reti: </b>nel st 14' Soriano, 30' Lukaku, 91' Lukaku (rig)<br/><b>Note:</b> Angoli: 6-1 per Inter. Recupero: 0' e 3'. Ammoniti: Brozovic, Danilo, Skriniar, Bani per gioco scorretto; Gagliardini, Medel per comportamento non regolamentare. Espulso: Bigon per proteste.</p>
    </article>
  </body>
</html>