<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/duel-godine-kolosalni-tripl-dabl-sudar-lebrona-i-luke-da-se-pamti-video/341366"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="DUEL GODINE! Kolosalni “tripl-dabl“ sudar Lebrona i Luke – da se pamti (VIDEO)"/>
    <meta property="og:description" content="Kakav meč"/>
  </head>
  <body>
    <article>
      <h1>DUEL GODINE! Kolosalni “tripl-dabl“ sudar Lebrona i Luke – da se pamti (VIDEO)</h1>
      <h2>Kakav meč</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>
        <b>Ljudi, imamo duel godine u NBA ligi! Jesu prošle tek dve sedmice u toliko iščekivanoj sezoni, ali kada bi se ista ovog trenutka završila, zaista ne bismo mogli da žalimo! Jer, ono što su nam protekle noći priredili košarkaši Dalasa i Lejkersa, a pogotovo dve superzvezde, Lebron Džejms i Luka Dončić, ostaće da se pamti zauvek! Lejkersi su slavili rezultatom 119:110 posle produžetka u verovatno najboljem meču dosadašnje sezone. </b>
      </p>
      <p>Kolosalni “tripl-dabl“ sudar! Tako se u najkraćim crtama mogu opisati igre jednog od najvećih svih vremena i budućeg MVP ove igre! U četiri kvartala i jedan produžetak spakovano je apsolutno sve – brutalna košarka, strašni potezi i vrhunski šou od kojeg zastaje dah! I <b>Lebron</b> i <b>Luka</b> su meč završili sa po tripl-dablom, ali je ovog puta uspešniji bio čovek koji i u 17. profesionalnoj sezoni izgleda kao da nema nameru da se zaustavi u skorije vreme...</p>
      <p>Mavsima je trijumf promakao bukvalno za dlaku! Sve je bilo spremno da se u Amerikan Erlajnz Centru proslavi nova velika recka, ali je trojka <b>Denija Grina</b> u poslednjoj sekundi odvela susret u produžetak u kojem je <b>Lebron</b> pokazao surovu klasu! Upravo je <b>Džejms</b> u sekundama pre <b>Grinove </b>trojke navukao odbranu Dalasa na sebe kada je krenuo u prodor, a onda mu otvorio dodavanje za šut koji je produžio spektakl za još pet minuta. </p>
      <figure>
        <iframe src="https://www.youtube.com/embed/IzEXehvFGFc" width="425" height="349" data-service="Youtube" scrolling="no"/>
      </figure>
      <p>Prva zvezda svetske košarke meč je završila s čak 39 poena (13/23 iz igre, 4/9 za tri), za četrdeset dva i po minuta na terenu, uz 16 asistencija, 12 skokova, četiri ukradene i jednu blokiranu loptu! <b>Dončić</b> je odgovorio s 31 poenom (10/23 iz igre, 4/9 za tri), uz 15 asistencija i 13 skokova za 38 minuta. Postao je najmlađi igrač u istoriji NBA košarke s tripl-dablom od bar 30 poena, 15 asistencija i 10 skokova. Njihova surova razmena šuteva i pogodaka dovela je atmosferu do usijanja, mada su utisak pokvarile sudije čije su pojedine odluke imale svoj uticaj na konačni rasplet.</p>
      <p>Mavsi su sjajno otvorili meč zahvaljujući raspoloženom Kristapsu Porzingisu koji je ubacio osam od uvodnih 20 poena ekipe. Iako je imao sedam uhvaćenih, tri podeljene lopte i četiri poena u prvoj četvrtini, <b>Dončić</b> je bio frustriran zbog dve brze lične greške, zbog čega je morao ranije na klupu od planiranog. Slovenačko čudo moralo je da sačeka gotovo do polovine druge četvrtine kako bi se vratilo na teren. Mavsi su tada imali 11 poena viška (41:30). <b>Luka</b> je brzo našao svoj ritam, ubacio dva brza koša, onda i dva slobodna bacanja, pa trojku pravo u lice <b>Lebronu</b>.</p>
      <figure>
        <iframe src="https://www.youtube.com/embed/AYA9mUaK_7Y" width="425" height="349" data-service="Youtube" scrolling="no"/>
      </figure>
      <p>Iako je skupio tri lične greške, <b>Dončić</b> je počeo drugo poluvreme i to u pravom ritmu, mada su se Lejkersi tada rastrčali i ubrzo poveli s 65:63. <b>Lebron</b> je <b>Luki</b> vratio trojku u lice, što je izazvalo snažnu reakciju publike na tribinama.</p>
      <p>U produžetku postojala je samo jedna sila – <b>Lebron</b>! Upisao je u dodatnih pet minuta devet poena, a počeo je trojkom posle koje je <b>Entoni Dejvis</b> ubrzo snažno zakucao loptu u koš. Lejkersi su serijom 10:0 vrlo brzo stavili svima do znanja ko će odneti pobedu na kraju. <b>Dejvis</b> je <b>Lebrona </b>ispratio s 31 poenom i osam skokova, dok je <b>Grin </b>dodao 14 poena. Kod Dalasa <b>Porzingis</b> je imao 16 poena i devet skokova, a <b>Dvajt Pauel</b> 14 poena. <b>Boban Marjanović</b> je proveo na parketu deset i po minuta i za to vreme skupio četiri poena (2/5 iz igre) i sedam uhvaćenih lopti, uz jednu asistenciju.</p>
      <figure>
        <iframe src="https://www.youtube.com/embed/A7kJLJw8dlo" width="425" height="349" data-service="Youtube" scrolling="no"/>
      </figure>
      <p>
        <b>NBA - rezultati</b>
      </p>
      <p>Bruklin – Hjuston 123:116<br/>/Prins 27 – Harden 36/</p>
      <p>Indijana – Klivlend 102:95<br/>/Brogdon 25 – Lav 22/</p>
      <p>Orlando – Milvoki 91:123<br/>/Furnije 19 – Adetokunbo 29/</p>
      <p>Boston – Njujork 104:102<br/>/Voker 33 – Moris 29/</p>
      <p>Čikago – Detroit 112:106<br/>/Levin 26 – Dramond 25/</p>
      <p>Dalas – LA Lejkers 110:119 (posle produžetka - 103:103)<br/>/Dončić 29 – Džejms 39/</p>
      <p>Sakramento – Juta 102:101<br/>/Foks 25 – Mičel 24/</p>
      <p>Golden Stejt – San Antonio 110:127<br/>/Rasel 30 – Mils 31/</p>
      <p>
        <b>ISTOČNA KONFERENCIJA </b>
      </p>
      <figure>
        <img src="https://mozzartsport.com/upload/CKEditor/31.10.2019/istok4.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/31.10.2019/zapad4.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>