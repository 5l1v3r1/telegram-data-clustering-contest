<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/sentencia-dispara-TV3-records_0_2336766452.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T00:03:00+00:00"/>
    <meta property="og:title" content="La sentència dispara TV3 a rècords"/>
    <meta property="og:description" content="La pública tanca amb un 18,2%, que és la millor dada des de la configuració actual del dial"/>
  </head>
  <body>
    <article>
      <h1>La sentència dispara TV3 a rècords</h1>
      <h2>La pública tanca amb un 18,2%, que és la millor dada des de la configuració actual del dial</h2>
      <address>
        <time datetime="2019-11-02T00:03:00+00:00">02 Nov 2019, 00:03</time>
      </address>
      <p>Tot i que la sentència del Suprem sobre els líders independentistes no es va saber fins al 14 d’octubre, els esdeveniments que ha generat han sigut prou intensos perquè TV3 capitalitzi el seu atractiu com a referent informatiu fins a assolir audiències mai no vistes des que existeix l’actual i fragmentada configuració del dial, amb una trentena llarga de canals en obert.</p>
      <h3>TV3</h3>
      <h4>Millors resultats fins i tot que en l’excepcional octubre del 2017</h4>
      <p>El 18,2% de quota de pantalla aconseguit per TV3 resulta excepcional, ja que és la millor dada des de l’agost de 2006, en un moment en el qual els <i>shares</i> eren molt més elevats, ja que Cuatro tot just acabava d’arrencar i no s’havia creat encara ni La Sexta ni la quinzena llarga de cadenes temàtiques creades durant la TDT. I supera el 17,5% aconseguit l’octubre del 2017, en un mes que va ser intens de principi a final, ja que va començar amb el referèndum i, políticament, va estendre’s fins a l’aplicació de l’article 155, el dia 28.</p>
      <p>L’actualitat política també va beneficiar el 3/24, que salta del 2,1% al 2,8% (i ja venia d’un augment de mig punt al setembre). En canvi, el Super3/33 es deixa una nova dècima i, amb un 0,5% de quota, marca el mínim històric i se situa al vagó de cua del dial. L’Esport3 també cau una dècima, fins al 0,5%, la qual cosa certifica el coma en el qual han caigut aquests dos canals secundaris de la Corporació Catalana de Mitjans Audiovisuals (CCMA) per falta de finançament.</p>
      <p>Els programes també han aportat a l’astronòmica xifra general. El <i>Polònia</i> del 24 d’octubre va fer la millor dada des de l’octubre del 2017. El <i>Sense ficció</i> titulat <i>1-O, cas obert</i> va ser el més vist de l’any (empatat amb el dedicat a Altsasu). I, més enllà del Procés, <i>El suplent</i> es va convertir, amb 538.000 espectadors, en la millor estrena d’un programa aquest 2019.</p>
      <p>TV3 també lidera en els rànquings qualitatius que elabora l’empresa GFK. En aquest sentit, els informatius obtenen una nota de 8,6 sobre 10, donada pels espectadors que participen en aquesta plataforma internacional, i són també els més valorats en imparcialitat i credibilitat. A més, TV3 és el canal generalista més ben valorat, amb un 8,6, que és el millor resultat obtingut per la pública aquest 2019.</p>
      <h3>Canals privats espanyols</h3>
      <h4>Telecinco és segona i Antena 3 frega el mínim històric</h4>
      <p>La Sexta és la que treu més profit de l’octubre calent català, ja que eleva el seu resultat d’un 6,4% a un 7,7%. Ara bé, en aquest cas no ho rendibilitza amb la mateixa intensitat que fa dos anys, quan va aconseguir el favor del 9,1% dels espectadors de Catalunya i va situar-se com a segona cadena més vista. En canvi, aquest mes ha quedat quarta, ja que l’han superat tant Telecinco (11,6%) com Antena 3 (8,5%), que per només una dècima no repeteix el mínim històric de l’octubre del 2017. Cuatro, per la seva banda, es deixa set dècimes en un mes i cau fins al 4,4%, el segon pitjor resultat de la cadena a Catalunya aquest 2019.</p>
      <p>Per grups, els set canals de Mediaset amassen el 23,8% de l’audiència, mentre que els sis d’Atresmedia es queden en el 23%. Superen, per tant, el 22% aconseguit pels quatre de la CCMA.</p>
      <h3>TVE</h3>
      <h4>La 1 no aconsegueix sortir de l’atonia i marca un 6,0%</h4>
      <p>El primer canal de la pública espanyola, tot i la seva aposta en informatius, ha perdut tres dècimes aquest mes d’octubre i se situa en un 6,0%. La 1 portava quatre mesos a l’alça després de registrar un mínim històric del 5,6% al juny. Les tres dècimes que perd la deixen com a cinquena cadena a Catalunya, després d’haver amenaçat La Sexta el mes passat, ja que va estar a només tres dècimes de superar-la i assolir la quarta posició.</p>
      <h3>8TV</h3>
      <h4>Millora tímida del ‘share’, però segueix al vagó de cua</h4>
      <p>La cadena privada del Grupo Godó marca un 0,7% que iguala la seva millor dada de l’any, obtinguda a l’agost. Amb tot, és la cadena número 25 de les 32 que reben dada d’audiència -els audímetres no mesuren les locals- i no sembla que els canvis de programació introduïts tinguin prou impuls per treure-la de la irrellevància. La suma de 8TV i els quatre canals de la Corporació és aquest mes del 22,7%, una de les millors dades recents, a redós de la intensitat informativa.</p>
      <h3>Resultats a Espanya</h3>
      <h4>Passeig triomfal per a Telecinco, que guanya a quasi tot arreu</h4>
      <p>Telecinco segueix imbatible a Espanya i, amb un 15,7% de quota, encadena el seu catorzè mes de lideratge consecutiu. A més, signa el seu millor octubre en els últims 10 anys. Antena 3 és segona, amb un 11,3%, per bé que és líder entre el públic masculí i a l’Aragó, mentre que la seva rival la guanya en dones, majors de tretze anys, <i>target</i> comercial i totes les altres comunitats excepte Catalunya. La tercera posició va ser per a La 1 (9,7%) i segueixen La Sexta (7,7%), Cuatro (5,5%), La 2 (2,6%), FDF (2,5%) i Energy (2,3%).</p>
      <p>A Espanya, 31,3 milions d’espectadors miren la televisió en algun moment del dia. Són 595.000 menys que l’octubre de l’any passat. I també ha baixat el consum de televisió lineal, que cau 12 minuts, fins a la mitjana de 3 hores i 39 minuts per persona. Dels 45,1 milions de potencials espectadors (majors de quatre anys), n’hi ha 2,1 milions que no sintonitzen ni un minut de televisió en tot el mes. Els telefòbics són el 4,8% del total.</p>
    </article>
  </body>
</html>