<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696410/%D8%B1%D8%A6%DB%8C%D8%B3-%D8%AF%DB%8C%D9%88%D8%A7%D9%86-%D8%B9%D8%A7%D9%84%DB%8C-%DA%A9%D8%B4%D9%88%D8%B1-%DB%8C%DA%A9%DB%8C-%D8%A7%D8%B2-%D9%85%D8%B4%DA%A9%D9%84%D8%A7%D8%AA-%D8%A7%D8%B3%D8%A7%D8%B3%DB%8C-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AD%D8%AC%D9%85-%D8%A8%D8%A7%D9%84%D8%A7%DB%8C-%D9%88%D8%B1%D9%88%D8%AF%DB%8C-%D9%BE%D8%B1%D9%88%D9%86%D8%AF%D9%87-%D8%A8%D9%87-%D9%85%D8%AD%D8%A7%DA%A9%D9%85-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="رئیس دیوان عالی کشور: یکی از مشکلات اساسی قوه قضاییه حجم بالای ورودی پرونده به محاکم است"/>
    <meta property="og:description" content="رئیس دیوان عالی کشور گفت: در برنامه‌ها و سیاست‌های مسئولان عالی قوه قضاییه کاهش حجم ورودی پرونده به محاکم در دستور کار جدی قرار گرفته است."/>
  </head>
  <body>
    <article>
      <h1>رئیس دیوان عالی کشور: یکی از مشکلات اساسی قوه قضاییه حجم بالای ورودی پرونده به محاکم است</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032712_942.jpg"/>
      </figure>
      <p>رئیس دیوان عالی کشور گفت: در برنامه‌ها و سیاست‌های مسئولان عالی قوه قضاییه کاهش حجم ورودی پرونده به محاکم در دستور کار جدی قرار گرفته است.</p>
      <p>به گزارش ایسنا، حجت الاسلام مرتضوی مقدم که به اصفهان سفر کرده است، در سخنانی اظهار کرد: یکی از مشکلات اساسی قوه قضاییه حجم بالای ورودی پرونده به محاکم است و در برنامه‌ها و سیاست‌های مسئولان عالی این قوه کاهش آن در دستور کار جدی قرار گرفته است.</p>
      <p>وی افزود: یکی از راهکارهای مؤثر در این راستا آن است که متولیان فرهنگ جامعه و حقوقدانان به میدان آمده و با ارشادات و راهنمایی‌های لازم برای مردم در مجامع مختلف باعث ارتقای سطح آگاهی‌های عمومی در زمینه‌های مختلف اجتماعی شده و زمینه ساز کاهش مراجعات به دادگستری‌ها شوند.</p>
      <p>مرتضوی مقدم توجه به قسط و عدل را از دیگر مباحث مهم دانست و بیان کرد: بر اساس توصیه قرآنی که خداوند عامه مؤمنان را به برقراری قسط و عدل در زندگی دعوت کرده، ضروریست همگان قائل به قسط و رعایت اخلاق حسنه در زندگی شوند و در این صورت است که می‌توان شاهد کاهش آمار ورودی به محاکم و دادگستری‌ها باشیم.</p>
      <p>رئیس دیوان عالی کشور در حاشیه این سفر در جمع قضات محاکم تجدیدنظر استان اصفهان بر دقت و سرعت در تحریر و نگارش آراء از تمامی جهات، تأکید و خاطرنشان کرد: رأی دادگاه‌های تجدیدنظر یک رأی عالی محسوب می‌شود و باید قضات شریف این محاکم ضمن احقاق حق، آرای سلیس، گویا و جامع صادر کنند که هم از اتقان بالا برخوردار باشد و هم دارای جنبه آموزشی باشد تا راهنمای قضات بدوی و حتی قابل استفاده و بهره برداری آموزشی در دانشگاه‌ها و برای کارآموزان قضایی باشد.</p>
      <p>در پایان این سفر رئیس دیوان عالی کشور از آسایشگاه جانبازان استان اصفهان بازدید و ضمن دعای خیر، از درگاه خداوند متعال آرزوی سلامتی برای غیورمردان و یادگاران هشت سال دفاع مقدس کرد.</p>
    </article>
  </body>
</html>