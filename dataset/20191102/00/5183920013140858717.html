<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/145322"/>
    <meta property="og:site_name" content="Контракты.UA"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Імпорт електроенергії з РФ перешкоджає євроінтеграції України, його потрібно припинити, - Плачков"/>
    <meta property="og:description" content="Відновлення імпорту електроенергії з Росії ставить під загрозу євроінтеграцію України, тому його потрібно припинити."/>
  </head>
  <body>
    <article>
      <h1>Імпорт електроенергії з РФ перешкоджає євроінтеграції України, його потрібно припинити, - Плачков</h1>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>Відновлення імпорту електроенергії з Росії ставить під загрозу євроінтеграцію України, тому його потрібно припинити.</p>
      <p>Про це заявив Голова Всеукраїнської енергетичної асамблеї, колишній міністр палива та енергетики Іван Плачков в ефірі телеканалу «Еспресо».</p>
      <p>Експерт зазначив, що імпорт електроенергії з Росії загрожує нашій євроінтеграції, зокрема в частині підготовки до синхронізації вітчизняної енергетичної системи з європейською у 2023. «Це у нас зупиняє роботу по інтеграцію в ENTSO-E», - сказав Плачков.</p>
      <p>На його думку, необхідно ухвалити рішення про припинення імпорту з Росії, наприклад, з грудня, і не виставляти на аукціон мережі, по яким транспортується електроенергія з РФ чи Білорусі.</p>
      <p>«Сьогодні «Укренерго», у нас цей перетин Україна-Білорусь-Росія продається на аукціоні раз на місяць. І ми можемо, якщо вже продали зараз на листопад, треба прийняти рішення, що листопад – це останній місяць, коли ми імпортуємо електроенергію, і просто не продавати ці мережі, по яким транспортується електроенергія. У нас такий абсолютно законний, спокійний варіант», - пояснив Плачков.</p>
      <p>Нагадаємо, 18 вересня Верховна Рада прийняла закон "Про внесення змін до деяких законів України у сфері використання ядерної енергії", в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами. За словами Геруса, імпорт повинен був здійснюватися з Білорусі. Проте, 1 жовтня була здійснена перша поставка електроенергії з Росії в режимі імпорту. Поставка проведена рівним графіком потужністю 100 МВТ. За даними джерела на ринку, імпорт здійснений компанією «Юнайтед Енерджі», яку пов'язують з Ігорем Коломойським.<br/>Раніше український дипломат Костянтин Єлісєєв заявив, що імпорт електроенергії з РФ порушує євроінтеграційні зобов'язання України в частині інтегрування енергосистеми в єдину енергетичну систему ЄС, та назвав укладення контрактів на постачання електроенергії з Росії неприйнятним з юридичного погляду.</p>
      <related>
        <a href="http://kontrakty.ua/article/145366"/>
        <a href="http://kontrakty.ua/article/145365"/>
        <a href="http://kontrakty.ua/article/145357"/>
      </related>
    </article>
  </body>
</html>