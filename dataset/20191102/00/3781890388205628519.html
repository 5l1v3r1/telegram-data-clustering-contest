<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739584"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T00:45:00+00:00"/>
    <meta property="og:title" content="ตำรวจยัน39ศพในรถบรรทุกที่อังกฤษ&quot;เป็นชาวเวียดนาม&quot;"/>
    <meta property="og:description" content="ตำรวจสหราชอาณาจักรเผยว่า ผู้เสียชีวิตทั้ง 39 ศพในตู้แช่แข็งของรถบรรทุกซึ่งพบเมื่อปลายเดือนที่แล้ว 'เป็นชาวเวียดนาม' ขณะที่มีรายงานการจับกุมผู้ต้องสงสัยเพิ่มอีก 3 คน"/>
  </head>
  <body>
    <article>
      <h1>ตำรวจยัน39ศพในรถบรรทุกที่อังกฤษ"เป็นชาวเวียดนาม"</h1>
      <address>
        <time datetime="2019-11-02T00:45:00+00:00">02 Nov 2019, 00:45</time>
      </address>
      <p>
        <b>ตำรวจสหราชอาณาจักรเผยว่า ผู้เสียชีวิตทั้ง 39 ศพในตู้แช่แข็งของรถบรรทุกซึ่งพบเมื่อปลายเดือนที่แล้ว "เป็นชาวเวียดนาม" ขณะที่มีรายงานการจับกุมผู้ต้องสงสัยเพิ่มอีก 3 คน</b>
      </p>
      <p>สำนักข่าวต่างประเทศรายงานจากกรุงลอนดอน ประเทศสหราชอาณาจักร เมื่อวันที่ 2 พ.ย. ว่าสืบเนื่องจากเหตุการณ์สะเทือนขวัญ ที่เป็นการพบรถบรรทุกตู้แช่แข็งซึ่งภายในมีศพอัดแน่นอยู่ 39 ศพ แบ่งเป็นชาย 31 ศพ และหญิง 8 ศพ บริเวณลานจอดรถของนิคมอุตสาหกรรมที่เมืองเกรยส์ ในมณฑลเอสเซ็กซ์ ทางตะวันออกเฉียงใต้อของอังกฤษ เมื่อวันที่ 23 ต.ค. ที่ผ่านมานั้น<br/> </p>
      <figure>
        <iframe data-src="https://twitter.com/VietnamNewsVNS/status/1188792125430755329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/VietnamNewsVNS/status/1188792125430755329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>สำนักงานตำรวจมณฑลเอสเซ็กซ์ออกแถลงการณ์เมื่อวันศุกร์ ว่าผลการชันสูตรในเบื้องต้นประกอบกับการตรวจสอบหลักฐานทั้งหมดที่ติดตัวมากับผู้เสียชีวิต ทำให้เจ้าหน้าที่เชื่อว่าผู้เสียชีวิตทั้งหมดเป็นชาวเวียดนาม หลังก่อนหน้านั้นมีการตั้งสมมติฐานว่าอาจเป็นชาวจีน อย่างไรก็ตาม เจ้าหน้าที่ยังได้รับ "หลักฐานสำคัญ" เพื่อการระบุเอกลักษณ์ของผู้เสียชีวิตโดยเฉพาะชื่อของแต่ละคนไม่ครบ แต่ได้ประสานงานอย่างใกล้ชิดและเป็นการด่วนที่สุดไปยังเวียดนาม ผ่านสถานเอกอัครราชทูตในกรุงลอนดอน และชุมชนชาวเวียดนามในสหราชอาณาจักรแล้ว ขณะที่สาเหตุของการเสียชีวิตยังไม่มีการเปิดเผยอย่างเป็นทางการ หลังมีรายงานว่าก่อนรถบรรทุกคันนี้มาจอดที่เมืองเกรยส์นั้น ได้เดินทางข้ามพรมแดนจากเบลเยียมผ่านบริการเรือเฟอร์รี ซึ่งใช้เวลาประมาณ 9 ถึง 12 ชั่วโมง</p>
      <figure>
        <img src="https://www.dailynews.co.th/admin/upload/20191102/news_VTcYxqeqwu072535_533.jpg?v=20191102103?v=7400"/>
      </figure>
      <p>ในวันเดียวกัน ตำรวจไอร์แลนด์จับกุมนายเอมอนน์ แฮร์ริสัน ชาวไอร์แลนด์เหนือ วัย  22 ปี ตามหมายจับระหว่างประเทศของสหราชอาณาจักร  ฐานต้องสงสัยพัวพันกับคดีรถบรรทุกมรณะคันนี้ ซึ่งศาลไฮคอร์ตในกรุงดับลินสั่งควบคุมตัวแฮร์ริสันไว้ก่อนถึงวันที่ 11 พย. นี้ ก่อนดำเนินการไต่สวนขั้นต่อไป ซึ่งอาจรวมถึงการส่งตัวกลับไปดำเนินคดีที่สหราชอาณาจักร ซึ่งคุมขังผู้ต้องหาไว้แล้ว 1 คน คือนายมอริส โรบินสัน วัย 25 ปี ชาวไอร์แลนด์เหนือเช่นกัน โดยโรบินสันซึ่งเป็นคนขับรถบรรทุกมรณะตกเป็นผู้ต้องหาในคดีอาญาอุกฉกรรจ์รวม 43 กระทง แบ่งเป็น 39 กระทงในข้อหาฆาตกรรม ส่วนอีก 3 ข้อหา คือข้อหาสมคบคิดค้ามนุษย์ สมคบคิดลักลอบนำบุคคลเข้าเมือง และมีส่วนร่วมในการฟอกเงิน<br/><br/>ในอีกด้านหนึ่ง กระทรวงความปลอดภัยสาธารณะของเวียดนามจับกุมชาย 2 คน ต้องสงสัยเป็นนายหน้าของขบวนการค้ามนุษย์ระหว่างประเทศครั้งนี้ด้วย แต่ยังไม่มีการเปิดเผยข้อมูลเพิ่มเติมว่าเป็นใคร.<br/><br/><b>เครดิตภาพ : GETTY IMAGES, AFP</b></p>
    </article>
  </body>
</html>