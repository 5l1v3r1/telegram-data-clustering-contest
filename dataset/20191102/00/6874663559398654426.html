<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3772900,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="מחיר ההפגנות: הונג קונג נקלעה למיתון - הראשון מזה עשור"/>
    <meta property="og:description" content="חודשים של מחאה אנטי סינית גובים מחיר, וכלכלת הונג קונג התכווצה ב-3.2% ברבעון שעבר - רבעון שני ברציפות של ירידה; החשש הוא שהמגמה תימשך אל תוך 2020"/>
  </head>
  <body>
    <article>
      <h1>מחיר ההפגנות: הונג קונג נקלעה למיתון - הראשון מזה עשור</h1>
      <h2>חודשים של מחאה אנטי סינית גובים מחיר, וכלכלת הונג קונג התכווצה ב-3.2% ברבעון שעבר - רבעון שני ברציפות של ירידה; החשש הוא שהמגמה תימשך אל תוך 2020</h2>
      <address><time datetime="2019-11-02T00:00:00+00:00">02 Nov 2019</time> by <a rel="author">שירות כלכליסט</a></address>
      <p>חודשים של <a href="https://www.calcalist.co.il/world/articles/0,7340,L-3771477,00.html">מחאות אנטי סיניות בהונג קונג</a> גררו סגירת חנויות, שיתוק בתחבורה הציבורית וירידה בתיירות, ולפי סקירה ב-CNN קיים חשש כבד לכלכלת המושבה הבריטית לשעבר.</p>
      <p>לפי נתונים שפורסמו שלשום (ה') רשמה כלכלת הונג קונג התכווצות של 3.2% ברבעון השלישי, זאת בהשוואה לרבעון השני. זאת לעומת ירידה של 0.5% ברבעון השני, ונתון גרוע בהרבה מהתחזיות. מדובר במיתון הראשון שם מזה עשור, וכלכלנים חוששים כי הוא יימשך אל תוך השנה הבאה. בהשוואה לרבעון השלישי בשנה שעברה מדובר בירידה של 2.9%.</p>
      <figure>
        <img src="https://images1.calcalist.co.il/PicServer3/2019/10/01/938604/ReutersL.jpg"/>
        <figcaption>מחאה בהונג קונג <br/>צילום: Reuters</figcaption>
      </figure>
      <p>לדברי המושלת קארי לאם, "בכנות, אין מקום לאופטימיות". היא אמרה את הדברים באירוע עסקי.</p>
      <p>המשבר הכלכלי נגרם בשל השפעת <a href="https://www.calcalist.co.il/world/articles/0,7340,L-3772880,00.html">מלחמת הסחר בין סין וארה"ב</a>, <a href="https://www.calcalist.co.il/world/articles/0,7340,L-3772072,00.html">מההאטה בסין</a> השולטת בהונג קונג וכאמור המחאה הבלתי פוסקת.</p>
      <p>דובר מטעם הממשלה אמר שכלכלת הונג קונג רשמה צמיחה מאז השנה שעברה אך עתה מדובר ב"הידרדרות פתאומית כתוצאה מההשפעה החמורה של תקריות חברתיות מקומיות".</p>
      <p>אנליסטים צופים בעקבות הנתונים כי הונג קונג תחמיץ את יעד הצמיחה שלה השנה - 0%-1%.</p>
      <p>לדברי איריס פאניג, כלכלנית ב-ING, "סביר להניח שהצמיחה תהפוך שלילית ב-2019 וגם ב-2020. אינני רואה כיצד המחאות יסתיימו". להערכתה, הצמיחה בהונג קונג תרשום ירידה של 0.1%, ועלייה מזערית של 0.6% בשנה הבאה.</p>
      <p>אחד הנזקים המשמעותיים הוא לתיירות, ונרשמה ירידה של 37% במספר התיירים ברבעון שעבר. למרות הנזקים הכבדים לכלכלה הריאלית, מדד האנג סנג רשם עלייה של 4% מראשית השנה, והמשקיעים עדיין רואים בהונג קונג שער חשוב לאסיה.</p>
    </article>
  </body>
</html>