<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681756/theodorikakos-epitychia-gia-olo-to-politiko-systima-kai-tin-enoti"/>
    <meta property="og:site_name" content="enikos.gr"/>
    <meta property="article:published_time" content="2019-11-02T00:36:00+00:00"/>
    <meta property="og:title" content="Θεοδωρικάκος: Επιτυχία για όλο το πολιτικό σύστημα και την ενότητα του Ελληνισμού η συμφωνία για την ψήφο των Ελλήνων του εξωτερικού"/>
    <meta property="og:description" content="«Η συμφωνία που πέτυχε η διακομματική επιτροπή είναι ένα σημαντικό βήμα για να λυθεί το πρόβλημα που εκκρεμεί δεκαετίες...&quot;"/>
  </head>
  <body>
    <article>
      <h1>Θεοδωρικάκος: Επιτυχία για όλο το πολιτικό σύστημα και την ενότητα του Ελληνισμού η συμφωνία για την ψήφο των Ελλήνων του εξωτερικού</h1>
      <address>
        <time datetime="2019-11-02T00:36:00+00:00">02 Nov 2019, 00:36</time>
      </address>
      <p>«Η συμφωνία που πέτυχε η διακομματική επιτροπή είναι ένα σημαντικό βήμα για να λυθεί το πρόβλημα που εκκρεμεί δεκαετίες. Είναι ένα προϊόν συμβιβασμού. Αυτό ήταν υποχρεωτικό αφού το Σύνταγμα απαιτεί 200 ψήφους γι΄ αυτό το νόμο. Κάναμε, όμως, το πρώτο βήμα και αυτό είναι σημαντικό γιατί χιλιάδες συμπατριωτών μας που είναι εγγεγραμμένοι στους εκλογικούς καταλόγους θα μπορέσουν να ψηφίσουν από τον τόπο που κατοικούν» δηλώνει, σε συνέντευξή του στο Αθηναϊκό-Μακεδονικό Πρακτορείο Ειδήσεων,<a href="http://www.enikos.gr/politics/681615/theodorikakos-ston-realfm-978-tha-itan-koroidia-oi-ellines-tou-ex"> ο υπουργός Εσωτερικών Τάκης Θεοδωρικάκος</a>, λίγες μέρες μετά την έγκριση του πρωθυπουργού και του υπουργικού συμβουλίου για την τελική διαβούλευση με τα κόμματα και την κατάθεση του νομοσχεδίου που αφορά στην ψήφο των Ελλήνων του εξωτερικού.</p>
      <p>Ο κ. Θεοδωρικάκος διαβεβαιώνει ότι «η κυβέρνηση είναι αποφασισμένη με σοβαρότητα και υπευθυνότητα και τηρήσει στο ακέραιο τα συμφωνηθέντα στη διακομματική» και εκφράζει την ελπίδα ότι «το ίδιο θα πράξουν και τα υπόλοιπα κόμματα που μετείχαν στη συμφωνία της 22ας Οκτωβρίου ως πράξη ευθύνης και λογικής».</p>
      <p>Επίσης, σημειώνει ότι «η διακομματική, με τις αμοιβαίες υποχωρήσεις που έγιναν από όλα τα κόμματα έχει διαμορφώσει τις συνθήκες το συγκεκριμένο νομοσχέδιο να ψηφισθεί σχεδόν από όλα τα κόμματα».</p>
      <p>Ερωτηθείς για το πώς θα επιλυθεί το πρόβλημα όσων δικαιούνται να ψηφίσουν και δεν έχουν κοντά προξενεία ή προξενικές αρχές ο υπουργός Εσωτερικών διαβεβαιώνει, στη συνέντευξή του στο ΑΠΕ-ΜΠΕ ότι «συμφωνήθηκε να στηθούν κάλπες σε όποια σημεία εκδηλωθεί πρόθεση από Έλληνες που δικαιούνται να ψηφίσουν».</p>
      <p>Αναφερόμενος στο μεταναστευτικό/προσφυγικό ζήτημα ο Τάκης Θεοδωρικάκος δηλώνει: «Όλοι μαζί θα αντιμετωπίσουμε το οξυμμένο από γεωπολιτικές συνθήκες πρόβλημα και θα ενισχύσουμε την ασφάλεια και τη συνοχή» ενώ δεν παραλείπει να πει ότι «πρέπει να μπει ένα τέλος στις ατελείωτες ροές καθώς η Ελλάδα δεν αντέχει απεριόριστο αριθμό μεταναστών».</p>
      <p>Επίσης, ο υπουργός Εσωτερικών στο ερώτημα εάν το μεταναστευτικό/προσφυγικό μπορεί να μετεξελιχθεί σε «βραδυφλεγή βόμβα»για την κυβέρνηση δηλώνει: «Πρόκειται για ένα πολύ σοβαρό πρόβλημα για τη χώρα. Θα το αντιμετωπίσουμε αποτελεσματικά. Είμαστε σε διαρκή επαφή με τις τοπικές αρχές».</p>
      <p>Τέλος, κάνοντας αναφορά στο θέμα των σκουπιδιών και των εργαζομένων στην καθαριότητα, ο Τάκης Θεοδωρικάκος εκφράζει με απόλυτο τρόπο ότι «κανένας εργαζόμενος δεν θα χάσει τη δουλειά του» και τονίζει: «Η κυβέρνησή μας θέλει να απελευθερώσει την αυτοδιοίκηση από τα κρατικά δεσμά. Να είναι αληθινή αυτοδιοίκηση. Να αποφασίζουν οι δήμοι για τα του οίκου τους».</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681615/theodorikakos-ston-realfm-978-tha-itan-koroidia-oi-ellines-tou-ex%0A%20%20%20%20%0A"/>
        <a href="http://www.enikos.gr/politics/681482/ta-vasika-simeia-tou-nomoschediou-gia-tin-psifo-ton-apodimon-sta-%0A%20%20%20%20%0A"/>
        <a href="http://www.enikos.gr/politics/681297/afti-einai-i-protasi-gia-tin-psifo-ton-apodimon-pou-syziteitai-st%0A%20%20%20%20%0A"/>
        <a href="http://www.enikos.gr/politics/680420/diamataris-ston-realfm-gia-tin-psifo-ton-apodimon-den-diafono-me-%0A%20%20%20%20%0A"/>
        <a href="http://www.enikos.gr/politics/680375/diamataris-sovaro-lathos-an-ochi-kai-ntropi-to-orio-ton-35-eton-g%0A%20%20%20%20%0A"/>
        <a href="http://www.enikos.gr/politics/680278/theodorikakos-gia-psifo-apodimon-yparchei-vasi-na-yperpsifisoume-%0A%20%20%20%20%0A"/>
        <a href="http://www.enikos.gr/politics/680303/h-protasi-tis-nd-stin-anatheorisi-syntagmatos-151-psifous-gia-ekl%0A%20%20%20%20%0A"/>
        <a href="http://www.enikos.gr/politics/680034/mera25-gia-psifo-apodimon-o-lefkos-kapnos-proskrouei-epano-stis-k%0A%20%20%20%20%0A"/>
        <a href="http://www.enikos.gr/politics/679795/katrougkalos-ston-realfm-978-den-prokeitai-na-afairethei-to-dikai%0A%20%20%20%20%0A"/>
      </related>
    </article>
  </body>
</html>