<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/svyatoslav_oliynyk_kontrabandoyu_v_ukraini_zaymaietsya_z_desyatok_osib_1682071"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T00:40:00+00:00"/>
    <meta property="og:title" content="Святослав Олійник: Контрабандою в Україні займається з десяток осіб"/>
    <meta property="og:description" content="Масштабно контрабандою в Україні займається десять-п'ятнадцять осіб. Державні органи знають про це і регулюють «правила гри»."/>
  </head>
  <body>
    <article>
      <h1>Святослав Олійник: Контрабандою в Україні займається з десяток осіб</h1>
      <address>
        <time datetime="2019-11-02T00:40:00+00:00">02 Nov 2019, 00:40</time>
      </address>
      <p>
        <b>Масштабно контрабандою в Україні займається десять-п'ятнадцять осіб. Державні органи знають про це і регулюють «правила гри».</b>
      </p>
      <p>Про це в ефірі інформаційно-політичного інтерактивного ток-шоу «<a href="https://zik.ua/tv/video/181157">Народ проти</a>» на телеканалі <a href="https://zik.ua/">ZIK</a> заявив колишній перший заступник голови Дніпропетровської ОДА Святослав Олійник.</p>
      <p>Ведуча ток-шоу Наташа Влащенко зауважила, що в 2010 році відбулася декриміналізація контрабанди, тобто контрабанда практично всіх товарів, за винятком зброї, наркотиків чи культурних цінностей, перестала вважатися злочином. Зокрема, вона поцікавилася, як гість програми ставиться до того, щоб повернути цю статтю. Пан Олійник відповів, що це не має значення, тому що в Україні контрабанда керується іншими законами.  </p>
      <p>«Кожна проблема має своє прізвище й ім'я. Я думаю, що контрабандою масштабно в Україні займаються з десяток осіб. Цей десяток осіб певному колу експертів абсолютно відомі», – переконаний гість ток-шоу.</p>
      <figure>
        <iframe src="https://www.youtube.com/embed/nKRhjkwleOA" width="640" height="360" data-service="Youtube" scrolling="no"/>
      </figure>
      <p>На його думку, правоохоронні органи на рівні Генпрокуратури, керівництва СБУ і  інших структур чітко знають цих десять-п'ятнадцять людей. До того ж, за його словами, це чітко регулюють, в тому розумінні, що держава визначає правила гри і каже, що можна робити, а що не можна.</p>
      <p>«Якщо до сьогодні нічого не змінилося в цифрових показниках, отже, ці схеми працюють, як і працювали. Вони тільки змінили бенефіціарів», – наголосив Святослав Олійник.</p>
      <p>Нагадаємо, що керівник Офісу президента Андрій Богдан <a href="https://zik.ua/news/2019/10/31/bogdan_horoshkovskyy_bezkoshtovno_konsultuie_komandu_zelenskogo_u_pytannyah_1680623">заявив</a>, що ексвіцепрем’єр-міністр часів президентства Віктора Януковича Валерій Хорошковський консультує нинішню владу щодо митниці.</p>
      <related>
        <h4>читайте також</h4>
        <a href="https://zik.ua/news/2019/11/02/mytnytsi_v_ukraini_nemaie_nasirov_zayavyv_shcho_byudzhet_shchomisyatsya_nedootrymuie_do_1682055"/>
        <a href="https://zik.ua/news/2019/10/24/v_aeroportu_boryspil_vykryly_shemu_kontrabandy_tsinnyh_monet_1675615"/>
        <a href="https://zik.ua/news/2019/01/29/ukrainets_namagavsya_perevezty_do_polshchi_partiyu_sygaret_u_podviyniy_steli_1498491"/>
        <a href="https://zik.ua/news/2018/08/21/lvivski_mytnyky_vyluchyly_partiyu_ipad_1390845"/>
      </related>
    </article>
  </body>
</html>