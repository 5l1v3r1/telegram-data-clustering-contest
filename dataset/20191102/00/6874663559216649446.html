<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3772880,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="סין: הושגה הסכמה עקרונית עם ארה&quot;ב סביב סוגיות הסחר"/>
    <meta property="og:description" content="זאת לאחר שיחת טלפון בדרג גבוה שקיימו הצדדים - בין סגן הנשיא ליו ונציג הסחר לייטייזר ושר האוצר מנוצ'ין; לפי משרד הסחר הסיני, הצדדים ערכו &quot;דיונים רציניים וחיוביים&quot;"/>
  </head>
  <body>
    <article>
      <h1>סין: הושגה הסכמה עקרונית עם ארה"ב סביב סוגיות הסחר</h1>
      <h2>זאת לאחר שיחת טלפון בדרג גבוה שקיימו הצדדים - בין סגן הנשיא ליו ונציג הסחר לייטייזר ושר האוצר מנוצ'ין; לפי משרד הסחר הסיני, הצדדים ערכו "דיונים רציניים וחיוביים"</h2>
      <address><time datetime="2019-11-02T00:00:00+00:00">02 Nov 2019</time> by <a rel="author">שירות כלכליסט</a></address>
      <p>סין הודיעה אתמול (ו') שהגיעה להסכמה עקרונית עם ארה"ב סביב <a href="https://www.calcalist.co.il/world/articles/0,7340,L-3771778,00.html">סוגיית מלחמת הסחר</a> - זאת לאחר שיחת טלפון בדרג גבוה שקיימו צוותי המשא ומתן השבוע.</p>
      <p>משרד המסחר הסיני מסר שסגן הנשיא ליו הי קיים אתמול שיחת טלפון עם נציג הסחר האמריקאי רוברט לייטיזר ועם שר האוצר סטיבן מנוצ'ין. לדבריו, שני הצדדים ערכו "דיונים רציניים וחיוביים" על נושאי ליבה בסכסוך הסחר, וכן על הפרטים הטכניים של סבב השיחות הבא.</p>
      <figure>
        <img src="https://images1.calcalist.co.il/PicServer3/2019/02/23/887216/12_l.jpg"/>
        <figcaption>מימין: לייטיייזר וליו <br/>צילום: רויטרס</figcaption>
      </figure>
      <p>הבית הלבן מסר אתמול שנציגי הסחר "השיגו התקדמות בכמה נושאים ונמצאים בתהליך ליבון נושאים נוספים. הדיונים ימשיכו ברמת סגני שר".</p>
      <p>בחודש שעבר הגיעו ארה"ב וסין להפסקת אש במלחמת הסחר ביניהן והחלו לעבוד על סיכום הסכם סחר מ"שלב ראשון" שכולל הפסקה של הטלת מכסים, וכן רכישה של מוצרים חקלאיים אמריקאיים ע"י סין. <a href="https://www.calcalist.co.il/world/articles/0,7340,L-3772862,00.html">הנשיא טראמפ אמר</a> ביום חמישי שבקרוב יפורסם המקום בו ייחתם הסכם השלב הראשון לאחר שצ'ילה ביטלה פסגה שהייתה אמורה להתקיים בשטחה, עקב המהומות שפוקדות את המדינה.</p>
      <p>טראמפ אמר גם שההסכם הראשון מכסה 60% מההסכם הסופי העתידי. עם זאת, ביום חמישי דווח שסין ספקנית לגבי הגעה להסכם כולל עקב "טבעו האימפולסיבי" של טראמפ. לארי קודלו, יועצו הכלכלי של טראמפ, אמר לרשת פוקס אתמול ששתי המדינות טרם השלימו את הדיונים בעניין גניבת קניין רוחני על ידי סין. הוא הוסיף שנושאי השירותים הפיננסיים והמטבע שבהסכם "הגיעו למעשה לפיתרון".</p>
      <p>גורמים רבים בוול סטריט הביעו ספקנות לגבי הסכם השלב הראשון, כיוון שלדעתם הוא מכסה חלק קטן בלבד מהנושאים שטראמפ הצהיר שבכוונתו לפתור.</p>
    </article>
  </body>
</html>