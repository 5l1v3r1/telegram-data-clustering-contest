<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696409/%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%AF%DB%8C%D8%AC%DB%8C%D8%AA%D8%A7%D9%84%DB%8C%D8%B2%D9%87-%D8%B4%D8%AF%D9%86-%D8%B7%D8%B1%D8%AD%DB%8C-%D9%86%D9%88%DB%8C%D9%86-%DB%8C%D8%A7-%D9%82%D8%AF%DB%8C%D9%85%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="تلاش برای دیجیتالیزه شدن؛ طرحی نوین یا قدیمی"/>
    <meta property="og:description" content="ایتنا- اخیراً ایرانسل اعلام کرده است که عزمش را برای دیجیتالیزه شدن جزم کرده است. حال سوال اینجاست که این طرح تا چه حد نوین و ابتکاری است. با ما همراه شوید تا پاسخ این سوال را بیابید.اعلام ایرانسل مبنی بر حرکت به سوی دیجیتالیزه شدن"/>
  </head>
  <body>
    <article>
      <h1>تلاش برای دیجیتالیزه شدن؛ طرحی نوین یا قدیمی</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032711_689.jpg"/>
      </figure>
      <p>ایتنا- اخیراً ایرانسل اعلام کرده است که عزمش را برای دیجیتالیزه شدن جزم کرده است. حال سوال اینجاست که این طرح تا چه حد نوین و ابتکاری است. با ما همراه شوید تا پاسخ این سوال را بیابید.<br/><br/><b>اعلام ایرانسل مبنی بر حرکت به سوی دیجیتالیزه شدن</b></p>
      <p>همزمان با سیزده ساله شدن ایرانسل، بیژن عباسی آرند، مدیر عامل این اپراتور اعلام کرد که ایرانسل در حال تبدیل از اپراتور دیتا به یک اپراتور دیجیتال است.<br/>گفتنی است، مراسم سیزدهمین سالگرد آغاز به کار اپراتور ایرانسل در تاریخ 29 مهر ماه برگزار شد. در این مراسم خبرنگاران و نمایندگان و مدیران رسانه‌ها حضور داشتند.<br/><br/><b>اقدامات ایرانسل در زمینه دیجیتالیزه شدن</b></p>
      <p>عباسی آرند در مراسم سیزدهمین سالگرد آغاز به کار ایرانسل در مهر ماه امسال در خصوص سرمایه گذاری و کارآفرینی ایرانسل سخن گفت. وی به اقدامات این اپراتور در جهت رفع مشکل اشتغال و مهیا کردن بستر و زیرساخت های مورد نیاز برای ظهور ایده های کارآفرینی اشاره کرد.</p>
      <p>ایرانسل</p>
      <p>همچنین مدیرعامل اپراتور مورد بحث گفت: ایرانسل به رشد شرکتهای دانش بنیان کمک کرده و سعی داشته توسعه کسب و کارهای دیجیتال را در اولویت خود قرار دهد. گفتنی است، به گفته عباسی آرند، در این راستا ایرانسل به حمایت از نخبگان پرداخته است.<br/>ایرانسل در راستای دیجیتالیزه شدن با مجموعه اسنپ، برنامه کاربردی چارخونه، برنامه کاربردی دانا، پیام رسان گپ، برنامه کاربردی روبیکا و ایرانیان تاورز را در دستور کارش قرار داده است.<br/><br/><b>برنامه های آتی ایرانسل برای دیجیتالیزه شدن</b></p>
      <p>عباسی آرند به طرح های زیر به عنوان برنامه های آتی ایرانسل اشاره کرده است: حمایت و عضویت در صندوقهای جسورانه و شتابدهنده های استارتاپی، حمایت و سرمایه گذاری بر تولیدات داخلی با راهکار تحقیق و توسعه، حمایت از شرکتهای داخلی با سرمایه گذاری، انتقال و بومی سازی دانش و فناوری و حمایت و سرمایه گذاری در پروژه های ملی و زیرساختی مخابراتی کشور. مدیرعامل ایرانسل همچنین اشاره کرده است که این اپراتور برنامه‌های متنوعی را در زمینه دیجیتالیزه شدن در نظر دارد.<br/><br/><b>پیشروی همراه اول در زمینه دیجیتالیزه شدن</b></p>
      <p>در مهر ماه 97 از برنامه راهبردی ۵ ساله همراه اول رونمایی شد در این مراسم افرادی همچون محمد جواد آذری جهرمی وزیر ارتباطات و فناوری اطلاعات، حمید فرهنگ مدیرعامل همراه اول، مهدی اخوان بهابادی رییس هیات مدیره همراه اول و جمعی از مدیران ارشد این شرکت حضور داشتند.<br/>گفتنی است، رونمایی از برنامه راهبردی همراه اول همزمان با روز اول نمایشگاه تلکام برگزار شد.<br/>جالب است بدانید که «تحقق رویای دیجیتال» به عنوان مأموریت برنامه راهبردی همراه اول اعلام شده است.<br/>برنامه راهبردی همراه اول در تلاش است تا به عنوان یکی از رهبران بازار ICT منطقه به ارائه خدمات و راهکارهای هوشمند برای توانمندسازی اکوسیستم دیجیتال بپردازد.<br/>گفتنی است، همراه اول در بیست و پنجمین نمایشگاه بین المللی الکامپ 98 نیز با با شعار «تحقق رویای دیجیتال» حضور یافت.<br/><br/><b>دیجیتالیزه شدن همراه اول و تقدیر وزیر ارتباطات از این اپراتور</b></p>
      <p>محمدجواد آذری جهرمی، وزیر ارتباطات و فناوری اطلاعات در مراسم رونمایی از برنامه راهبردی 5 ساله همراه اول تصریح کرد: شواهد جوانی در همراه اول مشخص است. مسیر حرکتی اقتصاد دیجیتال و ساخت ایران دیجیتال نیاز به نیروی جوان دارد. مدیرعامل جوان، رئیس هیئت مدیره جوان، هیئت مدیره جوان و تیم جوان همراه اول پرقدرت پای کار آمده اند و در سال گذشته توانسته اند نقش مهمی در توسعه فناوری اطلاعات و ارتباطات داشته باشند.<br/>جهرمی به تنظیم برنامه 5 ساله همراه اول با عنایت به توسعه ایران دیجیتال اشاره و از این بابت از این اپراتور تشکر کرد.</p>
      <p>گفتنی است، همراه اول اتصال مدارس کشور به شبکه پرسرعت پهن باند را تا پایان سال جاری جزو ماموریت هایش قرار داده است. این طرح با همراهی دولت پیگیری خواهد شد. بحث هوشمندسازی مصرف انرژی و فعالیت در حوزه کشاورزی هوشمند نیز جزو پروژه هایی است که همراه اول در آنها فعال خواهد شد.</p>
      <p>
        <b>دیجیتالیزه شدن ایرانسل، طرحی جدید یا قدیمی</b>
      </p>
      <p>با توجه به تمامی آنچه در بالا گفتیم می توان این طور نتیجه گرفت که همراه اول در زمینه دیجیتالیزه شدن پیشرو است و طرح ایرانسل در این زمینه نوین و ابتکاری نیست.<br/>به طور کلی نگاهی به عملکرد همراه اول در زمینه حرکت به سمت دنیای دیجیتال نشان می دهد که اپراتور مورد بحث در این زمینه حضور فراگیری داشته است. در همین راستا می توان به حضور فعال همراه اول در نمایشگاه های ملی رسانه های دیجیتال کشور اشاره کرد.<br/>با توجه به اقدامات همراه اول در زمینه دیجیتالیزه شدن طی سال های گذشته می توان این طور برداشت کرد که طرح ایرانسل برای حرکت به سمت دیجیتالیزه شدن چندان جذاب و نو نیست.</p>
      <p>البته باید منتظر شد و دید که ایرانسل در عمل چگونه در عرصه دیجیتالیزه شدن عمل می کند. باید منتظر بمانیم و ببینیم که آیا این اپراتور می تواند چالشی جدی برای همراه اول ایجاد کند یا اینکه همراه اول همچنان در این عرصه پیشتاز خواهد بود.<br/><br/><b>جمع بندی</b><br/>در پایان می توان گفت که دیجیتالیزه شدن یکی از عرصه هایی است که امروز اپراتورها در آن وارد شده اند و به سوی یک رقابت جدی پیش می روند. البته شواهد نشان می دهد که همراه اول طی سال های اخیر به این حوزه ورود کرده است. اما اپراتور دوم یعنی ایرانسل به تازگی در این زمینه وارد شده است و رقیب تازه واردی برای همراه اول محسوب می شود.<br/>به هر حال، شواهد نشان می دهد که همراه اول همچنان پیشتاز است. ایرانسل نیز به عنوان اپراتور دوم ایران متوجه شده است که باید در زمینه دیجیتالیزه شدن گام بردارد. اما این طرح قبلاً توسط همراه اول مطرح شده و این اپراتور گام های عملی در این راستا برداشته است.<br/>باید منتظر بمانیم و ببینیم که رقابت اپراتورهای کشور در زمینه دیجیتالیزه شدن به چه سمت و سویی حرکت خواهد کرد.</p>
    </article>
  </body>
</html>