<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/02/news/raid_aerei_di_israele_su_gaza_dopo_razzi_contro_civili_colpiti_obiettivi_terroristici_-240052017/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T00:45:00+00:00"/>
    <meta property="og:title" content="Raid aerei di Israele su Gaza: morto un palestinese, due feriti"/>
    <meta property="og:description" content="La vittima aveva 27 anni. In precedenza dal territorio della Striscia erano stati lanciati dieci razzi contro civili israeliani"/>
  </head>
  <body>
    <article>
      <h1>Raid aerei di Israele su Gaza: morto un palestinese, due feriti</h1>
      <h2>La vittima aveva 27 anni. In precedenza dal territorio della Striscia erano stati lanciati dieci razzi contro civili israeliani</h2>
      <address>
        <time datetime="2019-11-02T00:45:00+00:00">02 Nov 2019, 00:45</time>
      </address>
      <p>GAZA - Un palestinese di 27 anni ucciso e due feriti è il bilancio del raid notturno di aerei da combattimento israeliani contro "obiettivi terroristici" a Gaza dopo il lancio di 10 razzi dalla Striscia contro civili israeliani poche ore prima. Lo riferisce l'esercito israeliano su Twitter. Otto dei 10 razzi sono stati intercettati da Iron Dome, ha reso noto sempre l'esercito. Ma uno dei lanci aveva centrato una casa di Sderot, senza provocare vittime.<br/><br/>I media palestinesi hanno riferito che diversi attacchi aerei hanno preso di mira siti di addestramento e avamposti affiliati ad Hamas, il gruppo militante islamico che controlla Gaza. Funzionari della salute di Gaza hanno detto che tre uomini palestinesi hanno subito ferite da schegge, uno poi è deceduto. Alcuni testimoni della città meridionale di Khan Younis hanno detto che i tre erano seduti in un frutteto adiacente a uno dei posti dei militanti colpiti.<br/><br/>Nessuno dei gruppi armati di Gaza ha rivendicato il lancio dei. Ma secondo l'esercito israeliano, responsabile dell'attacco era proprio Hamas. Israele e Hamas hanno combattuto tre guerre negli ultimi dieci anni e le tensioni sono sempre altissime. Israele ha ritirato truppe e coloni dalla stretta fascia costiera nel 2005, ma mantiene l'enclave sotto un blocco "per ragioni di sicurezza". A Gaza vivono circa due milioni di palestinesi.</p>
    </article>
  </body>
</html>