<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3772878,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="לבנון: הבנקים נפתחו אחרי שבועיים, אך מגבילים העברת דולרים מחוץ למדינה"/>
    <meta property="og:description" content="העברות הכספים הופסקו עד להודעה חדשה, למעט לקוחות שיכולים להוכיח שהכספים נחוצים לתשלום שכר לימוד באוניברסיטאות, החזר הלוואות או טיפולים רפואיים בחו&quot;ל"/>
  </head>
  <body>
    <article>
      <h1>לבנון: הבנקים נפתחו אחרי שבועיים, אך מגבילים העברת דולרים מחוץ למדינה</h1>
      <h2>העברות הכספים הופסקו עד להודעה חדשה, למעט לקוחות שיכולים להוכיח שהכספים נחוצים לתשלום שכר לימוד באוניברסיטאות, החזר הלוואות או טיפולים רפואיים בחו"ל</h2>
      <address><time datetime="2019-11-02T00:00:00+00:00">02 Nov 2019</time> by <a rel="author">שירות כלכליסט</a></address>
      <p>הבנקים בלבנון, שנפתחו אתמול (ו') לאחר שבועיים שהיו סגורים בשל <a href="https://www.calcalist.co.il/local/articles/0,7340,L-3772694,00.html">המחאות ברחבי המדינה</a>, הפסיקו את כל העברות הכספים הדולריות לחו"ל, עד אשר אי היציבות הפוליטית במדינה תירגע. כך לפי דיווח בבלומברג.</p>
      <p>לבנון לא הטילה הגבלות רשמיות על העברת כספים בעוד הבנקים במדינה פתחו מחדש את דלתותיהם לאחר שבועיים של מחאה אנטי-ממשלתית שהתפשטה בכל המדינה. אך הבנקים פעלו עצמאית להדק את המגבלות הלא רשמיות שמוחלות במדינה כבר מספר חודשים במטרה למנוע זליגת הון החוצה ממנה על רקע האמון המתערער של בעלי ההון והאזרחים.</p>
      <figure>
        <img src="https://images1.calcalist.co.il/PicServer3/2019/10/19/941416/AFP_840853-01-08472190_l.jpg"/>
        <figcaption>הפגנה בביירות (ארכיון) <br/>צילום: איי אף פי</figcaption>
      </figure>
      <p>עובדים של ארבעה מהבנקים הגדולים בלבנון אמרו שהעברות הכספים הופסקו עד להודעה חדשה, בלי קשר לסכומים וליעדם. כמה מהם אמרו שיוצאי הדופן הם לקוחות שיכולים להוכיח שהכספים נחוצים לתשלום שכר לימוד באוניברסיטאות, החזר הלוואות או טיפולים רפואיים בחו"ל, בין היתר. את הדברים אישרו לפחות שני פקידי בנק בכירים שסירבו להזדהות. על פי האחרונים, רוב המבקשים להעביר כספים לחו"ל שאינם נמנים על בעלי הנסיבות המיוחדות ויוצאות הדופן, קיבלו בהבנה יחסית את הבקשה להמתין עד שתחול רגיעה במדינה.</p>
      <p>שליטה בהון הולכת והופכת לנשק יעיל בידיהן של ממשלות שאיבדו מיציבותן, כמו במקרה של ארגנטינה שהידקה את המגבלות המוניטריות ביום ראשון לאחר שפופוליסט בעל נטיה שמאלית זכה בבחירות הנשיאותיות במדינה. למרות שהמגבלות שהטילה לבנון אינן רשמיות או קבועות, כמה כלכלנים הזהירו מכך שהדבר עלול לפגוע בכניסת מטבע זר למדינה מצד משקיעים זרים. אך ללבנון, אחת המדינות בעלות החוב הגדול ביותר בעולם, יש מעט אפשרויות אחרות. בשבועות האחרונים גדשו מאות אלפי לבנונים את הרחובות בדרישה להתפטרות חבורת פוליטיקאים שהביאה את המדינה אל סיפו של אסון כלכלי, תוך הזנחת השירותים שניתנים לאזרחיה. המחאה הביאה <a href="https://www.calcalist.co.il/world/articles/0,7340,L-3772660,00.html">להתפטרותו של ראש הממשלה סעד אל חרירי</a>, וטרם ידוע מי יחליפו.</p>
    </article>
  </body>
</html>