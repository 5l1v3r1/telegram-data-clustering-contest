<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739585"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T00:45:00+00:00"/>
    <meta property="og:title" content="อัสซาดชี้ภาคเหนือซีเรียต้องอยู่กับรัฐบาลกลาง"/>
    <meta property="og:description" content="ประธานาธิบดีซีเรียกล่าวว่า 'เป้าหมายสูงสุด' ในตอนนี้คือการผนวกแผ่นดินทั้งหมดที่แตกแยกตลอดช่วงนานกว่า 8 ปีของสงครามกลางเมืองให้กลับมาเป็นปึกแผ่น รวมถึงภาคเหนือซึ่งเป็นเขตอิทธิพลของชาวเคิร์ด และเตือนว่าสหรัฐจะไม่มีทาง 'ขโมย' น้ำมันของซีเรียได้"/>
  </head>
  <body>
    <article>
      <h1>อัสซาดชี้ภาคเหนือซีเรียต้องอยู่กับรัฐบาลกลาง</h1>
      <address>
        <time datetime="2019-11-02T00:45:00+00:00">02 Nov 2019, 00:45</time>
      </address>
      <p>
        <b>ประธานาธิบดีซีเรียกล่าวว่า "เป้าหมายสูงสุด" ในตอนนี้คือการผนวกแผ่นดินทั้งหมดที่แตกแยกตลอดช่วงนานกว่า 8 ปีของสงครามกลางเมืองให้กลับมาเป็นปึกแผ่น รวมถึงภาคเหนือซึ่งเป็นเขตอิทธิพลของชาวเคิร์ด และเตือนว่าสหรัฐจะไม่มีทาง "ขโมย" น้ำมันของซีเรียได้</b>
      </p>
      <p>สำนักข่าวต่างประเทศรายงานจากกรุงดามัสกัส ประเทศซีเรีย เมื่อวันที่ 2 พ.ย. ว่าประธานาธิบดีบาชาร์ อัล-อัสซาด ผู้นำซีเรีย แถลงผ่านสถานีโทรทัศน์แห่งชาติ เมื่อวันศุกร์ที่ผ่านมา ว่าการที่กองทัพรัสเซียและตุรกีจัดการลาดตระเวนร่วมกันตลอดแนวพรมแดนทางเหนือของประเทศ เพื่อผลักดันให้กองกำลังป้องกันตนเองชาวเคิร์ด ( วายพีจี ) ถอยร่นออกจากพื้นที่ และจะได้เตรียมการจัดตั้ง "เขตปลอดภัย" สำหรับผู้ลี้ภัยชาวซีเรียซึ่งอาศัยอยู่ตามตะเข็บชายแดนที่ติดกันมากกว่า 3.6 ล้านคน ให้ทยอยเดินทางกลับภูมิลำเนาได้ หลังต้องลี้ภัยจากสงครามซึ่งปะทุเมื่อเดือนมี.ค. 2554 นั้น "เป็นสัญญาณเชิงบวก" ของการสนับสนุนให้รัฐบาลดามัสกัสบรรลุเป้าหมายสำคัญที่สุดในตอนนี้ คือ "การผนวกดินแดนทั้งหมดกลับคืน"<br/> </p>
      <figure>
        <iframe data-src="https://twitter.com/Ruptly/status/1190254341392883712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ผู้นำซีเรียกล่าวด้วยว่า เขาไม่เคยมองตุรกีเป็น "ศัตรู" และไม่ประสงค์ให้สถานการณ์ในตอนนี้เปลี่ยนแปลงความสัมพันธ์ระหว่างสองประเทศ อย่างไรก็ตาม เมื่อทุกฝ่ายที่เกี่ยวข้องมั่นใจว่า วายพีจีถอนกำลังออกจากพื้นที่ทั้งหมดในภาคเหนือของซีเรียแล้ว ดินแดนส่วนดังกล่าวต้องกับมาอยู่ภายใต้อธิปไตยของรัฐบาลกลางในกรุงดามัสกัสเท่านั้น สื่อเป็นนัยว่า กองกำลังฝ่ายกบฏที่รัฐบาลอังการาสนับสนุน ในนามกองทัพปลดปล่อยซีเรีย ( เอฟเอสเอ ) ต้องออกไปจากพื้นที่เช่นกัน<br/> </p>
      <figure>
        <iframe data-src="https://twitter.com/Ruptly/status/1190283335635001345?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191102/news_EFYkmCsBkQ080555_533.jpg?v=20191102154?v=3513"/>
      </figure>
      <p>
        <b>นักรบของกองกำลังป้องกันตนเองชาวเคิร์ด ( วายพีจี )</b>
      </p>
      <figure>
        <iframe data-src="https://twitter.com/NBCNews/status/1190270794716319745?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน อัสซาดวิจารณ์จุดยืนเรื่องซีเรียของประธานาธิบดีโดนัลด์ ทรัมป์ ซึ่งโลเลและเปลี่ยนแปลงตลอดเวลา จนกระทั่งผู้นำสหรัฐประกาศคงกำลังทหารบางส่วนไว้ในภูมิภาคทางเหนือของซีเรีย และเสริมทหารชุดใหม่เขาไปอีก โดยประกาศชัดเจนด้วยว่า "เฉพาะพื้นที่ซึ่งเป็นแหล่งน้ำมัน" สะท้อนว่ารัฐบาลวอชิงตันยังคงมีกรอบความคิดแบบ "เจ้าอาณานิคม" แต่กล่าวเชิงเหน็บแนมว่า "น่าชื่นชม" ที่สหรัฐไม่ปิดบังว่าต้องการน้ำมันของซีเรีย แม้ท้ายที่สุดกองทัพอเมริกาทั้งหมดต้องออกไปให้พ้นจากซีเรียเหมือนกัน ดังเช่นที่ตอนนี้อิรักไม่อนุญาตให้ทหารอเมริกันชุดหนึ่งซึ่งถอนกำลังออกจากภาคเหนือของซีเรีย "ปักหลักยาว" ส่วนประเด็นจุดยืนทางการเมืองที่ยังแตกต่างระหว่างรัฐบาลดามัสกัสกับกองกำลังชาวเคิร์ดนั้น อัสซาดยืนกรานว่าเป็นเรื่องที่ทั้งสองฝ่ายจะเจรจาเอง.<br/><br/><b>เครดิตภาพ : REUTERS, AP</b></p>
    </article>
  </body>
</html>