<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696415/%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%AF%D8%B9%D8%A7%DB%8C-%D8%A8%DB%8C%E2%80%8C%D8%A7%D8%B3%D8%A7%D8%B3-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%B9%D8%AF%D9%85-%D8%AA%D8%AD%D8%B1%DB%8C%D9%85-%D8%AF%D8%A7%D8%B1%D9%88%DB%8C%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="معاون پارلمانی رئیس جمهور: ادعای بی‌اساس آمریکایی‌ها درباره عدم تحریم دارویی ایران"/>
    <meta property="og:description" content="معاون پارلمانی رئیس جمهور گفت: ادعای آمریکا درباره عدم تحریم دارویی ایران کاملا بی‌اساس است."/>
  </head>
  <body>
    <article>
      <h1>معاون پارلمانی رئیس جمهور: ادعای بی‌اساس آمریکایی‌ها درباره عدم تحریم دارویی ایران</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032717_212.jpg"/>
      </figure>
      <p>معاون پارلمانی رئیس جمهور گفت: ادعای آمریکا درباره عدم تحریم دارویی ایران کاملا بی‌اساس است.</p>
      <p>به گزارش ایسنا، حسینعلی امیری در حاشیه بازدید از مهرانه زنجان در جمع خبرنگاران، با اشاره به این‌که مجموعه مهرانه یکی از مجموعه‌های خوب زنجان است، اظهار کرد: از مهم‌ترین ویژگی‌های این مجموعه، خیریه بودن و اداره مجموعه توسط خود مردم است.</p>
      <p> وی با اشاره به این‌که خدمات انجمن خیریه مهرانه به بیماران سرطانی که افراد کاملاً شایسته خدمت هستند ارائه می‌شود، ادامه داد: سطح خدمات  ارائه شده در این مجموعه و تسهیلاتی که برای بیماران و خانواده‌های آن‌ها در نظر گرفته شده، بسیار مطلوب است.</p>
      <p>وی تصریح کرد: فعالیت مهرانه در زنجان حکایت از اعتقادات، تدین، انسان‌دوستی، شرافت، مسئولیت‌پذیری و نجابت مردم زنجان است.</p>
      <p>این مسئول با اشاره به ابراز رضایت از حمایت‌های دولتی در حوزه بیمه، تصریح کرد: یکی از مهم‌ترین مشکلات این مجموعه، نبود دارو ناشی از تحریم‌های ظالمانه است.</p>
      <p>امیری با اشاره به این که ادعای آمریکا درباره عدم تحریم دارویی ایران کاملا بی‌اساس است، بیان کرد: ما شاهد این هستیم که به خاطر تحریم‌های دارویی تعدادی از بیماران با مشکلات اساسی مواجه شده‌اند.</p>
    </article>
  </body>
</html>