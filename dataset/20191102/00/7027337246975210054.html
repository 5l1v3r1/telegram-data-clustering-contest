<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696392/%D9%BE%D8%A7%DB%8C%D8%A7%D9%86-%D9%85%D8%AD%D8%A7%DA%A9%D9%85%D9%87-%D9%BE%D8%B1%D9%88%D9%86%D8%AF%D9%87-%D9%81%D8%B9%D8%A7%D9%84%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="پایان محاکمه پرونده فعالان محیط زیستی"/>
    <meta property="og:description" content="پرونده فعالان محیط زیستی بازداشت شده، هشت متهم دارد که اتهام چهار نفر از آنها اخیراً از افساد فی‌الارض به «همکاری با دولت متخاصم آمریکا و رژیم صهیونیستی علیه جمهوری اسلامی ایران جهت جاسوسی به‌ نفع سیا و موساد» تغییر پیدا کرد."/>
  </head>
  <body>
    <article>
      <h1>پایان محاکمه پرونده فعالان محیط زیستی</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>پرونده فعالان محیط زیستی بازداشت شده، هشت متهم دارد که اتهام چهار نفر از آنها اخیراً از افساد فی‌الارض به «همکاری با دولت متخاصم آمریکا و رژیم صهیونیستی علیه جمهوری اسلامی ایران جهت جاسوسی به‌ نفع سیا و موساد» تغییر پیدا کرد.</b>
      </p>
      <figure>
        <img src="https://cdn.asriran.com/files/fa/news/1398/8/11/1032680_268.jpg"/>
      </figure>
      <p>وکیل مدافع متهمان پرونده معروف به فعالان محیط زیستی، از اخذ آخرین دفاعیات و پایان محاکمه متهمان خبر داد و گفت: منتظر صدور رأی دادگاه هستیم.</p>
      <p>سیدکاظم حسینی وکیل مدافع تعدادی از متهمان پرونده معروف به فعالان محیط زیستی بازداشت شده، روز شنبه در گفت‌وگو با ایرنا با اعلام این خبر اظهار داشت: آخرین جلسه رسیدگی به اتهامات متهمان این پرونده برگزار و از تمام متهمان آخرین دفاع اخذ شده است و اکنون منتظر صدور حکم دادگاه هستیم.</p>
      <p>این وکیل دادگستری افزود: دادگاه در اخذ آخرین دفاع، به تمام متهمان ماده ۵۰۸ قانون مجازات اسلامی را تفهیم کرده است که این ماده مقرر می‌دارد: «هر کس یا گروهی با دول خارجی متخاصم به‌ نحوی علیه جمهوری اسلامی ایران همکاری نماید، در صورتی که محارب شناخته نشود ‌به یک تا ۱۰ سال حبس محکوم می‌شود.»</p>
      <p>پرونده فعالان محیط زیستی بازداشت شده، هشت متهم دارد که اتهام چهار نفر از آنها اخیراً از افساد فی‌الارض به «همکاری با دولت متخاصم آمریکا و رژیم صهیونیستی علیه جمهوری اسلامی ایران جهت جاسوسی به‌ نفع سیا و موساد» تغییر پیدا کرد.</p>
      <p>مراد طاهباز، سام رجبی، امیرحسین خالقی، هومن جوکار، سپیده کاشانی، نیلوفر بیانی، طاهر قدیریان و عبدالرضا کوهپایه متهمان این پرونده هستند که همگی در بازداشت به‌سر می‌برند.</p>
      <p>جلسات رسیدگی به پرونده متهمان محیط زیستی در شعبه ۱۵ دادگاه انقلاب به ریاست قاضی صلواتی برگزار شده است.</p>
    </article>
  </body>
</html>