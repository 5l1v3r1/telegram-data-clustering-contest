<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696406/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9-%D9%85%D8%B1%D8%AF-%D8%A8%D9%87-%D8%AF%D9%84%DB%8C%D9%84-%D8%A2%D8%AA%D8%B4-%D8%B2%D8%AF%D9%86-%D8%B2%D9%86-%D8%AF%D8%B1-%D8%AE%DB%8C%D8%A7%D8%A8%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="دستگیری یک مرد به دلیل آتش زدن زن در خیابان"/>
    <meta property="og:description" content="رئیس پایگاه دوم پلیس امنیت عمومی پایتخت از دستگیری مردی که چند شب پیش زن جوانی را در حوالی جنت آباد به آتش کشاند خبر داد و گفت: متهم قصد درگیری با مأموران و فرار از چنگال قانون را داشت که عاقبت با شلیک چند تیر هوایی تسلیم پلیس شد."/>
  </head>
  <body>
    <article>
      <h1>دستگیری یک مرد به دلیل آتش زدن زن در خیابان</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032705_321.jpg"/>
      </figure>
      <p>رئیس پایگاه دوم پلیس امنیت عمومی پایتخت از دستگیری مردی که چند شب پیش زن جوانی را در حوالی جنت آباد به آتش کشاند خبر داد و گفت: متهم قصد درگیری با مأموران و فرار از چنگال قانون را داشت که عاقبت با شلیک چند تیر هوایی تسلیم پلیس شد.</p>
      <p>به گزارش ایرنا به نقل از پایگاه اطلاع رسانی پلیس پایتخت، سرهنگ علی محمدی در توضیح این خبر، اظهار داشت: اواخر هفته گذشته پرونده ای در خصوص جلب و دستگیری عامل آتش زدن عمدی خانم جوانی در محله جنت آباد از سوی قاضی کشیک دادسرای عمومی و انقلاب ناحیه ۵ تهران برای رسیدگی تخصصی به پلیس امنیت عمومی ارجاع شد.<br/><br/>وی بیان داشت: با بررسی های انجام گرفته مشخص شد، غروب روز نهم آبان ماه فرد ۳۰ ساله ای در حوالی خیابان باهنر در محله جنت آباد با درگیری و مشاجره شدید با خانم جوانی، وی را ابتدا تهدید به مرگ کرده و پس از لحظاتی با پاشیدن مواد اشتعال زا (بنزین) بر روی سر و بدن زن جوان، او را به آتش کشانده و بلافاصله از محل می گریزد.<br/><br/>محمدی عنوان کرد: شاکی پس از انتقال به بیمارستان سوانح سوختگی شهید مطهری در حالی که از وضعیت جسمانی مناسبی برخوردار نبود اطلاعاتی را در خصوص متهم و علت و انگیزه این اقدام در اختیار مأموران پلیس امنیت عمومی قرار داد.<br/><br/>این مقام انتظامی خاطر نشان کرد: شاکی در اظهارات خود به مأموران، گفت: چند وقت پیش، این مرد شیطان <br/>صفت به بهانه ازدواج با من ارتباط عاطفی برقرار کرد که پس از اینکه از تصمیم شوم وی مطلع شدم این ارتباط را قطع کرده که همین مسأله سبب شد تا این فرد با زور و تهدید مرا مجبور به ادامه این رابطه کند. زمانی که از ادامه ارتباطم ناامید شد، با پاشیدن بنزین صورت و بدنم را به آتش کشاند.<br/><br/>رییس پایگاه دوم پلیس امنیت عمومی پایتخت در ادامه بیان داشت: با اطلاعاتی که شاکی پرونده در اختیار پلیس قرار داد، بلافاصله هویت و مخفیگاه متهم شناسایی شد و بامداد روز گذشته ماموران این پایگاه با هماهنگی های قضائی متهم را در محدوده میدان صادقیه در حالی که قصد درگیری با مأموران و فرار از چنگال قانون را داشت با شلیک چند تیر هوایی دستگیر و به پلیس امنیت عمومی منتقل کردند.<br/><br/>وی در پایان با اشاره با اینکه متهم پس از مواجهه حضوری چاره ای جز به اعتراف نداشت و جرم ارتکابی اش اعتراف کرد، گفت: متهم پس از تکمیل تحقیقات پلیسی با دستور مقام قضائی با صدور قرار وثیقه روانه زندان شد.</p>
    </article>
  </body>
</html>