<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696342/%D8%A8%D8%B1%D8%A7%D9%86%DA%A9%D9%88-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%85%D9%86%D8%AA%D8%B8%D8%B1-%D9%86%D8%A7%D9%85%D9%87-%D8%A7%D8%B2-%D8%B3%D9%88%DB%8C-%D9%81%DB%8C%D9%81%D8%A7-%D8%A8%D8%A7%D8%B4%D8%AF-%D9%86%D8%AD%D9%88%D9%87-%D9%BE%D8%B1%D8%AF%D8%A7%D8%AE%D8%AA-%D8%AD%D9%82%D9%88%D9%82-%D9%85%D9%86-%D8%B9%D8%A7%D8%AF%DB%8C-%D9%86%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="برانکو: پرسپولیس منتظر نامه از سوی فیفا باشد/ نحوه پرداخت حقوق من عادی نبود"/>
    <meta property="og:description" content="در این باره باشگاه پرسپولیس می‌تواند منتظر نامه از سوی فیفا باشد."/>
  </head>
  <body>
    <article>
      <h1>برانکو: پرسپولیس منتظر نامه از سوی فیفا باشد/ نحوه پرداخت حقوق من عادی نبود</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>در این باره باشگاه پرسپولیس می‌تواند منتظر نامه از سوی فیفا باشد.</b>
      </p>
      <figure>
        <img src="https://cdn.asriran.com/files/fa/news/1398/8/11/1032586_460.jpg"/>
      </figure>
      <p>سرمربی سابق تیم فوتبال پرسپولیس به اظهارات شب گذشته مدیرعامل این باشگاه در یک برنامه تلویزیونی واکنش نشان داد.<br/><br/>به گزارش فارس، محمدحسن انصاری‌فرد مدیرعامل باشگاه پرسپولیس شب گذشته با حضور در یک برنامه تلویزیونی در خصوص مطالبات برانکو اعلام کرد که علاقه‌ای ندارد وضعیت باشگاه پرسپولیس و برانکو با شکایت پیگیری شود و به دنبال این هستند تا رضایت برانکو را جلب کنند.</p>
      <p>انصاری‌فرد در این برنامه اعلام کرد که اگر برانکو از پرسپولیس به فیفا شکایت کند، آن وقت این باشگاه هم از سرمربی سابق خود شکایت خواهد کرد، هر چند که علاقه‌ای به شکایت از برانکو ندارد.</p>
      <p>در همین رابطه برانکو ایوانکوویچ در گفت‌وگو با خبرنگار ورزشی خبرگزاری فارس، در خصوص اظهارات شب گذشته انصاری‌فرد گفت: اگر او این صحبت‌ها را انجام داده حتما دلایلی برای شکایت از من دارد. همان‌طور که خودتان می‌دانید وضعیت پرداخت دستمزد به من اصلا عادی نبود و کاری که با من انجام شد، قانونی نبوده و نیست.</p>
      <p>وی خاطرنشان کرد: عدم پرداخت به‌موقع دستمزد من و مسائلی که در این زمینه رخ داده، به هر حال این شرایط را رقم زده است و فکر می‌کنم فیفا دلایل من را بپذیرد.</p>
      <p>سرمربی سابق پرسپولیس در پاسخ به این سوال که آیا در روند مذاکرات تغییری رخ داده و به نتیجه‌ای رسیده‌اند یا نه، افزود: هیچ خبری در این زمینه وجود ندارد و هیچ اتفاقی هم رخ نداده است.</p>
      <p>برانکو در مورد اینکه در نهایت چه اتفاقاتی در شکایت او از پرسپولیس رخ خواهد داد، خاطرنشان کرد: تا این لحظه هیچ نتیجه‌ای نگرفته‌ایم و توافقی هم حاصل نشده است.</p>
      <p>وی در مورد اینکه روی شکایت خودتان از پرسپولیس همچنان مُصر هستید اظهار داشت: در این باره باشگاه پرسپولیس می‌تواند منتظر نامه از سوی فیفا باشد.</p>
      <p>سرمربی سابق تیم پرسپولیس در خصوص اینکه احتمال توافق او با این باشگاه وجود دارد یا نه گفت: همه چیز خیلی ساده است. آنها مطالبات من را بپردازند تا با هم توافق کنیم.</p>
      <p>به گزارش خبرگزاری فارس،وکیل برانکو چند هفته قبل به تهران آمد و مذاکراتی را با مسئولان باشگاه پرسپولیس انجام داد. قرار است وکیل برانکو پاسخ موکلش را به صورت مکتوب اعلام کند و به همین خاطر مسئولان این باشگاه همچنان منتظر پاسخ سرمربی سابق خود هستند.</p>
    </article>
  </body>
</html>