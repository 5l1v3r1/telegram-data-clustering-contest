<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696390/%D8%B4%D8%B1%D8%B7-%D8%AA%D8%A7%D8%B2%D9%87-%DA%AF%D8%B1%D8%AC%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%A7%D9%82%D8%A7%D9%85%D8%AA-%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="شرط تازه گرجستان برای اقامت ایرانی‌ها"/>
    <meta property="og:description" content="گرجستانی‌ها متوجه شده‌اند بیشتر شرکت‌های ثبت‌شده ایرانی‌ها در این کشور صوری است و هیچ‌گونه گردش مالی ندارد."/>
  </head>
  <body>
    <article>
      <h1>شرط تازه گرجستان برای اقامت ایرانی‌ها</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>گرجستانی‌ها متوجه شده‌اند بیشتر شرکت‌های ثبت‌شده ایرانی‌ها در این کشور صوری است و هیچ‌گونه گردش مالی ندارد.</b>
      </p>
      <figure>
        <img src="https://cdn.asriran.com/files/fa/news/1398/8/11/1032678_561.jpg"/>
      </figure>
      <p>گرجی‌ها می‌گویند برای گرفتن اقامت این کشور علاوه بر خرید ملک حداقل باید ٦٥‌هزار دلار سرمایه به کشورشان بیاورید. مریم سلطانی، عضو هیأت مدیره اتاق مشترک ایران و گرجستان می‌گوید: «این اتفاق دو دلیل دارد، نخست این‌که گرجستان در تلاش است به اتحادیه اروپا بپیوندد و به همین دلیل شرط سرمایه‌گذاری را برای مهاجرانش اجباری کرده است.»</p>
      <p>روزنامه شهروند نوشت: گرجستانی‌ها دست رد به سینه ایرانی‌ها زدند و دیگر خریدن خانه برای گرفتن اقامت گرجستان کافی نیست. این خبر را مریم سلطانی، عضو هیأت مدیره اتاق ایران و گرجستان اعلام کرده و می‌گوید: «براساس مقررات تازه این کشور، شهروندان ایرانی باید علاوه بر خرید ملک دست‌کم ٦٥‌هزار دلار سرمایه به گرجستان ببرند تا بتوانند اقامت این کشور را دریافت کنند.» او تاکید می‌کند: «دلال‌های ایرانی گرجستان این اتفاق را از مهاجران پنهان می‌کنند و همچنان در تبلیغات‌شان به دروغ می‌گویند خرید ملک برای گرفتن اقامت کافی است.»</p>
      <p>دیپورت ایرانی‌ها از گرجستان در شرایطی رخ می‌دهد که ایرانی‌ها‌ سال ٩٦ رکورد خروج سرمایه از کشور را شکسته‌ و براساس اعلام صندوق جهانی پول ٢٥‌میلیارد دلار ارز از ایران خارج کرده‌اند. علی پورابراهیمی، رئیس پیشین کمیسیون اقتصاد مجلس دهم و محمدباقر نوبخت، رئیس سازمان برنامه و بودجه گفته‌اند که این پول‌ها صرف خرید خانه در کشورهای همسایه شده است.</p>
      <p>جالب است بدانید نیت واقعی بسیاری از ایرانی‌هایی که در کشورهای همسایه خانه خریده‌اند، سرمایه‌گذاری و کار نبوده است. مریم سلطانی می‌گوید: «گرجستانی‌ها متوجه شده‌اند بیشتر شرکت‌های ثبت‌شده ایرانی‌ها در این کشور صوری است و هیچ‌گونه گردش مالی ندارد، به همین دلیل است که روی مهاجران ایرانی ذره‌بین گذاشته‌اند و برای پذیرش آنها سختگیری‌ها می‌کنند.»</p>
      <p>چالش اقتصاد ایران با اشتیاق خرید خانه خارجی<br/>ایرانی‌ها چیزی حدود ٢٥‌میلیارد دلار ارز از کشور خارج کرده‌ و در کشورهای همسایه خانه خریده‌اند. این خبر را محمدرضا پورابراهیمی، رئیس سابق کمیسیون اقتصاد مجلس دهم درحالی اعلام کرد که براساس گزارش صندوق جهانی پول رکورد خروج سرمایه در‌ سال ٩٦ شکست و ایران با خروج ٢٥‌میلیارد دلار سرمایه یکی از حادترین شرایط اقتصاد را تجربه کرد؛ عددی که البته محمدباقر نوبخت، رئیس سازمان برنامه و بودجه هم آن را تایید کرده و گفته موج خرید ملک خارجی موجب بحران بازار ارز شده است. در این میان مشخص نیست ایرانی‌ها چه تعداد ملک در خارج از کشور خریده‌اند، اما ترکیه با آمار شفاف و دقیق‌تری‌ نسبت به سایر کشورهای همسایه اعلام کرده است که شهروندان ایرانی تنها ظرف یک‌سال ٨‌هزار خانه در ازمیر ترکیه خریده‌اند.</p>
      <p>با این حال متوسط قیمت ملک در گرجستان بسیار پایین‌تر از ترکیه است. میانگین قیمت ملک در تفلیس گرجستان بین ١٠٠ تا ١٥٠‌هزار دلار است و متوسط قیمت ملک در استانبول و آنکارا حدود ٢٥٠ تا ٣٠٠‌هزار دلار است و بازار ارزان‌تر گرجستان سبب شده است این کشور برای ایرانی‌ها جذاب‌تر از ترکیه شود.<br/>فاطمه مقیمی، رئیس اتاق ایران و گرجستان می‌گوید: «بیشتر ایرانی‌هایی که در گرجستان خانه خریده‌اند، از قشر متوسط هستند.»</p>
      <p>مریم سلطانی، عضو هیأت مدیره اتاق ایران و گرجستان هم توضیح می‌دهد: «میزان مهاجرت ایرانی‌ها به گرجستان آن‌قدر زیاد است که گفته می‌شود دستگاه‌های اداری این کشور برای بررسی تقاضای ایرانی‌ها دچار مشکل شده‌اند.»</p>
      <p>چوب حراج ایرانی‌ها به خانه‌های گرجستانی<br/>با وجود علاقه ایرانی‌ها به گرجستان، گرجی‌ها نسبت به شهروندان ایرانی بداخلاقی می‌کنند. آذر ماه‌ سال گذشته گرجستان ٤٣٤ ایرانی را از فرودگاه به ایران برگرداند و همان زمان بود که وزارت امور خارجه ایران اطلاعیه‌ای صادر کرد و از ایرانی‌ها خواست از سفر غیرضروری به گرجستان پرهیز کنند. این موضوع درحالی رخ داد که گرجستان از کشورهایی است که ایرانی‌ها می‌توانند بدون ویزا به آن سفر کنند، اما تازگی گرجی‌ها نسبت به موج مهاجرت ایرانی‌ها به کشورشان حساس شده‌اند. آنها پیش از این کشاورزان ایرانی را از کشورشان برگرداندند؛ کشاورزانی که در جریان خشکسالی به گرجستان مهاجرت کرده بودند تا در زمین‌های اجاره‌ای آنها کار کنند.</p>
      <p>مسعود رصاف، شهروند ایرانی که چهار‌سال پیش به گرجستان رفته و مزرعه‌ای ٧٠ هکتاری در حومه شهر کوتائیسی گرجستان خریده بود، گفته است که گرجی‌ها برای کارهای اداری به ایرانی‌ها سختگیری می‌کنند و نه‌تنها در پروسه‌های اداری راه‌اندازی مجتمع کشت و صنعت با او همکاری نکرده‌اند که مانع از ورود دوباره او به کشورشان شده‌اند، بنابراین او مجبور شده زمین‌های شخم‌زده و آماده کشت را برای فروش آگهی کند.<br/>این ماجرا برای مالکان خانه‌های مسکونی در گرجستان تکرار شده و این کشور اعلام کرده است که خرید ملک برای دریافت اقامت دایم کافی نیست و ایرانی‌ها با خرید ملک تنها می‌توانند یک‌سال در این کشور اقامت کنند.<br/>این موضوع موجب شده آگهی‌های فروش ملک در گرجستان بیشتر از گذشته شود و البته ایرانی‌هایی که متوجه مقررات جدید شده‌اند، دیگر حاضر نیستند به راحتی ملک ایرانی‌های دیگر در گرجستان را بخرند. از آن سمت گرجی‌های سودجو هم برای خرید خانه ایرانی‌ها در کشورشان قیمت‌های پایین‌تری تعیین می‌کنند.</p>
      <p>برخی ایرانی‌ها، گرجی‌ها را بدبین کرده‌اند<br/>گرجی‌ها می‌گویند برای گرفتن اقامت این کشور علاوه بر خرید ملک حداقل باید ٦٥‌هزار دلار سرمایه به کشورشان بیاورید. مریم سلطانی، عضو هیأت مدیره اتاق مشترک ایران و گرجستان می‌گوید: «این اتفاق دو دلیل دارد، نخست این‌که گرجستان در تلاش است به اتحادیه اروپا بپیوندد و به همین دلیل شرط سرمایه‌گذاری را برای مهاجرانش اجباری کرده است.»</p>
      <p>او ادامه می‌دهد: «گرجستان درواقع بیشتر از این‌که کشوری مهاجرپذیر باشد، کشوری سرمایه‌پذیر است، به همین دلیل این قانون را اجرا کرده است تا از نظر اقتصادی رشد کند.»</p>
      <p>نگاهی به گزارش بانک جهانی نشان می‌دهد گرجستان از نظر سهولت کسب‌وکار هفتمین کشور جهان است و این کشور از سال‌ها قبل برای جذب سرمایه‌گذار برنامه‌ریزی کرده است.</p>
      <p>عضو هیأت مدیره اتاق مشترک ایران و گرجستان همچنین توضیح می‌دهد: «علاوه بر نگاه سرمایه‌پذیری گرجی‌ها، تقلب برخی شهروندان ایرانی در این کشور موجب شده آنها نسبت به سرمایه‌گذاران ایرانی هم بدبین شوند و با سختگیری بیشتری آنها را در کشورشان بپذیرند.»</p>
      <p>سلطانی می‌گوید: «ایرانی‌ها در گرجستان شرکت‌های صوری متعددی ثبت کرده‌اند که بانک‌های این کشور متوجه شده‌اند این شرکت‌ها و حساب‌های بانکی ایرانی‌ها هیچ‌گونه گردش مالی در‌ سال ندارد و درواقع شهروندان ایرانی برای گرفتن اقامت این کشور سرشان را کلاه گذاشته و دنبال سرمایه‌گذاری نبوده‌اند.»</p>
      <p>اقتصاد گرجستان چقدر جذاب است؟<br/>گرجستان تقریبا به اندازه تهران جمعیت دارد، از نظر اقتصاد چندان کشور ثروتمندی به شمار نمی‌آید و نرخ بیکاری در آن تفاوت چندانی با ایران ندارد. درحال حاضر نرخ بیکاری در گرجستان ١٢,٩‌درصد است و تقریبا نیمی از جمعیت این کشور کشاورز هستند، البته به این معنی نیست که در گرجستان سخت می‌شود کار کرد، این کشور براساس گزارش بانک جهانی یکی از ١٠ کشور اول جهان در زمینه سهولت مقررات کسب‌وکار است. حجم تجارت خارجی گرجستان سالانه حدود ١٠‌میلیارد دلار است و ایران تقریبا پنج برابر این کشور تجارت خارجی دارد.</p>
      <p>همچنین براساس گزارش بانک جهانی، گرجستان حدود ١٤‌میلیارد دلار تولید ناخالص داخلی دارد. این درحالی است که میزان تولید ناخالص داخلی ایران ٤٨٥‌میلیارد دلار است. مقایسه این دو عدد نشان می‌دهد اقتصاد ایران تقریبا ٣٤ برابر بزرگتر از اقتصاد گرجستان است.</p>
      <p>البته نرخ تورم در گرجستان تنها ٤,٩‌درصد است، این در شرایطی که است که نرخ تورم در ایران به حدود ٤٠‌درصد رسیده است.</p>
    </article>
  </body>
</html>