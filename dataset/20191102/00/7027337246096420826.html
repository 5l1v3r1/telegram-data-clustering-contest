<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696465/%D8%B2%D9%86%D9%88%D8%B2%DB%8C-%D9%87%D9%85%D9%87%E2%80%8C%DB%8C-%D9%85%D8%B4%DA%A9%D9%84%D8%A7%D8%AA-%D8%A7%D8%B2-%D9%88%D8%B1%D8%B2%D8%B4%DA%AF%D8%A7%D9%87-%D8%A2%D8%B2%D8%A7%D8%AF%DB%8C-%D8%B4%D8%B1%D9%88%D8%B9-%D9%85%DB%8C%E2%80%8C%D8%B4%D9%88%D8%AF-%D8%AA%D8%B1%D8%A7%DA%A9%D8%AA%D9%88%D8%B1-%D9%BE%D9%86%D8%AC%D9%85%DB%8C%D9%86-%D8%AA%DB%8C%D9%85-%D9%BE%D8%B1%D9%87%D9%88%D8%A7%D8%AF%D8%A7%D8%B1-%D8%AC%D9%87%D8%A7%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="زنوزی: همه‌ی مشکلات از ورزشگاه آزادی شروع می‌شود/ تراکتور پنجمین تیم پرهوادار جهان است"/>
    <meta property="og:description" content="مالک باشگاه تراکتور گفت: بنده، هیأت مدیره و مدیرعامل تراکتور از آقای دنیزلی حمایت می‌کنیم و ایشان تیم خوبی ساخته است، معتقدم شیرینی فوتبال در برد و باخت بوده و بهترین تیم دنیا هم در چند بازی می‌بازد.زنوزی: به خاطر دردانه هایشان سر تیمهای شهرستانی را می برند/تراکتور پنجمین تیم پرهوادار جهان است!"/>
  </head>
  <body>
    <article>
      <h1>زنوزی: همه‌ی مشکلات از ورزشگاه آزادی شروع می‌شود/ تراکتور پنجمین تیم پرهوادار جهان است</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032786_878.jpg"/>
      </figure>
      <p>مالک باشگاه تراکتور گفت: بنده، هیأت مدیره و مدیرعامل تراکتور از آقای دنیزلی حمایت می‌کنیم و ایشان تیم خوبی ساخته است، معتقدم شیرینی فوتبال در برد و باخت بوده و بهترین تیم دنیا هم در چند بازی می‌بازد.<br/>زنوزی: به خاطر دردانه هایشان سر تیمهای شهرستانی را می برند/تراکتور پنجمین تیم پرهوادار جهان است!</p>
      <p>به گزارش خبرگزاری فارس و به نقل از سایت تراکتور، محمدرضا زنوزی در برنامه ایستگاه ورزش رادیو جوان اظهار کرد: پیش از همه چیز به هواداران تراکتور به دلیل کسب رتبه پنجم پرهوادرترین تیم جهان تبریک می‌گویم؛ همچنین هواداران ما روز گذشته شخصیت بالایشان را نشان داده و به همه اثبات کردند که تبریز جای هیچ گونه بحث و حرف و حدیث نیست. پرشورها با تشویق بازیکنان پس از بازی، نشان دادند که فرهنگ و شخصیت بالایی دارند.</p>
      <p>وی در رابطه با بیانیه‌ای که روز گذشته برای تمجید از هواداران تراکتور صادر کرده بود، افزود: بیانیه را خودم صادر کردم و معتقدم کوچکترین کار در قبال هواداران بود، هواداران ما لیاقت بالایی دارند و بنده خودم نیز یکی از هواداران تراکتور هستم. با اینکه تراکتور پرهوادارترین تیم آسیا، ایران و پنجمین تیم پرهوادار دنیاست؛ اما هوادارانمان واقعاً مظلوم هستند و به راحتی حقشان خورده می‌شود.</p>
      <p>زنوزی ادامه داد: همه‌ی مشکلات از ورزشگاه آزادی شروع می‌شود، هواداران تیم‌های پایتخت در ورزشگاه آزادی یکسری مشکلات برای تیم‌‌های شهرستانی به وجود می‌آورند و هواداران این تیم‌ها را مجبور به واکنش می‌کنند. این هفته به مادری که دو فرزندش در راه کشورمان شهید شده است، بد و بیراه می‌گویند و مسئولان نیز هیچ عکس و العملی نشان نمی‌دهند. سال گذشته در بازی «سایپا – پرسپولیس» به ما فحاشی شد، ولی چرا کمیته انضباطی واکنش نشان نداد؟ همچنین در بازی «سپاهان – پرسپولیس» چرا سر سپاهان را بریدند؟ مقصر آن اتفاقات چه کسانی بودند؟ به خاطر دردانه‌هایشان سر تیم‌های شهرستانی را می‌برند.</p>
      <p>وی در خصوص وضعیت مالی باشگاه تراکتور، اظهار کرد: بنده در برنامه ورزش و مردم نیز اعلام کرده بودم که هواداران دو تیم پایتخت باید قبول کنند که فوتبال از دو قطبی خارج شده و چند قطب جدید ایجاد شده است. رسانه‌ها هر تهمتی که می‌خواهند به تیم ما می‌زنند. مشکلات مالی تراکتور شایعه بوده و ما امسال بالای 35 درصد از قرارداد بازیکنان را پرداخت کرده‌ایم و امکانات بازیکنان نسبت به سال قبل هم افزایش یافته است، نمی‌توانند بپذیرند که قطب جدیدی با تعداد هوادار بیشتر نسبت به تیم‌های تهرانی وجود دارد.</p>
      <p>مالک باشگاه تراکتور خاطرنشان کرد: روزنامه فرهیختگان مسائلی نوشته که واقعیت ندارد، بله من در تاتارستان برای یکسری کارهای اقتصادی جهت پیشبرد اهداف جمهوری اسلامی ایران حضور دارم و ترمینال صادراتی ایران در روسیه وکشورهای آسیای میانه را ایجاد می‌کنم. به دلیل مشکلات کم آبی در کشورمان، کشت فرا سرزمینی که قانونی است را دنبال می‌کنم. بنده صنعت‌گر بین المللی هستم؛ این رسانه‌ها برای تمامی شهرستان‌های ایران مشکل ایجاد کردند.</p>
      <p>وی در خصوص وضعیت باشگاه ماشین سازی نیز اظهار کرد: بنده چندین بار اعلام کرده‌ام که برای فروش ماشین سازی برای کسی که در شأن این تیم هزینه کند، آمادگی دارم. نمی‌خواهم ماشین‌سازی مثل پاس شود.</p>
      <p>مالک باشگاه تراکتور با تأکید بر اینکه دو قطبی فوتبال روی خیلی از مسائل تأثیر گذار است، گفت: داورها از اینکه مورد غضب هواداران این دو تیم قرار گیرند، می‌ترسند. یکسری از مسئولان و هواداران جرأت را از داوران گرفته‌اند و ما باید کاری کنیم جرأت به داوران بازگردد و تیم‌های شهرستانی از این جهت، آسیب می‌بینند. دردانه‌ها بیشترین بهره را از اشتباهات داوران می‌برند و اگر خصوصی شوند، خیال همه راحت می‌شود. بنده در برنامه ورزش و مردم هم گفته بودم خصوصی‌ شدن تیم‌های پایتخت به نفع هوادارانش است؛ چرا که این تیم در رقابت با بخش خصوصی جا خواهند ماند.</p>
      <p>زنوزی خاطرنشان کرد: ما روز گذشته باختیم، ولی باید بدانید بازیکنی که دقیقه 4 باید اخراج میشد، اخراج نشد. اینکه می‌گویم جرأت از قشر داوران گرفته شده است همین موضوع هست، بازیکن استقلال حتی کارت زرد هم دریافت نکرد! این داور پشت دروازه، کمک داور و داور وسط به همدیگر کمک نمی‌کنند؟ چه زمانی می‌خواهیم حرفه‌ای شویم؟ اینکه دو سه تیم حرفه‌ای شوند و بقیه تیم‌ها آماتور باقی بمانند، انصاف نیست.</p>
    </article>
  </body>
</html>