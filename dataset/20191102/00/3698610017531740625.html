<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/datu-normandskogo-samitu-viznachaye-rosiya-pristayko-328239_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T00:37:00+00:00"/>
    <meta property="og:title" content="Дату нормандського саміту визначає Росія — Пристайко"/>
    <meta property="og:description" content="У МЗС визнали, що рішення про зустріч глав чотирьох держав приймає РФ."/>
  </head>
  <body>
    <article>
      <h1>Дату нормандського саміту визначає Росія — Пристайко</h1>
      <h2>У МЗС визнали, що рішення про зустріч глав чотирьох держав приймає РФ.</h2>
      <address>
        <time datetime="2019-11-02T00:37:00+00:00">02 Nov 2019, 00:37</time>
      </address>
      <p>Ймовірність проведення <b><a href="https://dt.ua/WORLD/putin-nazvav-umovu-dlya-uchasti-v-samiti-glav-normandskoyi-chetvirki-327935_.html">зустрічі глав нормандського формату</a></b> залежить від Росії. Україна, Франція і Німеччина готові до саміту. Про це міністр закордонних справ україни Вадим Пристайко сказав на брифінгу в Києві.</p>
      <p>"Це правда, так, дійсно, залежить зараз від російської сторони більше, тому що ми з вами виконуємо ті домовленості, які були досягнуті", - заявив Пристайко.</p>
      <p>Він нагадав, що цими домовленостями було визнання "формули Штайнмаєра" і розведення сил на трьох ділянках - у Станиці Луганській, Золотому і Петрівському.</p>
      <p>"Ми, французи і німці маємо готовність зустрітися найближчим часом. Це залежить від російської сторони. На сьогоднішній момент, ви бачите по їх риториці, все зводиться до того, що ми найближчим часом зустрінемося", - сказав Пристайко.</p>
      <p>Окремо він зазначив, що остаточна дата зустрічі визначається.</p>
      <p>"Будемо сподіватися, що Росія знайде зручний час для всіх чотирьох країн, і в Берліні, в Парижі, - нам не важливо, де, в Мінську. Це не має значення для всіх нас. Головне, щоб відбулася", - сказав Пристайко.</p>
      <p>Відзначимо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">завершилося розведення сил</a></b> і засобів у Золотого на Луганщині. Детальніше про операцію з розведення читайте в статті Юрія Бутусова <a href="https://dt.ua/internal/male-zolote-a-cina-velika-328202_.html">"<b>Мале Золоте, а ціна велика"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>