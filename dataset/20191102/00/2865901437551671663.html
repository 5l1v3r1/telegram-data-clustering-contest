<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/kosarka/vesti/frka-u-baru-boutrajt-provocirao-publiku-pa-bezao-od-batina/341440"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Frka u Baru: Boutrajt provocirao publiku, pa bežao od batina"/>
    <meta property="og:description" content="Nesportski potez američkog košarkaša kada je sve već bilo rešeno"/>
  </head>
  <body>
    <article>
      <h1>Frka u Baru: Boutrajt provocirao publiku, pa bežao od batina</h1>
      <h2>Nesportski potez američkog košarkaša kada je sve već bilo rešeno</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>Pala je Cedevita Olimpija i na Jadranu, po prvi put! Nije tako delovalo nakon prvog poluvremena, ali Mornar je uspeo da napravi veliki povratak u nastavku utakmice i da upiše veoma vrednu pobedu pred domaćim navijačima kojima se probio ka samom vrhu tabele - 77:70.</p>
      <p>Međutim, meč je obeležio skandal u poslednjim sekundama utakmice, kada su košarkaši Mornara odlučili da samo potroše preostalo vreme do kraja utakmice. <b>Boutrajt </b>se nesportski poneo, ukrao je loptu <b>Pulenu</b>, a potom i zakucao. To se domaćoj publici nimalo nije dopalo, jedan od navijača uleteo je na teren, pojurio je Amerikanca i čak uspeo da ga dokači plastičnim predmetom, čini se vuvuzelom.</p>
      <p>Amerikanac je uzvratio, želeći da se obračuna sa navijačem i nastala je velika gužva. Većali su arbitri šta da urade nakon toga čitavih 10 minuta šta da urade, a epilog je bio takav da je <b>Jaka Blažič </b>isključen, a <b>Rajan Boutrajt </b>je dobio tehničku grešku. Srećom, sve se na tome i završilo...</p>
      <p>A što se same utakmice tiče, na samom startu činilo se da je Mornar u potpunom ponoru. Cedevita Olimpija je odmah na startu napravila seriju od 16:2, povela sa 14 poena prednosti i bila je miljama ispred domaćih kada je reč o igri i organizaciji. Ipak, Barani su se trgli, povezali su nekoliko dobrih napada i nakon uvodnih deset minuta gubili su sa „samo“ sedam poena razlike - 15:22.</p>
      <p>Iako se činilo da će Mornar uspeti da se približi u drugoj deonici, pošto Cedevita Olimpija nije blistala, to se nije desilo. Naprotiv, nakon što domaći nisu iskoristili svoje prilike, Zmajevi su uzvarili i otišli na 13 poena prednosti, koliko su imali pred drugo poluvreme - 29:42.</p>
      <p>No, potpuni krah je doživela Cedevita Olimpija po povratku sa odmora. Ništa nije polazilo od ruke u napadu gostima, ređali su promašaj za promašajem, a Mornar je konačno pronašao svoje najjače oružje - šut za tri poena. Upravo sa dva takva pogotka završen je treći kvartal i to nerešenim rezultatom - 56:56. <b>Bjelica</b> i <b>Markota</b> su tada postigli vredne koševe za domaćina.</p>
      <p>Nije mogla da se sastavi Cedevita Olimpija ni na početku poslednje deonice. Previše grešaka pravili su gosti, dozvoljavali su Mornaru da lako dolazi do koša. Doduše, i dalje su trojke održavale domaće „iznad vode“.</p>
      <p>Kako je deonica odmicala, tako je Mornar sve više uspevao da se rezultatski "odmakne" od gostiju. Doduše, teško da bi to uspeli da raspoložen nije bio <b>Džejkob Pulen</b>, koji je u samoj završnici napravio par zaista izvrsnih prodora. Uz to, atmosferu je u Topolici podizao i <b>Derek Nidam</b>. Kada se sve sabere, Cedevita Olimpija je u potpunosti bila potopljena.</p>
      <p>Najefikasniji kod domaćih na kraju je bio upravo <b>Džejkob Pulen</b>, koji je na svom kontu imao 17 poena, dok kod gostiju nije bilo preterano raspoloženog pojedinca. Najbolji je bio <b>Miler</b>-<b>Mekintajer </b>sa 14 poena.</p>
      <p>
        <b>ABA LIGA - 5. KOLO</b>
      </p>
      <p><b>Petak</b><br/>Krka - Primorska  71:89<br/>/Jošilo 20 - Heris 23/</p>
      <p><b>Subota</b><br/>Mornar - Cedevita Olimpija 77:70<br/>/Pulen 17 - Miler-Mekintajer 14/<br/><b><a href="https://www.mozzartbet.com/sr/kladjenje-2018#/match/4489719">20.00: (1,20) Partizan (19,0) FMP (5,00)</a></b></p>
      <p>
        <b>Nedelja<br/><a href="https://www.mozzartbet.com/sr/kladjenje-2018#/match/4489676">12.00: (4,40) Mega (17,0) Budućnost (1,25)</a><br/><a href="https://www.mozzartbet.com/sr/kladjenje-2018#/match/4489669">18.00: (5,50) Cibona (20,0) Crvena zvezda (1,17)</a><br/><a href="https://www.mozzartbet.com/sr/kladjenje-2018#/match/4489720">20.00: (1,30) Igokea (16,0) Zadar (3,90)</a></b>
      </p>
      <p>
        <b>*** kvote su podložne promenama</b>
      </p>
      <figure>
        <img src="https://www.mozzartsport.com/upload/CKEditor/02.11.2019./cedol%20cedol%20cedol.PNG"/>
      </figure>
      <p>
        <b>Foto: </b>
        <i>ABA liga (Mornar Bar / MEDIA Pro)</i>
      </p>
    </article>
  </body>
</html>