<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341409/sport:/title:bibras-natho-ubio-derbi-partizan-pokerom-unistio-bezopasnu-vojvodinu-video"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Bibras Natho &quot;ubio&quot; derbi! Partizan pokerom uništio bezopasnu Vojvodinu (VIDEO)"/>
    <meta property="og:description" content="Drugi put u šest dana crno-beli na svom stadionu slavili 4:0, uz dva pogotka Izraelca, uverljivo izdanje Sadika i lepoticu Zdjelara"/>
  </head>
  <body>
    <article>
      <h1>Bibras Natho "ubio" derbi! Partizan pokerom uništio bezopasnu Vojvodinu (VIDEO)</h1>
      <h2>Drugi put u šest dana crno-beli na svom stadionu slavili 4:0, uz dva pogotka Izraelca, uverljivo izdanje Sadika i lepoticu Zdjelara</h2>
      <address><time datetime="2019-11-02T00:00:00+00:00">02 Nov 2019</time> by <a rel="author">Aleksandar Joksić</a></address>
      <p>Oporavak. Mesec dana drmala je snažna temperatura fudbalere Partizana, pretio je grip da ih obori s nogu, da bi doktor iz Izraela prepisao pakovanje antibiotika i sa dve pilule smirio širenje virusa Humskom ulicom. <b>Birbras Natho</b>, za koga publika crno-beloj strani Topčiderskog brda kaže kako doktorskim potezima razigrava tim, hirurški precizno delio je lopte i sam sebe promovisao u ključnu fuguru derbija 15. superligaškog kola sa Vojvodinom - 4:0.</p>
      <p>Na davno postavljenu dijagnozu kako osvajaču Kupa Srbije realizacija predstavlja uočljiv i ponekad teško rešiv problem, nekadašnji as moskovskog CSKA i Olimpijakosa odgovorio je tako što je maltene sam utabao stazu ka obaranju Novosađana, do ove runde najuspešnijeg tima elitnog karavana u gostima. Ne (samo) zbog golova, <b>Natho </b>je zdravstveni karton dopisao tri boda, za prekid krize posle čak četiri poraza, tri ligaška, u oktobru mesecu.</p>
      <p>Ispostavilo se da je iskusni vezista usmerio Parni valjak ka prekidu loših rezultata u poslednje vreme, jer je dominantnim izdanjem u polju opravdao reči Sava <b>Miloševića </b>kako je lider ekipe i ponudio Grobarima razloge da veruju kako će u nastavku sezone, pre svega na evropskoj sceni, u njemu dobiti aduta sposobnog da rešava mečeve. Prvo uspešno realizovan jedanaesterac posle starta <b><a href="https://mozzartsport.com/fudbal/vesti/penal-za-partizan-video/341405">Mladena Devetka nad Bojanom Ostojićem</a></b>, pa egzeklucija na pas <b>Umara Sadika</b>, koji je izdržao <b>Sinišu</b> <b>Seničanina</b> na leđima i asistirao za komotno vođstvo domaćina već u prvom delu.</p>
      <p>Osim onoga što mu nije osnovni posao, mada je došao do čak šestog gola u sezoni, <b>Bibras</b> <b>Natho</b> je srca oko 2.000 Grobara zagrejao načinom na koji  je razigravao saigrače, obavezno gurao loptu napred, pronalazio pravovremena i tačna rešenja i po svim kriterijumima zaslužio snažan aplauz kad je <b>Milošević </b>u 59. rešio da ga sačuva za gostovanje Mančesteru.</p>
      <slideshow>
        <figure>
          <img src="https://mozzartsport.com/cache/images/3/d/0/5/2/3d05203f6d21da4390db22c00ef556758b5b180e.jpg"/>
        </figure>
        <figure>
          <img src="https://mozzartsport.com/cache/images/4/1/9/3/1/4193108ec4ddccad30b28eda833d98ff29812179.jpg"/>
        </figure>
        <figure>
          <img src="https://mozzartsport.com/cache/images/9/f/e/a/4/9fea4ecc4217ac70b9d97dd42d32dc72e42209dc.jpg"/>
        </figure>
        <figure>
          <img src="https://mozzartsport.com/cache/images/a/5/9/8/0/a598067ea910b16ebbd9f53a7f098fe9cb07af77.jpg"/>
        </figure>
        <figure>
          <img src="https://mozzartsport.com/cache/images/3/e/2/9/e/3e29e07a255d8d2aa300333e71defda2b58dd8a5.jpg"/>
        </figure>
        <figure>
          <img src="https://mozzartsport.com/cache/images/8/2/5/8/a/8258abe5b4786b801110cf475cdba449cb5b27a0.jpg"/>
        </figure>
        <figure>
          <img src="https://mozzartsport.com/cache/images/c/a/d/6/5/cad659a3c1c69da364dabe97c1d5c59848e7e1b5.jpg"/>
        </figure>
        <figure>
          <img src="https://mozzartsport.com/cache/images/9/2/0/2/e/9202e79f267b3343a13882242ef1c6939db7520b.jpg"/>
        </figure>
      </slideshow>
      <p>Odmah posle Natha, po zaslugama, pozicionirao se <b>Umar</b> <b>Sadik</b>. Nigerijac je bio znatno pokretljiviji nego pre tri dana na Banovom brdu, igrao je za tim, propustio loptu baš na Nathov pas da bi je neobjašnjivo promašio Miletić (imao još jednu priliku glavom), istrčavao kontre - posle jedne se digla bura u Humskoj, ali je snimak pokazao da nije bilo faula <b>Marka</b> <b>Đurišića </b>- stigao da podeli dve asistencije, jer je posle <b>Bibrasa </b>ostavio loptu i <b>Saši</b> <b>Zdjelaru </b>za najlepši detalj derbiju, da bi odličnu partiju krunisao efektinim pogotkom pošto je okrenuo <b>Đurića </b>i savladao <b>Rockova</b>.</p>
      <p>Baš taj fenomenalan pogodak <b>Zdjelara</b>, verovatno konkurent za najlepši u sezoni, zapečatio je sudbinu Lala i potvrdio da je ovu pobedu kreirao Partizanov vezni red, kojim je u završnih pola sata dirigovao <b>Sejduba Suma</b>. Upravo su između dva kaznena prostora crno-beli dobili bitku sa Novosađanima, nadsvisili <b>Drinčića</b> i <b>Bojića</b>, a napadače <b>Ezea </b>i <b>Bojana Matića</b>, kao i krilo <b>Ognjena Đuričića</b> ostavili skoro bez šanse.</p>
      <p>Upravo je <b>Đuričić </b>u 57. minutu, posle greške Ostojića i istrčavanja <b>Stojkovića</b>, uputio prvi udarac ka golu crno-belih. I pogodio spoljni deo mrećže. Sve pre toga bilo je toliko bezopasno i neučinkovito da gosti iz Novog Sada mogu da pevaju što su primili samo četiri gola. Nisu dali nijedan, iako je tek u 76. minutu Nikola Drinčić, prepoznatljivom slobodnim udarcem, zagrejao <b>Vladimira Stojkovića</b>. Nedovoljno čak i za počasni pogodak.</p>
      <p>Kao pre šest dana, opet je bilo 4:0 u Humskoj...</p>
      <figure>
        <iframe src="https://www.youtube.com/embed/WTelOCLmHd8" width="425" height="349" data-service="Youtube" scrolling="no"/>
      </figure>
      <p> </p>
      <figure>
        <iframe src="https://www.youtube.com/embed/GjliQRK6wxs" width="425" height="349" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/6zBudexeXLo" width="425" height="349" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/kcsA28V2ZmY" width="425" height="349" data-service="Youtube" scrolling="no"/>
      </figure>
      <p>
        <b>SUPERLIGA SRBIJE, 15. KOLO</b>
      </p>
      <p><b>PARTIZAN – VOJVODINA 4:0</b><br/>/Natho 29pen, Natho 43, Zdjelar 48, Sadik 69/</p>
      <p>Beograd<br/>Stadion Partizana<br/><b>Sudija</b>: Miloš Đorđić</p>
      <p><b>Partizan</b>: Stojković – Miletić, Ostojić, Pavlović, Urošević – Zdjelar, Šćekić (od 77. L. Pavlović) – F. Stevanović, Natho (od 59. Suma), Asano – Sadik (od 74. Ivanović).<br/><b>Vojvodina</b>: Rockov – Veselinović, Đurić, Saničanin, Devetak – Drinčić, Đurišić (od 61. Topić) – Đuričin, Bojić, Eze (od 61. Gemović) – Matić (od 61. Nikolić).</p>
      <p>
        <b>SRBIJA 1 - 15. KOLO: </b>
      </p>
      <p>
        <b>Subota</b>
      </p>
      <p>Partizan - Vojvodina 4:0 (2:0)<br/>/Natho 29 pen i 43, Zdjelar 48, Sadik 69/<br/>Proleter - Crvena zvezda 0:2 (0:0)<br/>/Garsija 59, Boaći 82/</p>
      <p>
        <b>Nedelja</b>
      </p>
      <p>
        <b>
          <a href="https://www.mozzartbet.com/sr#/match/4491613">13.00:  (2,25) Inđija  (3,15)  Javor (3,45) </a>
          <br/>
          <a href="https://www.mozzartbet.com/sr#/match/4491614">15.00:  (2,85) TSC  (3,10)  Radnički Niš (2,60) </a>
          <br/>
          <a href="https://www.mozzartbet.com/sr#/match/4491615">15.00:  (5,00) Mačva  (3,40)  Čukarčki (1,80) </a>
          <br/>
          <a href="https://www.mozzartbet.com/sr#/match/4491616">15.00:  (2,15) Napredak  (3,20)  Spartak (3,60) </a>
          <br/>
          <a href="https://www.mozzartbet.com/sr#/match/4491617">15.00:  (2,60) Rad  (3,05)  Mladost (2,90) </a>
          <br/>
          <a href="https://www.mozzartbet.com/sr#/match/4491618">15.00:  (2,45) Radnik  (3,10)  Voždovac (3,10) </a>
        </b>
      </p>
      <p><b>NAPOMENA</b>: Kvote su podložne promenama </p>
      <figure>
        <img src="https://mozzartsport.com/upload/CKEditor/1.03.2018/TABELA%20SUPERLIGA.jpg"/>
      </figure>
      <p>(FOTO: Star Sport)</p>
    </article>
  </body>
</html>