<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/moz-povidomiv-pro-stvorennya-yedinoyi-dispetcherskoyi-sluzhbi-u-kozhnomu-regioni-ukrayini-328240_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T00:43:00+00:00"/>
    <meta property="og:title" content="МОЗ повідомило про створення єдиної диспетчерської служби у кожному регіоні України"/>
    <meta property="og:description" content="ЄДС буде створена до кінця року і стане гарантією того, що викликана швидка в найкоротші терміни приїде до пацієнта - навіть з іншої області"/>
  </head>
  <body>
    <article>
      <h1>МОЗ повідомило про створення єдиної диспетчерської служби у кожному регіоні України</h1>
      <h2>ЄДС буде створена до кінця року і стане гарантією того, що викликана швидка в найкоротші терміни приїде до пацієнта - навіть з іншої області</h2>
      <address>
        <time datetime="2019-11-02T00:43:00+00:00">02 Nov 2019, 00:43</time>
      </address>
      <p>В Україні запущений пілотний проект розвитку екстреної <a href="https://dt.ua/UKRAINE/moz-hoche-skasuvati-medichni-dovidki-325846_.html"><b>медицини</b>.</a> Однією зі складових проекту є закупівлі автомобілів, обладнання та програмного забезпечення для диспетчерських та оснащення центрів підготовки співробітників екстреної медицини.</p>
      <p>На пілотний проект у цьому році в державному бюджеті закладено майже 1 млрд грн. Кошти, які виділені для покращення матеріально-технічного стану та навчання фахівців, розподілені між регіонами для проведення закупівель на місцях. У державному бюджеті 2019 року, вперше за багато років, були закладені кошти саме на розвиток екстреної медичної допомоги.</p>
      <p>Екстрена медична допомога у 2020 році стане частиною гарантованого пакету послуг, який буде оплачуватися Національною службою здоров'я України за договором. Вимогами для підписання договору є: єдиний центр екстреної медичної допомоги в регіоні з центральною оперативно-диспетчерською службою та статус комунального некомерційного підприємства.</p>
      <p>Запровадження єдиної диспетчерської служби на регіон означає, що кожен українець зможе зателефонувати на номер 103 і бути впевненим, що за необхідності до нього буде направлена найближча бригада екстреної медичної  допомоги  - навіть якщо вона буде з іншого району або області. Крім того, створення сучасних диспетчерських служб дозволяє:</p>
      <ul>
        <li>зменшити час обробки виклику: від 3-5 хвилин до 1 хвилини у 90% випадків;</li>
        <li>покращити норматив доїзду на екстрені випадки - до 10 хвилин в містах і до 20 хвилин у сільській місцевості;</li>
        <li>у середньому на 20% зменшити пробіг автомобілів екстреної медичної допомоги;</li>
        <li>зібрати актуальну і достовірну статистику, яку можна аналізувати для поліпшення надання екстреної допомоги.</li>
      </ul>
      <p>Нагадаємо, в квітні в Україні запустили <b><a href="https://dt.ua/UKRAINE/reforma-ohoroni-zdorov-ya-v-ukrayini-zapracyuvav-e-recept-dlya-programi-dostupni-liki-307320_.html">програму е-рецепт</a></b>.</p>
      <p>Реформа первинної медицини стартувала в Україні 1 квітня 2018 року. 75% українців підписали декларації з сімейним лікарем або лікарем. Лікаря можна вибрати в будь-якому медзакладі, в тому числі і приватному, незалежно від місця прописки чи проживання, проте цей медзаклад має бути приєднаним до системи "Електронний здоров'я".</p>
      <p>Раніше <b>DT.UA</b> писало <b><a href="https://dt.ua/UKRAINE/yak-pidpisati-deklaraciyu-z-likarem-pokrokova-instrukciya-273955_.html">покрокову інструкцію, як підписати декларацію з лікарем</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>