<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696477/%D8%A8%DB%8C%D8%B9%D8%AA-%D8%AA%D8%B1%D9%88%D8%B1%DB%8C%D8%B3%D8%AA%E2%80%8C%D9%87%D8%A7%DB%8C-%D8%A8%D9%86%DA%AF%D9%84%D8%A7%D8%AF%D8%B4-%D9%88-%D9%85%D8%B5%D8%B1-%D8%A8%D8%A7-%D8%B3%D8%B1%DA%A9%D8%B1%D8%AF%D9%87-%D8%AC%D8%AF%DB%8C%D8%AF-%D8%AF%D8%A7%D8%B9%D8%B4"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="بیعت تروریست‌های بنگلادش و مصر با سرکرده جدید داعش"/>
    <meta property="og:description" content="شبه‌ نظامیان وابسته به گروهک تروریستی داعش در مصر و بنگلادش با سرکرده جدید این گروه تکفیری که جایگزین «ابوبکر البغدادی» شده است، بیعت کردند."/>
  </head>
  <body>
    <article>
      <h1>بیعت تروریست‌های بنگلادش و مصر با سرکرده جدید داعش</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032800_468.jpg"/>
      </figure>
      <p>شبه‌ نظامیان وابسته به گروهک تروریستی داعش در مصر و بنگلادش با سرکرده جدید این گروه تکفیری که جایگزین «ابوبکر البغدادی» شده است، بیعت کردند.</p>
      <p>به گزارش ایرنا به نقل از آسوشیتدپرس، صفحه داعش در شبکه‌های اجتماعی روز شنبه تصاویری از چند شبه‌نظامی بنگلادشی منتشر کرد که صورت خود را پوشانده و زیر یک پرچم سیاه ایستاده بودند.</p>
      <p>این افراد بیعت خود را با «ابوابراهیم الهاشمی القریشی» سرکرده جدید داعش اعلام کردند.<br/>همچنین تصاویر دیگری منتشر شده که شبه‌نظامیان داعشی در استان سیناء مصر را نشان می‌دهد و آنها نیز با سرکرده جدید داعش بیعت کردند.</p>
      <p>یکشنبه هفته گذشته آمریکایی‌ها اعلام کردند که در حمله آنها به روستایی در نزدیکی ادلب سوریه البغدادی را کشته‌اند.</p>
      <p>دونالد ترامپ رئیس جمهوری آمریکا ۵ آبان ماه در نطقی تلویزیونی اعلام کرد: نیروهای ویژه آمریکایی در عملیاتی در استان ادلب واقع در شمال غرب سوریه، البغدادی سرکرده تروریست‌های داعش را کشتند.</p>
      <p>ترامپ گفت که البغدادی در حال فرار از دست نظامیان آمریکایی کشته شد. او جلیقه انتحاری خود را منفجر کرد و در نتیجه انفجار تونل فروریخت و وی به همراه سه تن از همراهانش کشته شدند.</p>
      <p>داعش پس از چند روز سکوت سرانجام روز پنجشنبه القریشی را به عنوان جانشین البغدادی معرفی کرد.</p>
    </article>
  </body>
</html>