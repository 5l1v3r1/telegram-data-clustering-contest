<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-cyclone-maha-live-updates-know-path-locations-timing-and-other-2828119.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T00:11:17+00:00"/>
    <meta property="og:title" content="चक्रवात 'महा' से दक्षिण गुजरात में भारी बारिश की संभावना"/>
    <meta property="og:description" content="गुजरात के दक्षिणी हिस्सों में प्रचंड चक्रवाती तूफान 'महा' (Cyclone Maha) के कारण छह नवंबर से भारी बारिश की संभावना है। भारतीय मौसम विज्ञान केंद्र ने यहां शुक्रवार को कहा कि महा अब प्रचंड..."/>
  </head>
  <body>
    <article>
      <h1>चक्रवात 'महा' से दक्षिण गुजरात में भारी बारिश की संभावना</h1>
      <address><time datetime="2019-11-02T00:11:17+00:00">02 Nov 2019, 00:11</time> by <a rel="author">अहमदाबाद, एजेंसी</a></address>
      <p>गुजरात के दक्षिणी हिस्सों में प्रचंड चक्रवाती तूफान 'महा' (Cyclone Maha) के कारण छह नवंबर से भारी बारिश की संभावना है। भारतीय मौसम विज्ञान केंद्र ने यहां शुक्रवार को कहा कि महा अब प्रचंड चक्रवाती तूफान बन गया है और यह अभी लक्षद्वीप द्वीपों के समीप पूर्व-मध्य अरब सागर पर जोर पकड़ रहा है।<br/>     <br/>उसने बताया कि महा के अगले 24 घंटों में उत्तर-पश्चिम दिशा की ओर बढ़ने की संभावना है और फिर दो से चार नवंबर के दौरान बेहद प्रचंड चक्रवाती तूफान में तब्दील होने का अनुमान है। </p>
      <p>मौसम विज्ञान केंद्र के निदेशक जयंत सरकार ने बताया, छह नवंबर के बाद यह दक्षिण गुजरात तट की ओर पूर्व-उत्तरपूर्व दिशा में फिर से मुड़ेगा। इससे सौराष्ट्र के तटीय क्षेत्र समेत गुजरात क्षेत्र में भारी बारिश होने की संभावना है। मौसम विभाग ने बताया कि चक्रवात से अगले 24 घंटे के दौरान दक्षिण गुजरात में हल्की से मध्यम बारिश हो सकती है। गुजरात के कई हिस्सों में चक्रवात क्यार के कारण पिछले कुछ दिनों से बेमौसम बारिश हो रही है। चक्रवात क्यार अब कमजोर पड़ गया है और यह ओमान की ओर बढ़ रहा है।</p>
      <p>
        <b>ये भी पढ़ें: <a href="https://www.livehindustan.com/national/story-cyclonic-storm-kyarr-likely-to-bring-heavy-rainfall-to-maharashtra-coastal-districts-2818001.html">महाराष्ट्र में मंडराया चक्रवाती तूफान 'क्यार' के कहर का साया, हो सकती है भारी बारिश</a></b>
      </p>
    </article>
  </body>
</html>