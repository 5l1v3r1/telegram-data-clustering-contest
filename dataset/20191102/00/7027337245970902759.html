<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696412/%D8%A8%D8%B4%D8%A7%D8%B1%D8%AA%DB%8C-%D8%A8%D8%A7-%D8%B4%D9%86%DB%8C%D8%AF%D9%86-%D8%AE%D8%A8%D8%B1-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%A8%D8%B4%D8%A7%DA%AF%D8%B1%D8%AF-%DB%8C%DA%A9%DB%8C-%D8%A7%D8%B2-%D8%A2%D8%B1%D8%B2%D9%88%D9%87%D8%A7%DB%8C%D9%85-%D8%A8%D8%B1%D8%A2%D9%88%D8%B1%D8%AF%D9%87-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="بشارتی: با شنیدن خبر راه اندازی دادگستری بشاگرد یکی از آرزوهایم برآورده شد"/>
    <meta property="og:description" content="بشارتی گفت: یکی از اقدامات مهم در گسترش عدالت برقراری دادگستری و دادگاه در بشاگرد بود که این کار اخیرا توسط آیت الله رئیسی رئیس قوه قضاییه مورد بررسی قرار گرفت و تصمیم انقلابی برای تاسیس آن گرفته شد. به گزارش خبرگزاری میزان، در پی سفر رئیس قوه قضاییه به استان هرمزگان و ارائه گزارش هیات‌های اعزامی به شهرستان‌های تابعه این استان، حجت الاسلام و المسلمین مصدق که بررسی وضعیت حوزه قضایی جاسک را بر عهده داشت در جلسه شورای عالی قوه قضاییه به گلایه مردم نسبت به نبود دادگاه در منطقه محروم بشاگرد که در فاصله قریب به صد و پنجاه کیلومتری از جاسک قرار دارد، اشاره کرد و گفت این منطقه ۳۵ هزار نفر جمعیت دارد که به دلیل نبود دادگاه باید برای طرح دعاوی به جاسک مراجعه کنند.پس از ارائه این گزارش، رئیسی در جریان این سفر با اعلام اینکه عدم استقرار ساختمان دادگستری در شهرستان بشاگرد موجب بروز مشکلاتی برای مردم این شهرستان شده است بر لزوم تسریع در حل این مشکل با هدف دسترسی آسان مردم بشاگرد به مراجع قضایی تأکید کرد.این وعده رئیس قوه قضائیه پس از هجده روز از سفر استانی به هرمزگان با افتتاح ساختمان دادگستری بشاگرد محقق شد تا با این اقدام،…"/>
  </head>
  <body>
    <article>
      <h1>بشارتی: با شنیدن خبر راه اندازی دادگستری بشاگرد یکی از آرزوهایم برآورده شد</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032765_932.jpg"/>
      </figure>
      <p>بشارتی گفت: یکی از اقدامات مهم در گسترش عدالت برقراری دادگستری و دادگاه در بشاگرد بود که این کار اخیرا توسط آیت الله رئیسی رئیس قوه قضاییه مورد بررسی قرار گرفت و تصمیم انقلابی برای تاسیس آن گرفته شد. <br/><br/>به گزارش خبرگزاری میزان، در پی سفر رئیس قوه قضاییه به استان هرمزگان و ارائه گزارش هیات‌های اعزامی به شهرستان‌های تابعه این استان، حجت الاسلام و المسلمین مصدق که بررسی وضعیت حوزه قضایی جاسک را بر عهده داشت در جلسه شورای عالی قوه قضاییه به گلایه مردم نسبت به نبود دادگاه در منطقه محروم بشاگرد که در فاصله قریب به صد و پنجاه کیلومتری از جاسک قرار دارد، اشاره کرد و گفت این منطقه ۳۵ هزار نفر جمعیت دارد که به دلیل نبود دادگاه باید برای طرح دعاوی به جاسک مراجعه کنند.<br/><br/>پس از ارائه این گزارش، رئیسی در جریان این سفر با اعلام اینکه عدم استقرار ساختمان دادگستری در شهرستان بشاگرد موجب بروز مشکلاتی برای مردم این شهرستان شده است بر لزوم تسریع در حل این مشکل با هدف دسترسی آسان مردم بشاگرد به مراجع قضایی تأکید کرد.<br/><br/>این وعده رئیس قوه قضائیه پس از هجده روز از سفر استانی به هرمزگان با افتتاح ساختمان دادگستری بشاگرد محقق شد تا با این اقدام، از این پس مردم این شهرستان بتوانند بدون نیاز به رفت و آمد به شهرستان‌های همجوار از تمامی تسهیلات و خدمات قضایی در شهرستان بشاگرد برخوردار شوند.<br/><br/>به گزارش مرکز رسانه قوه قضائیه در همین زمینه جلیل بشارتی رئیس مرکز توسعه روستایی و مناطق محروم ریاست‌جمهوری در دولت‌های پنجم تا دهم و معروف به پدر مناطق محروم ایران که این اقدام را بسیار مسرت بخش و مصداق واقعی عدالت قضا در پهنه و آمایش سرزمینی می‌داند، اظهار کرد: بشاگرد در گذشته شامل تعداد زیادی روستا‌های پراکنده در جغرافیایی دورتر از شهر هرمزگان حد فاصل جنوب غربی سیستان و بلوچستان و شرق هرمزگان بود و به حالت قوم و قبیله‌ای و فاقد امکانات اولیه قرار داشت.<br/><br/>رئیس اسبق دفتر مناطق محروم کشور ادامه داد: در گذشته بشاگرد به صورت مناطق شرقی، غربی و مرکزی تقسیم بندی شده بود و در تقسیمات کشوری اصلاح شد.<br/><br/>بشارتی با بیان اینکه زمانی بشاگرد فاقد امکانات از قبیل راه، برق، آب، مدرسه، درمانگاه و... بود، تصریح کرد: در ابتدای انقلاب با تشکیل کمیته امداد و جهاد سازندگی مناطق نیازمند تحت پوشش قرار گرفت و مرحوم «عبداله والی» در امدادرسانی و توسعه منطقه محروم بشاگرد کمک شایانی کرد تا اینکه امروز این نارسایی‌ها کاهش یافته و خدمات زیادی در حوزه بشاگرد ارائه شده و همه ساله گروه‌های جهادی خودجوش و بسیج سازندگی به این منطقه گسیل می‌شوند.<br/><br/>وی افزود: بعد از سفر تاریخی مقام معظم رهبری به هرمزگان و حضور روسای جمهور در دوره‌های مختلف در بشاگرد، ارائه خدمات عمرانی زیادی شروع شد و در همه دوران‌های ریاست جمهوری از زمان بعد از جنگ تا به امروز در بشاگرد اعتباراتی اختصاص یافت و خدمات گسترده از قبیل تاسیس خط راه و برق و ساخته شدن مدارس شبانه روزی و موارد دیگر در این منطقه ارائه گردیده است، البته نقاطی دورتر در شرق بشاگرد مثل گافر و پارامون و در شمال شرق آن مثل درمار و زمین حسن هنوز نیازمند کار و توسعه و توجه بیشتر است.<br/><br/>رئیس اسبق دفتر مناطق محروم کشور بیان کرد: یکی از اقدامات استثنایی دولت‌های گذشته در بشاگرد تبدیل شدن به شهرستان و تاسیس فرمانداری علی رغم جمعیت کم آن بود تا خدمات عمرانی لازم ارائه شود و کار مهم دیگر پروژه احداث راه جاسک-بشاگرد-قلعه گنج بود که مناطق جنوب و شمال بشاگرد را به جازموریان و جنوب کرمان وصل کرد و بشاگرد را از بن بست خارج کرد و اخیرا نیز وزارت راه در آنجا فعالتر شده است.<br/>به دلیل نبود دادگاه مردم برای امورات قضایی با هزینه زیاد به میناب و بندر و جاسک مراجعه می‌کردند<br/>بشارتی گفت: بعد از تبدیل به شهرستان ادارات مختلفی از قبیل بهداشت و درمان، راه و شهرسازی، شهرداری، شوراها، آموزش و پرورش، آب و فاضلاب و ... در بشاگرد مستقر شدند و این موضوع باعث شد کارشناسی خدمات از نظر کلاس فنی ارتقا پیدا کند.</p>
      <p>وی با اشاره به اینکه در حوزه قضایی به دلیل کمبود قاضی و مشکلات، در بشاگرد دادگاه تشکیل نشده بود، ادامه داد: مردم برای امورات قضایی با هزینه زیاد و با توجه به درآمد کم به میناب و بندر و جاسک مراجعه می‌کردند، در حالیکه اگر دادگستری مستقر می‌شد مراجعات مردم به شهر‌های دیگر کاهش می‌یافت، این موضوع، چون در اختیارات دولت نبود و از آنجایی تصمیم اجرای آن با قوه قضاییه بود ولی به دلیل کمبود قاضی این موضوع تحقق نیافت.<br/><br/>رئیس اسبق دفتر مناطق محروم کشور، گفت: یکی از اقدامات مهم در گسترش عدالت برقراری دادگستری و دادگاه در بشاگرد بود که این کار اخیرا توسط آیت الله رئیسی رئیس قوه قضاییه مورد بررسی قرار گرفت و تصمیم انقلابی برای تاسیس آن گرفته شد.<br/><br/>بشارتی بیان داشت: با شنیدن این خبر گویی یکی از آرزوهایم برآورده شده است و پیامک تشکری هم به آیت الله رئیسی ارسال کردم.<br/><br/>وی گفت: با وجود کمبود‌های موجود در قوه قضاییه برای تامین قاضی؛ اما در این اقدام ریاست قوه قضاییه و دادگستری هرمزگان قضات لازم را به منطقه بشاگرد اعزام کرده که قابل ستایش است.<br/><br/>رئیس اسبق دفتر مناطق محروم کشور افزود: از مسئولین بشاگرد شنیدم که طی دو هفته پیش دادگستری در این منطقه برقرار و نیروی لازم اعزام شده است که به این ترتیب مشکلات مردم در این باره برطرف می‌شود. از آن مهمتر احساس هویت فرهنگی خواهند داشت که موجب پایداری و دوام زندگی مردم در روستا‌های بشاگرد و مرکز این شهرستان خواهد شد.<br/><br/>بشارتی در پایان ضمن تشکر از رئیس قوه قضاییه گفت: یکی از راه‌های تحقق عدالت در کشور استقرار واحد‌های قضایی در مناطق محروم است؛ زیرا وجود تشکیلات قضایی در این مناطق موجب برقراری امنیت بیشتر در نقاط دور افتاده می‌شود و این اقدام ریشه‌ای رئیس قوه قضاییه در بشاگرد دعای خیر مردم این منطقه را به دنبال خواهد داشت.</p>
    </article>
  </body>
</html>