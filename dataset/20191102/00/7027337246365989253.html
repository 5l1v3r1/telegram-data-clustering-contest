<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696387/%D9%85%D8%B9%D8%A7%D9%88%D9%86-%D8%B1%D9%88%D8%AD%D8%A7%D9%86%DB%8C-%D8%AA%D8%B9%D8%B7%DB%8C%D9%84%DB%8C-%D9%BE%D9%86%D8%AC%D8%B4%D9%86%D8%A8%D9%87%E2%80%8C%D9%87%D8%A7-%D8%AF%D8%B1-%D8%AF%D9%88%D9%84%D8%AA-%D8%AA%D8%B5%D9%88%E2%80%8C%DB%8C%D8%A8-%D9%86%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="معاون روحانی: تعطیلی پنجشنبه‌ها در دولت تصو‌یب نشد"/>
    <meta property="og:description" content="انتخابات یکی از مهمترین اتفاقات و رویداد های کشور است که اواخر امسال اتفاق می‌افتد و دولت در انتخابات یک مجری بی طرف است."/>
  </head>
  <body>
    <article>
      <h1>معاون روحانی: تعطیلی پنجشنبه‌ها در دولت تصو‌یب نشد</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>انتخابات یکی از مهمترین اتفاقات و رویداد های کشور است که اواخر امسال اتفاق می‌افتد و دولت در انتخابات یک مجری بی طرف است.</b>
      </p>
      <figure>
        <img src="https://cdn.asriran.com/files/fa/news/1398/8/11/1032672_691.jpg"/>
      </figure>
      <p>معاون پارلمانی رئیس جمهور گفت: با توجه به بار مالی زیادی که تعطیلی پنجشنبه‌ها به کشور هزینه می‌کند،‌ دولت از این طرح حمایت نکرد و تصویب نشد.</p>
      <p>به گزارش تسنیم، معاون پارلمانی رئیس جمهور ظهر امروز در جمع خبرنگاران اظهار داشت: تعطیلی پنجشنبه ها در کشور طرحی بود که نمایندگان مطرح کرده بودند و در دولت به بحث گذاشته شد و با توجه به اینکه در تقویم کشور تعداد روز های تعطیل بسیار است و این امر در کل استان‌ها موجب تعطیلی ادارات کارگاه‌ها و کارخانه ها و بنگاه‌های اقتصادی می‌شود لذا بارمالی خیلی زیادی را بر کشور تحمیل می‌کند و دولت با این طرح مخالفت کرد.</p>
      <p>حسینعلی امیری با اشاره به انتخابات پیش رو گفت: انتخابات یکی از مهمترین اتفاقات و رویداد های کشور است که اواخر امسال اتفاق می‌افتد و دولت در انتخابات یک مجری بی طرف است.</p>
      <p>وی در ادامه تصریح کرد: انتخابات سه رخ دارد، یک رخ مردم، یک رخ مجری، یک رخ ناظر و دولت به عنوان مجری در انتخابات کاملاً بی طرف عمل می‌کند.</p>
      <p>معاون پارلمانی رئیس جمهور تاکید کرد: آنچه برای دولت مهم است برگزاری یک انتخابات پرشور و پرشکوه بر اساس قانون است که همه سلایق و جریان های سیاسی داخل نظام در آن نامزد و مشارکت جدی داشته باشند.</p>
      <p>ایشان در خصوص اجرای انتخابات به صورت الکترونیکی نیز گفت: وزارت کشور با شورای نگهبان به عنوان ناظر انتخابات در حال تعامل است و با توجه به اینکه دولت از برگزاری انتخابات الکترونیکی استقبال می‌کند باید ببینیم چگونه و تا چه حد با شورای نگهبان به توافق می‌رسیم که نتیجه این موضوع را وزیر محترم کشور اعلام می‌کند.</p>
    </article>
  </body>
</html>