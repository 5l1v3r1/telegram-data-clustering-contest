<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696419/%D8%AE%D8%A7%D9%86%D9%87-%D9%BE%D8%AF%D8%B1%DB%8C-%DA%86%DA%AF%D9%88%D9%86%D9%87-%D9%85%D8%AC%D9%88%D8%B2-%DA%AF%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="«خانه پدری» چگونه مجوز گرفت؟"/>
    <meta property="og:description" content="سازمان سینمایی پروسه صدور مجوز ساخت و نمایش برای فیلم «خانه پدری» به کارگردانی کیانوش عیاری را تشریح کرد."/>
  </head>
  <body>
    <article>
      <h1>«خانه پدری» چگونه مجوز گرفت؟</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032723_402.jpg"/>
      </figure>
      <p>سازمان سینمایی پروسه صدور مجوز ساخت و نمایش برای فیلم «خانه پدری» به کارگردانی کیانوش عیاری را تشریح کرد.</p>
      <p>به گزارش ایسنا، این سازمان درباره روند صدور مجوز ساخت و نمایش فیلم «خانه پدری» توضیح داده است:</p>
      <p>«۱ - با ساخت فیلم «خانه پدری» در جلسه مورخ ۸۸/۷/۲۷ به اتفاق آراء اعضای وقت شورای پروانه ساخت موافقت می‌شود و پروانه ساخت این فیلم با سرمایه‌گذاری ۵۰ درصدی موسسه ناجی هنر در تاریخ ۸۸/۷/۲۹ به امضای مدیر کل محترم وقت اداره نظارت و ارزشیابی صادر می‌شود.</p>
      <p>۲ - درخواست‌های نمایش فیلم از سال ۱۳۹۰ به جریان می‌افتد و در چند نوبت مطابق روال معمول برخی از فیلم‌ها، نسخه‌های مختلف فیلم در جلسات مختلف شورای پروانه نمایش به شرح زیر مطرح می‌شود:</p>
      <p>الف : نسخه ارائه‌شده اولیه فیلم در تاریخ ۹۰/۸/۲ در جلسه شورای پروانه نمایش مطرح و با نمایش آن مخالفت شده است.</p>
      <p>ب : در جلسه مورخ ۹۰/۹/۷ صورت‌جلسه مجددی تنظیم می‌شود که با تامین نظرات نماینده شورا ، نمایش آن بلامانع اعلام می‌شود. این مصوبه به تایید ۶ نفر از ۷ نفر عضو حاضر شورا رسیده است.</p>
      <p>ج : در سال ۱۳۹۲ صورت‌جلسه مجددی تنظیم می‌شود که به فیلم ۴ اصلاحیه وارد شده است که با انجام آن نمایش فیلم «با درجه کیفی الف» بلامانع اعلام می‌شود.</p>
      <p>د : در تاریخ ۹۳/۹/۲۴ با درخواست موسسه هنر و تجربه برای نمایش فیلم در آن گروه، شورا با نمایش فیلم در گروه هنر و تجربه و شرط سنی موافقت می‌کند.</p>
      <p>ﻫ : پس از توقف نمایش فیلم و بلاتکلیف ماندن موضوع نمایش فیلم در سال ۱۳۹۶ مجددا بنا به درخواست تهیه‌کننده و پخش‌کننده فیلم و با توجه به دستور وزیر محترم وقت وزارت فرهنگ و ارشاد اسلامی مبنی بر تعیین تکلیف فیلم‌هایی که در مرحله نمایش بلاتکلیف مانده‌اند، اعضای شورای پروانه نمایش در تاریخ ۹۶/۵/۱۸ با نمایش فیلم در محافل و مراکز خاص به تشخیص سازمان سینمایی موافقت کرده‌اند. در این جلسه ۸ نفر از اعضا حضور داشتند و به اتفاق آراء تایید شد.</p>
      <p>این مصوبه در تاریخ ۹۶/۵/۲۳ نیز با شرط سنی مجدد مورد تایید قرار گرفت.</p>
      <p>و: در طول این مدت جناب آقای عیاری همچنان درخواست بر صدور پروانه نمایش عمومی فیلم داشتند. فلذا طی ملاقاتی با معاون ارزشیابی و نظارت سازمان سینمایی در تاریخ ۳۰ تیرماه ۱۳۹۸ مجددا صدور پروانه نمایش عمومی فیلم را درخواست می‌کنند که موضوع در تاریخ ۹۸/۵/۲۳ در جلسه شورای پروانه نمایش مطرح شد و مصوب می‌شود:</p>
      <p>"با توجه به شرایط خاص این فیلم و پروانه نمایش صادرشده در سال ۱۳۹۳ جهت نمایش در هنر و تجربه، شورا پس از بحث و بررسی مجدد سوابق موجود، به این نتیجه رسید که نحوه اکران فیلم را با شرایط محدودیت سنی (۱۵+) به صلاحدید ریاست سازمان سینمایی واگذار کند."</p>
      <p>متن فوق به اتفاق آرای اکثریت حاضر مصوب شده است و براساس همین مصوبه با وجود آن‌که تعدیل صحنه‌های خشونت، جزء مصوبه نبوده است اما با مذاکره معاون ارزشیابی و نظارت سازمان با تهیه‌کننده فیلم، با تعدیل صحنه خشونت و محدودیت سنی، فیلم با طی همه مراحل قانونی و رویه‌های معمول با محدودیت سالن و مدت اکران در گروه آزاد به نمایش درآمده است.»</p>
      <p>روابط عمومی سازمان سینمایی این متن را در پی اظهارات مطرح‌شده در برنامه سینمایی «هفت» درباره فیلم «خانه پدری» منتشر کرده است.</p>
    </article>
  </body>
</html>