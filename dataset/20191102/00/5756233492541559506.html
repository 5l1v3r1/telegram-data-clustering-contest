<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619335/%D9%85%D8%B3%D8%A7%D8%A8%D9%82%D9%87-%DA%A9%D8%B4%D8%AA%DB%8C-%DA%A9%D8%AC-%D8%B2%D9%86%D8%A7%D9%86-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T00:35:00+00:00"/>
    <meta property="og:title" content="مسابقه کشتی کج زنان در عربستان برگزار شد+عکس"/>
    <meta property="og:description" content="برای نخستین بار در عربستان سعودی مسابقه کشتی کج زنان در ریاض پایتخت این کشور برگزار شد، امری که در محافل خارجی مورد انتقاد و در داخل به ویژه جامعه مفتیان تاکنون در قبال آن سکوت کرده اند."/>
  </head>
  <body>
    <article>
      <h1>مسابقه کشتی کج زنان در عربستان برگزار شد+عکس</h1>
      <address>
        <time datetime="2019-11-02T00:35:00+00:00">02 Nov 2019, 00:35</time>
      </address>
      <p>
        <i>برای نخستین بار در عربستان سعودی مسابقه کشتی کج زنان در ریاض پایتخت این کشور برگزار شد، امری که در محافل خارجی مورد انتقاد و در داخل به ویژه جامعه مفتیان تاکنون در قبال آن سکوت کرده اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه خبری عربی ۲۱، این مسابقه برای نخستین بار روز جمعه در ورزشگاه بین المللی ملک فهد ریاض و بین دو سوپراستار زن آمریکایی و کانادایی برگزار شد.</p>
      <p>برگزاری مسابه کشتی کج زنان در عربستان سعودی کشوری که تا چندی پیش به زنان حق رانندگی نمی داد، به نظر نمی رسد برای جامعه مفتی های سعودی به راحتی قابل هضم باشد، اما غالب این افراد به علت ترس از سیاست سرکوبگرانه آل سعود با دیگر مفتی های منتقد در قبال این قضیه سکوت اختیار کرده اند.</p>
      <figure>
        <img src="https://aftabnews.ir/files/fa/news/1398/8/11/353998_936.jpg"/>
      </figure>
      <p>در همین حال برگزاری این مسابقه در بین کاربران فعال عربستانی در توییتر و دیگر کاربران عرب مورد انتقاد گسترده قرار گرفت.</p>
      <p>صلاح الصاعدی یک کاربر سعودی با خطاب قرار دادن ملک سلمان شاه این کشور در حساب خود نوشت، آنچه در ریاض رخ داده نه خداوند را راضی می کند نه ما مردم را و نه حتی شما را. "بدور الوایلیه" دیگر کاربر عربستانی با رد قاطعانه برگزاری این مسابقات نوشت، به خداوند خود پناه می بریم.</p>
      <figure>
        <img src="https://aftabnews.ir/files/fa/news/1398/8/11/353997_276.jpg"/>
      </figure>
      <p>جمال ریان مجری پیشین شبکه الجزیره هم در حساب توییتری خود در واکنش به این مسابقه نوشت، امروز باشگاه های شبانه، مشروبات الکلی و کشتی کج زنان در عربستان حلال می شود و به تبع آن فردا روزی زندان ها حلال خواهد شد.</p>
      <p>وی همچنین در ادامه توییت خود نوشت آیا در ادامه این اصلاحات برگزاری انتخابات، دمکراسی و مشارکت در حکومت آل سعود نیز حلال می شود؟!</p>
    </article>
  </body>
</html>