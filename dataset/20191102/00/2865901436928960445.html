<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/napolijeva-poslednja-sansa/341376"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Napolijeva poslednja šansa"/>
    <meta property="og:description" content="Za tim Karla Ančelotija, posle dva uzastopna remija, pobeda na Olimpiku je pod obavezno, ako želi da i dalje gaji nade da može da ostane u trci za Skudeto"/>
  </head>
  <body>
    <article>
      <h1>Napolijeva poslednja šansa</h1>
      <h2>Za tim Karla Ančelotija, posle dva uzastopna remija, pobeda na Olimpiku je pod obavezno, ako želi da i dalje gaji nade da može da ostane u trci za Skudeto</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>
        <i>(Od dopisnika MOZZART Sporta iz Rima) </i>
      </p>
      <p>Jedanaesto kolo Serije A počinje najzanimljivijim i najvažnijim mečom: Roma - Napoli. Za tim <b>Karla Ančelotija</b>, posle dva uzastopna remija, pobeda na Olimpiku je pod obavezno, ako želi da i dalje gaji nade da može da ostane u trci za Skudeto. Đalorosi, sa svoje strane, žele da uknjiže treću uzastopnu pobedu i da pobegnu na četiri boda Azurima. <b>Antonio Konte</b> ima nameru da odmori nekoliko svojih igrača protiv Bolonje pošto Inter sledeće nedelje čeka odlučujući meč sa Borusijom Dortmund za plasman u osminu finala Lige šampiona.<b> Siniša Mihajlović </b>će posmatrati svoje momke preko televizora i pokušaće posle razbijanja tabua <b>Ranijerija</b> (nikada ga nije pobedio do prošle nedelje) da razreši još jedan: Bolonja na Dal’Ari nije pobedila Inter od 2002. godine. Pred derbi u Torinu sve ide na stranu Juvea: od statistike, Torino je pobedio samo jednom u poslednjih, gotovo, četvrt veka, do činjenice da<b> Macari</b> ne može da računa na <b>Nkulua, Jaga Falkea i Rinkona,</b> a <b>Sariju</b> se vraćaju na raspolaganje svi igrači osim <b>Kjelinija</b> i “pocrvenelog” <b>Rabioa. </b></p>
      <p>
        <b>ROMA - NAPOLI </b>
      </p>
      <p>Roma je vezala dve izuzetno važne pobede u poslednja dva kola protiv Milana i Udinezea, ali je u poslednje tri godine redovno gubila dvoboje sa Napolijem na Olimpijskom stadionu. Na ruku Đalorosih ide i činjenica da su na poslednjih 19 utakmica na svom stadionu izgubili samo jednom. Takođe, Roma je sa <b>Paulom Fonsekom</b> na klupi izgubila samo jednom: reč je o istom meču, protiv Atalante pre mesec dana. Paradoksalno, serija povreda koja je zadesila Đalorose primorala je <b>Fonseku</b> da promeni sistem igre i pruži šansu igračima za koje se mislilo da su potpuno izgubljeni, poput <b>Pastorea</b>, delimično kao <b>Klajvert</b> ili da su u stalnom traženju sebe kao <b>Zaniolo</b>. Njima treba dodati i<b> Spinacolu</b> i <b>Veretua</b> koji nisu baš najbolje počeli sezonu. </p>
      <p>Jedina novina u sastavu Rome za današnji meč u odnosu na onaj koji smo videli u Udinama je u defanzivnoj liniji i to samo zato što je <b>Facio</b> dobio crveni karton protiv Udinezea i ne može da igra. <b>Fonseka</b> je stavio do znanja da nema nameru da menja formaciju 4-1-4-1 koja se pokazala kao veoma solidna u odbrani i efikasna u napadu. To znači da će <b>Mančini</b>, uprkos odsustvu bivšeg igrača Sevilje,  igrati u novoj ulozi između defanzivne i vezne linije, kao <b>Desai</b> u <b>Kapelovom</b> Milanu ili <b>Kouto</b> u <b>Eriksonovom</b> Laciju. Od povrede se oporavio <b>Huan Žesus </b>i sada je na kormilaru Rome da odluči kome će pokloniti poverenje: iskusnom, ali nepouzdanom Brazilcu ili Turčinu <b>Četinu</b> za koga bi to bila prva utakmica u Seriji A u startnoj postavi Rome. <b>Under</b> će, po svoj prilici, čekati na klupi šansu da uđe na teren zajedno sa <b>Perotijem</b>. Van stroja su i dalje <b>Mhitarjan, Pelegrini, Dijavara, Kristante, Kalinić, Zapakosta. </b></p>
      <p>Roma 4-1-4-1: <b>Lopez; Spinacola, Četin (Huan Žesus), Smoling, Kolarov; Mančini; Zaniolo, Pastore, Veretu, Klajvert; Džeko. </b></p>
      <p>Napoli dolazi na Olimpiko sa dva uzastopna remija u prvenstvu koji su prilično smanjili šanse <b>Ančelotijevog</b> tima da učestvuje u trci za Skudeto. Utakmica protiv Rome je poslednji voz za Napoli da ne izgubi iz vida Juventus i Inter. Svaki rezultat osim pobede za Azure ne bi samo značio adio šampionskim snovima nego bi neizbežno otvorio i trku za treće, a ne samo za četvrto mesto na tabeli. Pre početka šampionata svi su davali Juve, Inter i Napoli kao sigurna tri učesnika u sledećem izdanju Lige šampiona. Posle četvrtine prvenstva Serije A, Napolijeva pozicija nije više tako sigurna. </p>
      <p>Napoli je u poslednje tri godine redovno odnosio ceo plen sa Olimpika i morali bismo da se vratimo u 2014. godinu, u <b>Benitezovu </b>eru, pa da nađemo tri vezane utakmice u kojima je Napoli ostao bez pobede u Seriji A. </p>
      <p>Napoli se žalio na odluku Disciplinske komisije da suspenduje <b>Karla Ančelotija</b> na jednu utakmicu i nada se da će žalba biti usvojena te da će <b>Ančeloti</b> voditi tim sa klupe na Olimpiku. U suprotnom, Napolijem će komandovati njegov sin <b>Davide</b>, s oca na sina, bila bi to apsolutno primicija u najvažnijoj sporednoj stvari na svetu. </p>
      <p>Napoli je na meču sa Atalantom izgubio <b>Alana</b>, ali se zato u tim vratio <b>Manolas</b> koji bi mogao ovog popodneva prvi put da igra protiv svog bivšeg kluba. Biće neizvesno do kraja da li će izbor pasti na rovitog <b>Manolasa</b> ili na našeg <b>Maksimovića</b> koji se takođe oporavio od povrede pre samo pet dana. Nije još uvek izvesno ni ko će biti na poziciji levog beka: <b>Luperto</b> ili <b>Mario Rui</b>. <b>Mertens</b> bi trebalo da se vrati među startere jer je Olimpiko stadion na kome pruža svoje najbolje partije dok je <b>Milik</b> prilično siguran za svoje mesto budući da je zatresao četiri puta mrežu na poslednja tri meča Serije A.</p>
      <p>Napoli 4-4-2: <b>Meret; Di Lorenco, Manolas, Kulibali, Mario Rui; Kaljehon, Zjelinski, Fabijan Ruiz, Insinje; Mertens, Milik. </b></p>
      <p>
        <b>BOLONJA - INTER </b>
      </p>
      <p><b>Siniša Mihajlović</b> je počeo svoju drugu avanturu na klupi Bolonje pobedom nad Interom, ali na San Siru i na klupi Nerazura tada je sedeo <b>Lučano Spaleti</b>. Na Dal’Ari Bolonja ne zna za pobedu protiv Intera već 17 godina. Poslednji put se tim iz Emilije radovao pobedi nad Nerazurima na svom stadionu 2002. godine . </p>
      <p>Veoma pozitivna vest za <b>Mihu</b> i njegovog zamenika <b>Tanjgu</b>, koji će voditi tim sa klupe, je povratak <b>Medela</b> na raspolaganje. Ako<b> Pitbul </b>ne bude spreman za 90 minuta, tu je <b>Svanberg</b>, kao alternativa. Osim Čileanca, još jedan bivši igrač Intera će biti oran za duel: <b>Palasio</b>. Argentinac je bio delimično pošteđen na meču sa Kaljarijem i večeras će biti na terenu od prvog sudijskog zvižduka. Bolonja i dalje ne može da računa na <b>Tomijasua, Dajksa i Destra. </b></p>
      <p>Bolonja 4-2-3-1: <b>Skorupski; Mbaje, Danilo, Densvil, Krejči; Poli, Medel; Orsolini, Sorijano, Sansone; Palasio. </b></p>
      <p>Inter nije nikada bolje startovao u prvenstvu u svojoj istoriji: osam pobeda, remi i poraz. Takođe se nikada nije dogodilo da Nerazuri zatresu mrežu na svih 13 utakmica na startu sezone (uključujući i Ligu šampiona), dok bi, ako pobede i večeras, prvi put u svojoj istoriji vezali šest uzastopnih pobeda na gostovanjima u Seriji A. </p>
      <p><b>Antonio Konte</b> mora da misli i na meč sa Borusijom iz Dortmunda u sledećoj nedelji koji će odlučivati direktno ko će u osminu finala Lige šampiona. Zato je malo verovatno da ćemo videti <b>Sensija</b> od prvog minuta na Dal’Ari iako se vezni igrač vratio u grupu i obavio je ceo trening juče u Apijano Đentileu. Zbog meča u Ligi šampiona vrlo je verovatno da u Bolonji dobiju mali predah <b>Kandreva</b> i <b>Godin</b> dok je <b>Asamoa</b> primoran da preskoči meč zbog lakše povrede kolena. Austrijanac, afro-grčkog porekla, <b>Lazaro</b> bi trebalo da dobije šansu od prvog minuta. Bivši igrač Herte je propustio prve dve prilike koje je dobio protiv Slavije u Ligi šampiona i Sasuola u Seriji A, i ovo bi mogla da bude poslednja šansa da sačuva mesto u Interu, odnosno da ne bude poslat na pozajmicu u januaru. Umesto <b>Godina</b>, koga <b>Konte </b>želi svežeg i spremnog za Dortmund, igraće <b>Bastoni. </b></p>
      <p>Inter 3-5-2: <b>Handanović; Škrinjar, De Fraj, Bastoni; Lacari, Galjardini, Brozović, Barela, Biragi; Lukaku, Lautaru Martinez. </b></p>
      <p>
        <b>TORINO - JUVENTUS</b>
      </p>
      <p>Derbi dolazi u najnepovoljnijem momentu za Torino. Otkad je <b>Urbano Kairo</b> preuzeo Torino, Granate su samo jednom počeli gore sezonu. Reč je o šampionatu  2008/2009, Torino je tada izgubio šest od prvih 10 mečeva i na kraju te godine, što je zabrinjavajući signal za Toro, ispao je iz Serije A. To se ovoga puta neće dogoditi jer Torino ima dovoljno jak tim da obezbedi prvoligaški status, problem za <b>Macarija</b> je što <b>Kairo</b> veruje da mu je obezbedio tim kadar da se plasira u Ligu šampiona. </p>
      <p><b>Macarijev</b> zadatak da spasi svoju klupu proitv Juvea ima ukus nemoguće misije jer je Torino uspeo samo jednom da pobedi Juve u poslednjih 26 derbija. Drugi balast za <b>Macarija</b> je što neće moći da pošalje na teren <b>Nkulua</b> (suspendovan zbog crvenog kartona protiv Lacija). Priliku da zaigra na <b>Nkuluovom</b> mestu bi mogao da dobije Brazilac našeg porekla <b>Lijanko</b> dok bi i <b>Lukić</b> trebalo da bude potvrđen u startnoj postavi pošto je <b>Rinkon </b>i dalje povređen. Problem za kormilara Torina je i nova povreda<b> Jaga Falkea</b>. Španca će zameniti <b>Verdi. </b></p>
      <p>Torino 3-5-2: <b>Sirigu; Ico, Lijanko, Điđi; De Silvestri, Bazeli, Lukić, Meite, Ansaldi; Verdi, Beloti. </b></p>
      <p>Svi brojevi su na strani Juvea a uz to u tim su se vratili i svi povređeni igrači, osim <b>Kjelinija</b> dok će nedostajati još samo <b>Rabio</b>, pocrveneo protiv Đenove. Bjankoneri ne igraju lepršavo, spektakularno i efikasno kako se očekivalo i zbog čega je <b>Sari </b>anagažovan, ali je Juve jedini neporaženi tim u Evropi i od <b>Sarija</b> je bolji start imao samo <b>Fabio Kapelo. </b></p>
      <p>Na raspolaganje <b>Sariju</b> se vraćaju <b>Pjanić</b> i <b>De Šiljo</b> dok su <b>Remzi</b> i <b>Daglas Kosta</b> već odigrali nekoliko minuta protiv Đenove tako da bi mogli da se nađu od prvog minuta na terenu, posebno <b>Remzi</b>. Za stratega Juvea je od fundamentalnog značaja je povatak <b>Pjanića</b> bez koga Juveova igra gubi prilično na maštovitosti i raznovrsnosti. Među startere bi trebalo da se vrati i <b>De Liht </b>pošto <b>Rugani,</b> kao i <b>Demiral</b> ranije, nije uspeo da se nametne kao adekvatna alternativa. </p>
      <p>Juve 4-3-1-2:<b> Ščešni; Kvadrado, Bonuči, De Liht, Aleks Sandro ( De Šiljo); Emre Dž, Pjanić, Matuidi; Bernardeski (Remzi); Dibala, Ronaldo </b></p>
      <p>
        <b>ITALIJA 1 - 11. KOLO: </b>
      </p>
      <p>
        <b>Subota</b>
      </p>
      <p>
        <b>
          <a href="https://www.mozzartbet.com/sr#/match/4488775">15.00: (3,05) Roma  (3,45)  Napoli (2,30) </a>
          <br/>
          <a href="https://www.mozzartbet.com/sr#/match/4488773">18.00:  (3,90) Bolonja  (3,50)  Inter (1,95) </a>
          <br/>
          <a href="https://www.mozzartbet.com/sr#/match/4488772">20.45:  (6,00) Torino  (3,80)  Juventus (1,60) </a>
        </b>
      </p>
      <p>
        <b>Nedelja</b>
      </p>
      <p>
        <b>
          <a href="https://www.mozzartbet.com/sr#/match/4488768">12.30:  (1,33) Atalanta  (5,50)  Kaljari (8,50) </a>
        </b>
        <br/>
        <a href="https://www.mozzartbet.com/sr#/match/4488771">
          <b>15.00:  (1,90) Đenova  (3,45)  Udineze (4,20) </b>
        </a>
        <br/>
        <b>
          <a href="https://www.mozzartbet.com/sr#/match/4488770">15.00:  (2,70) Leće  (3,30)  Sasuolo (2,60) </a>
          <br/>
          <a href="https://www.mozzartbet.com/sr#/match/4488777">15.00:  (2,25) Verona  (3,20)  Breša (3,35) </a>
          <br/>
          <a href="https://www.mozzartbet.com/sr#/match/4488769">18.00:  (1,55) Fjorentina  (4,10)  Parma (6,00) </a>
          <br/>
          <a href="https://www.mozzartbet.com/sr#/match/4488747">20.45:  (3,00) Milan  (3,30)  Lacio (2,40) </a>
        </b>
      </p>
      <p>
        <b>Ponedeljak</b>
      </p>
      <p>
        <b>
          <a href="https://www.mozzartbet.com/sr#/match/4488778">20.45:  (2,65) SPAL  (3,10)  Sampdorija (2,80) </a>
        </b>
      </p>
      <p><b>NAPOMENA</b>: Kvote su podložne promenama</p>
      <figure>
        <img src="https://mozzartsport.com/upload/CKEditor/02.11.2019./dsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsadsa.JPG"/>
      </figure>
    </article>
  </body>
</html>