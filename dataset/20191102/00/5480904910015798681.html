<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-dnes-budou-vzpominat-na-zemrele-zacinaji-dusicky/1816235?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T00:35:00+00:00"/>
    <meta property="og:title" content="Lidé dnes budou vzpomínat na zemřelé, začínají Dušičky"/>
    <meta property="og:description" content="Praha - Lidé si dnes připomenou Památku zesnulých, lidově Dušičky. Věřící se v tento den scházejí na bohoslužbách za zemřelé, hroby se plní svíčkami, věnci a květinami. Zvýšenému zájmu lidí o návštěvu hrobů svých blízkých tradičně vycházejí vstříc správci hřbitovů, jejichž otvírací doba bývá na počátku listopadu delší než obvykle."/>
  </head>
  <body>
    <article>
      <h1>Lidé dnes budou vzpomínat na zemřelé, začínají Dušičky</h1>
      <address><time datetime="2019-11-02T00:35:00+00:00">02 Nov 2019, 00:35</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Lidé si dnes připomenou Památku zesnulých, lidově Dušičky. Věřící se v tento den scházejí na bohoslužbách za zemřelé, hroby se plní svíčkami, věnci a květinami. Zvýšenému zájmu lidí o návštěvu hrobů svých blízkých tradičně vycházejí vstříc správci hřbitovů, jejichž otvírací doba bývá na počátku listopadu delší než obvykle.</p>
      <p>Tradici svátku zemřelých každoročně nějakým způsobem udržují čtyři pětiny Čechů, zjistila v průzkumu agentura STEM/MARK. Památku zesnulých většina uctí při návštěvě hřbitova, ale jen zhruba pětina lidí se na něj vydá přesně 2. listopadu. Tradici Dušiček častěji dodržují lidé na Moravě než v Čechách. Na Moravě v tomto období vzpomíná na zemřelé podle průzkumu 88 procent lidí, v Čechách je to 77 procent.</p>
      <p>Pokud jde o výzdobu hrobů, Češi o Dušičkách příliš neexperimentují, vyplývá z ankety ČTK mezi majiteli zahradnictví a zástupci obchodů. Zákazníci preferují živé květiny před umělými, na špičce popularity se drží chryzantémy a vřes. Roste však obliba LED svíček.</p>
      <p>Zvýšenému zájmu lidí o návštěvu hrobů vycházejí vstříc správci hřbitovů. Správa pražských hřbitovů prodloužila otevírací dobu všech 29 pohřebišť. Podobné opatření učinily také v Hradci Králové či Brně. Po Ústředním hřbitově v Brně dokonce rozváží návštěvníky mikrobus, určený zejména pro lidi se zhoršenou pohyblivostí. V některých městech jsou rovněž posílené linky MHD směřující na hřbitovy.</p>
      <p>Dušičky jsou vzpomínkou na zemřelé, kteří podle katolického pojetí nejsou ještě dokonale připraveni ke vstupu do nebe a jsou ve fázi takzvaného očišťování, které tato církev nazývá očistcem. Veřejné slavení vzpomínky na všechny zemřelé zavedl benediktinský opat Odilo z francouzského kláštera Cluny po roce 998. Od 14. století zdomácnělo i v Římě. Zvyk slavit v ten den tři mše za zemřelé potvrdil v 18. století papež Benedikt XIV. Od roku 1915 to bylo rozšířeno na celou katolickou církev.</p>
      <p>Dušičkám předchází první listopadový den svátek Všech svatých. Ten je podle katolického pojetí společnou slavností lidí, kteří již vstoupili do nebe a jsou spojeni s Kristem, který svou smrtí a zmrtvýchvstáním nebe otevřel.</p>
    </article>
  </body>
</html>