<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739600"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T04:00:00+00:00"/>
    <meta property="og:title" content="'พปชร.'ยันรัฐบาลแจงซักฟอก ชี้'อนค.'พร้อมไม่เต็มร้อย"/>
    <meta property="og:description" content="'เด็กพปชร.'มั่นใจ รัฐบาลชี้แจงศึกซักฟอกฉลุย เห็นด้วยพรรคร่วมฝ่ายค้านขอชั่งน้ำหนักข้อมูลก่อนยื่นเปิดอภิปราย เหน็บ “อนค.”ไม่เต็มร้อย เพราะต้องแก้ปัญหาภายในพรรคก่อน"/>
  </head>
  <body>
    <article>
      <h1>'พปชร.'ยันรัฐบาลแจงซักฟอก ชี้'อนค.'พร้อมไม่เต็มร้อย</h1>
      <address>
        <time datetime="2019-11-02T04:00:00+00:00">02 Nov 2019, 04:00</time>
      </address>
      <p>
        <b>"เด็กพปชร."มั่นใจ รัฐบาลชี้แจงศึกซักฟอกฉลุย เห็นด้วยพรรคร่วมฝ่ายค้านขอชั่งน้ำหนักข้อมูลก่อนยื่นเปิดอภิปราย เหน็บ “อนค.”ไม่เต็มร้อย เพราะต้องแก้ปัญหาภายในพรรคก่อน</b>
      </p>
      <p>เมื่อวันที่ 2 พ.ย.นายธนกร วังบุญคงชนะ รองโฆษกพรรคพลังประชารัฐ (พปชร.) กล่าวถึงกรณีที่พรรคร่วมฝ่ายค้านขู่จะยื่นญัตติขอเปิดอภิปรายไม่ไว้วางใจรัฐบาลว่า เท่าที่ทราบพรรคร่วมฝ่ายค้านยังไม่ได้กำหนดชัดเจนว่าจะอภิปรายไม่ไว้วางใจหรือไม่ จะรอดูข้อมูลอย่างรอบคอบก่อน ทั้งนี้ ต้องชื่นชมการทำงานของพรรคร่วมฝ่ายค้านภายใต้การนำของนายสมพงษ์ อมรวิวัฒน์ ผู้นำฝ่ายค้านในสภาผู้แทนราษฎรที่ทำงานอย่างสร้างสรรค์ เป็นฝ่ายค้านยุคใหม่ ทั้งนี้แม้ว่าการยื่นอภิปรายไม่ไว้วางใจจะสามารถยื่นได้ปีละ1ครั้ง แต่พรรคร่วมฝ่ายค้านคงต้องดูข้อมูลด้วยว่า มีน้ำหนักหรือหลักฐานเพียงพอที่จะสามารถยื่นอภิปรายไม่ไว้วางใจได้หรือไม่ เพราะหากข้อมูลไม่เพียงพอและไม่เกิดประโยชน์กับพี่น้องประชาชน สู้ไม่ยื่นอภิปรายเสียยังดีกว่า <br/><br/>นายธนกร กล่าวอีกว่า 7 พรรคร่วมฝ่ายค้านจะมีการประชุมหารือกันในวันที่ 5 พ.ย.นั้นหากพรรคร่วมฝ่ายค้านมีมติที่จะยื่นขอเปิดอภิปรายไม่ไว้วางใจ รัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรี และรมว.กลาโหม ก็พร้อมที่จะชี้แจงในทุกเรื่อง เพราะมั่นใจว่าที่ผ่านมารัฐบาลบริหารงานด้วยความโปร่งใส ตรวจสอบได้ ยึดประโยชน์ของประชาชนและประเทศชาติเป็นหลัก ดังนั้น ตนจึงนึกไม่ออกว่าฝ่ายค้านจะอภิปรายเรื่องอะไร เพราะจากที่ติดตามข่าวนั้นตนมองว่าประเด็นยังไม่ถึงขั้นที่จะอภิปรายไม่ไว้วางใจได้ ที่สำคัญ รัฐบาลเพิ่งเข้ามาบริหารงานได้ไม่กี่เดือน อีกทั้งร่างพ.ร.บ.งบประมาณรายจ่ายปีะจำปีงบประมาณ พ.ศ.2563 ก็เพิ่งผ่านวาระแรก และแกนนำหลักอย่างพรรคอนาคตใหม่ก็คงไม่ค่อยพร้อม เพราะต้องเอาเวลาไปแก้ปัญหาความขัดแย้งภายในพรรคกรณีที่อดีตผู้สมัครส.ส.ลาออกจำนวนมาก รวมทั้งนายธนาธร จึงรุ่งเรืองกิจ หัวหน้าพรรคอนาคตใหม่เองก็ต้องเอาเวลาไปแก้ต่างในคดีต่างๆ อีกด้วย.<br/><br/><br/> </p>
    </article>
  </body>
</html>