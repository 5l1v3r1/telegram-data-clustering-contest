<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/komitet-verhovnoyi-radi-provede-viyizne-zasidannya-v-zolotomu-328250_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T04:09:00+00:00"/>
    <meta property="og:title" content="Комітет Верховної Ради проведе виїзне засідання в Золотому"/>
    <meta property="og:description" content="1 листопада розведення сил в Золотому офіційно закінчилося"/>
  </head>
  <body>
    <article>
      <h1>Комітет Верховної Ради проведе виїзне засідання в Золотому</h1>
      <h2>1 листопада розведення сил в Золотому офіційно закінчилося</h2>
      <address>
        <time datetime="2019-11-02T04:09:00+00:00">02 Nov 2019, 04:09</time>
      </address>
      <p>Депутати Верховної Ради вирушать в Золоте, щоб своїми очима подивитися на результати <b><a href="https://zn.ua/UKRAINE/v-nato-otreagirovali-na-razvedenie-sil-v-zolotom-334268_.html">розведення сил</a></b> в цьому районі.</p>
      <p>Комітет Верховної Ради з питань національної безпеки, оборони та розвідки 5 листопада проведе виїзне засідання у Золотому Луганської області.</p>
      <p>Про це повідомив голова фракції "Слуга народу", член Комітету з питань нацбезпеки, оборони та розвідки Давид Арахамія в ефірі ток-шоу "Свобода слова Савіка Шустера" на телеканалі "Україна", повідомляє кореспондент Укрінформу.</p>
      <p>"У нас у вівторок (5 листопада, - ред.) засідання нашого комітету в Золотому. Ми беремо весь комітет з національної безпеки і оборони", - повідомив Арахамія.</p>
      <p>Як повідомлялося, 29 жовтня о 12.00 розпочався процес розведення сил і засобів з обох сторін (дзеркально) на ділянці розведення у районі населеного пункту Золоте-4 Луганської області.</p>
      <p>У середу, 30 жовтня, командування ООС ввело в районі проведення операції Об'єднаних сил режим "жовтий", який передбачає спеціальні повноваження для військовослужбовців та правоохоронців і водночас обмеження для цивільного населення.</p>
      <p>Передбачено, що загалом процес розведення сил і засобів біля Золотого-4 триватиме до 30 днів.</p>
      <p>Уранці 29 жовтня голова МЗС Вадим <b><a href="https://dt.ua/UKRAINE/u-zolotomu-pochalosya-rozvedennya-sil-pristayko-327704_.html">Пристайко повідомив про початок розведення сил і засобів поблизу Золотого</a></b> на Луганщині. У штабі ООС цю інформацію спочатку спростовували, але згодом підтвердили, що розведення військ почалося о 12:00 та уточнили, що воно <b><a href="https://dt.ua/UKRAINE/komandduvach-oos-nazvav-termini-rozvedennya-sil-v-zolotomu-327779_.html">триватиме три доби</a></b>.</p>
      <p>Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.</p>
      <p>Відведення українських військ від лінії розмежування є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p><b><a href="https://dt.ua/UKRAINE/v-zolotomu-obstrilyali-dobrovolciv-z-yakim-sperechavsya-zelenskiy-zmi-327668_.html">Проти відведення українських військових виступили ветерани та добровольці російсько-української війни</a></b>, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.</p>
      <p>Та <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">президент Володимир Зеленський особисто гарантував безпеку</a></b> жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку <b><a href="https://dt.ua/POLITICS/razumkov-poklav-na-policiyu-vidpovidalnist-za-bezpeku-meshkanciv-zolotogo-pislya-vivedennya-zsu-325523_.html">на поліцію і Національну гвардію</a></b>, які разом із прикордонниками залишаться там після розведення.</p>
      <p>Докладніше про реалізацію плану Зеленського щодо розведення військ в Донбасі та його наслідки читайте в матеріалі Юрія Бутусова "<b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">Війна Зеленського: чи можна зупинити Путіна розведенням?</a></b>" у тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>