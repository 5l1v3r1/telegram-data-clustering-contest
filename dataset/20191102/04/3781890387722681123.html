<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739602"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T04:45:00+00:00"/>
    <meta property="og:title" content="อดีตเมีย'เอ็ม'ลั่น!พร้อมอภัยผัว ติดคุกนานแค่ไหนก็จะรอ"/>
    <meta property="og:description" content="'ตุ๊กติ๊ก' อดีตเมียรุดเยี่ยม 'เอ็ม ฆาตกรโหด' ห้องขังโรงพักจอมทอง เกาะลูกกรงให้กำลังใจพร้อมอภัยเสมอ จากนี้จะรอคอยจนกว่าจะพ้นโทษ เผยอดีตสามีหายเครียดแล้ว พร้อมชดใช้ในสิ่งที่ก่อขึ้น"/>
  </head>
  <body>
    <article>
      <h1>อดีตเมีย'เอ็ม'ลั่น!พร้อมอภัยผัว ติดคุกนานแค่ไหนก็จะรอ</h1>
      <address>
        <time datetime="2019-11-02T04:45:00+00:00">02 Nov 2019, 04:45</time>
      </address>
      <p>
        <b>"ตุ๊กติ๊ก" อดีตเมียรุดเยี่ยม "เอ็ม ฆาตกรโหด" ห้องขังโรงพักจอมทอง เกาะลูกกรงให้กำลังใจพร้อมอภัยเสมอ จากนี้จะรอคอยจนกว่าจะพ้นโทษ เผยอดีตสามีหายเครียดแล้ว พร้อมชดใช้ในสิ่งที่ก่อขึ้น</b>
      </p>
      <p>จากกรณีเจ้าหน้าที่ตำรวจจับกุมตัว นายวิฑูรย์ ศรีตะบุตร์ หรือ เอ็ม อายุ 39 ปี ผู้ต้องหาฆ่าโหด น.ส.วรรณี จิรเจริญยิ่ง อายุ 58 ปี เศรษฐินี โดยยัดตู้เย็นโรยปูนทับเพื่ออำพรางศพ ในอาคารพาณิชย์อ.จอมทอง จ.เชียงใหม่ ก่อนคุมตัวมาสอบสวนที่ สภ.จอมทอง<br/><br/>ล่าสุดเมื่อวันที่ 2 พ.ย. พ.ต.อ.ดำเนิน กันอ่อง ผกก.สภ.จอมทอง จ.เชียงใหม่ เปิดเผยว่า พนักงานสอบสวนมีการสอบสวนปากคำทุกๆ รายละเอียดเพื่อไว้ประกอบในสำนวน ก่อนนำตัวเข้าห้องขังพักผ่อนในช่วงดึก ซึ่งตลอดคืนนายเอ็มอยู่ในอาการเครียดอย่างเห็นได้ชัด กินข้าวได้น้อยจึงได้สั่งการให้สิบเวรนั่งสลับเวรยามเฝ้าดูแลอย่างใกล้ชิดเพื่อป้องกันผู้ต้องหาคิดสั้นฆ่าตัวตาย<br/><br/>ขณะที่ช่วงเช้าวันนี้ น.ส.ตุ๊กติ๊ก อดีตภรรยาของนายเอ็มได้เดินทางมาเยี่ยมที่โรงพัก ทางตำรวจก็เปิดโอกาสให้ทั้งสองได้พูดคุยกันทำให้นายเอ็มมีท่าทีผ่อนคลายมากขึ้น หลังเยี่ยมอดีตสามีเสร็จ น.ส.ตุ๊กติ๊ก กล่าวเพียงสั้นๆกับผู้สื่อข่าวว่า พร้อมให้อภัยอดีตสามีเสมอเพราะที่ผ่านมานายเอ็ม ทำตัวเป็นพ่อที่ดี ตอนนี้นายเอ็มผ่อนคลายหายเครียดและพร้อมชดใช้ในสิ่งที่ก่อขึ้น ทางครอบครัวก็จะรอ ตนก็จะดูแลลูกทั้ง 2 คนและที่กำลังจะเกิดให้ดีที่สุด และจะเป็นกำลังใจให้กับอดีตสามีตลอด <br/><br/><b>'เอ็ม ยัดตู้เย็น'สำนึก!จำต้องฆ่า ไร้เงินพากิ๊กไปเที่ยวเสม็ด</b>        </p>
    </article>
  </body>
</html>