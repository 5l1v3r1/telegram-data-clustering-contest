<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980810135.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T04:00:00+00:00"/>
    <meta property="og:title" content="پیام حشد شعبی عراق خطاب به تظاهرات کنندگان"/>
    <meta property="og:description" content=" به گزارش مهر، حشد شعبی عراق در پیامی ضمن حمایت مجدد از تظاهرات مسالمت آمیز در عراق بر دفاع از مرجعیت دینی تأکید کرد."/>
  </head>
  <body>
    <article>
      <h1>پیام حشد شعبی عراق خطاب به تظاهرات کنندگان</h1>
      <address>
        <time datetime="2019-11-02T04:00:00+00:00">02 Nov 2019, 04:00</time>
      </address>
      <p>حشد شعبی عراق در پیامی خطاب به تظاهرات کنندگان گفت: امروز ما با شما در یک صف ایستاده ایم و همراه با شما خواستار حق و حقوق شما هستیم و از مطالبات قانونی شما حمایت می کنیم.</p>
      <p> به گزارش مهر، حشد شعبی عراق در پیامی ضمن حمایت مجدد از تظاهرات مسالمت آمیز در عراق بر دفاع از مرجعیت دینی تأکید کرد.</p>
      <p>در این پیام آمده است: وقتی وطن به ما نیاز داشت و مرجعیت عاقلمان ما را فراخواند، اولین کسانی بودیم که پاسخ دادیم و اولین نفری بودیم که روی دیوارهای شکوه ایستادیم و همیشه در پیشاپیش دیگران بودیم. ما یک روز هم از جایی که وطن ما می خواهد در آنجا باشیم عقب نخواهیم نشست. امروز ما با شما در یک صف ایستاده ایم و همراه با شما خواستار حق و حقوق شما هستیم و از مطالبات قانونی شما حمایت می کنیم. ما با شما در یک صف هستیم وهمچون بنایی آهنین برای تحقق خواسته های شما و همراه شما هستیم.</p>
      <p>در این پیام تصریح شده است: ای ملت نجیب، ما در کنار شما هستیم و از مطالبات به حق و شعارهای ملی شما پشتیبانی می کنیم و آماده هستیم تا جان خود را برای شما و مطالبات شما فدا کنیم. برای اینکه ما از شما و با شما هستیم و وظیفه ما دفاع از این کشور و از این ملت است. ما به دقت اوضاع را زیر نظر داریم و اطلاعاتی در اختیار داریم که تایید می کند برخی از بیگانگان و برخی از عناصر داخلی در کمین شما و وطن شما نشسته اند و می خواهند آن را به سراشیبی سقوط بکشانند تا گرفتار فتنه، درگیری داخلی، هرج و مرج و ویرانی شود. آنها می خواهند مطالبات شما را از مسیر اصلی خود خارج کرده و تظاهرات شما را با تجاوز، قتل و یا شعار علیه مرجعیت دینی و حشد شعبی منحرف کنند.</p>
      <p>حشد شعبی در این پیام افزوده است: ما در دفاع از شما و مقدساتمان و مرجعیت دینی خودمان همچنان در جبهه های جنگ و سنگرهای شرف سینه های خود در مقابل دشمنان سپر خواهیم کرد، همچنانکه شما در میدان های تظاهرات حقوق این وطن مجروح و این ملت مظلوم را مطالبه می کنید. به هیچ کسی اجازه ندهید به نیروهای امنیتی و اموال عمومی و خصوصی تعدی و تجاوز کند، به هیچ کسی اجازه ندهید به مرجعیت شما و حشد شعبی شما تعدی کند. در کنار برادران خود ایستاده و پشت آنها را نگه دارید، همانطور که آنها سنگرها را نگه داشتند. ظلم و بی عدالتی را از آنها دفع کنید، همانگونه که آنها شر و بدی را از شما دفع کردند.</p>
      <p>حشد شعبی با تأکید بر حفظ مسالمت آمیز بودن تظاهرات تصریح کرده است: اجازه ندهید آنان که بر امواج تحولات سوار می شوند از شما سوء استفاده کنند. به برادران خود خوش گمان باشید و از آنها دفاع کنید. همانگونه که آنها از شما دفاع می کنند. در این صورت ما و شما پیروز خواهیم شد. همان گونه که داعشی های تروریسم را شکست دادیم، داعشی های فساد را هم شکست خواهیم داد و وطن ما بهترین وطن خواهد بود.</p>
      <p>در پایان این پیام آمده است: بر عهدی که با مرجعیت دینی خود بسته ایم تاکید دوباره ای می کنیم و به طول کامل و دقیق بر رعایت تمام دستورات و آموزه های آن پایبند خواهیم ماند و به عنوان یک سوپاپ اطمینان برای این ملت باقی خواهیم ماند.»</p>
    </article>
  </body>
</html>