<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zelena-v-breclavi-doblikala-unikatni-test-mame-kladne-reakce-rika-policie-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T04:47:00+00:00"/>
    <meta property="og:title" content="Zelená v Břeclavi doblikala. Unikátní test? Máme kladné reakce, říká policie"/>
    <meta property="og:description" content="V Břeclavi skončilo ve čtvrtek dvouměsíční testování blikající zelené na semaforech na průtahu městem. Centrum dopravního výzkumu, které mělo testování na starosti, bude nyní sestavovat výsledky. „Zhruba měsíc máme na vyhodnocování. Výsledky bychom pak zveřejnili zřejmě do konce letošního roku,“ prozradil Radim Striegler z Centra dopravního výzkumu."/>
  </head>
  <body>
    <article>
      <h1>Zelená v Břeclavi doblikala. Unikátní test? Máme kladné reakce, říká policie</h1>
      <address><time datetime="2019-11-02T04:47:00+00:00">02 Nov 2019, 04:47</time> by <a rel="author">Iva Haghofer</a></address>
      <p>Mnozí řidiči si již na blikající zelenou zvykli. Její vypnutí a změna na klasický režim zelená-oranžová-červená je proto překvapila. Policisté přesto nezaznamenali žádné kolize nebo dopravní nehody. „Ani v rámci průzkumu během testování, ani ve čtvrtek, jsme nezaznamenali, že by mělo nastavení semaforů jakýkoli vliv na nehodovost,“ potvrdila mluvčí břeclavských policistů Kamila Haraštová.</p>
      <figure>
        <img src="https://g.denik.cz/63/12/svejl_denik-150-3x2.png"/>
      </figure>
      <aside>
        <a href="https://www.denik.cz/regiony/jak-zadrzet-vodu-z-destu-pomuzou-strouhy-plne-kameni-20191101.html">Jak zadržet vodu z dešťů? Pomůžou strouhy plné kamení Přečíst článek ›</a>
      </aside>
      <p>Z ulic zmizely už i cedule, které měly řidiče na změnu nastavení semaforů upozornit. „Z naší strany i ze strany řidičů převažují spíš kladné reakce,“ řekla Haraštová.</p>
      <p>K jakým výsledkům se centrum nakonec dobere, zajímá také úředníky na tamní radnici. „Blikající zelená je zcela v jejich režii. Sami jsme zvědaví, s čím přijdou,“ sdělil mluvčí městského úřadu Jiří Holobrádek. Blikající zelenou testovalo Centrum dopravního výzkumu v Břeclavi jako ve vůbec prvním městě v zemi od začátku září.</p>
      <figure>
        <img src="https://g.denik.cz/71/a9/kostel-guty-vystavba_denik-150-3x2.jpg"/>
      </figure>
      <aside>
        <a href="https://www.denik.cz/regiony/hasici-opet-zamitli-protipozarni-zajisteni-kostela-v-gutech-20191101.html">Ani druhý návrh nevyšel. Hasiči zamítli protipožární zajištění kostela v Gutech Přečíst článek ›</a>
      </aside>
    </article>
  </body>
</html>