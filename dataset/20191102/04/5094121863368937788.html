<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/u-jaromeric-budou-rozkopane-dva-silnicni-mosty-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T04:29:00+00:00"/>
    <meta property="og:title" content="Řidiče u Jaroměřic čekají komplikace. Dva silniční mosty projdou rekonstrukcí"/>
    <meta property="og:description" content="Krajští silničáři na Vysočině budou v příštím roce opravovat víc mostů než v dřívějších letech. Oznámil to nový ředitel Krajské správy a údržby silnic Vysočiny Radovan Necid. Informace zjistil u zřizovatele, tedy na hejtmanství v Jihlavě."/>
  </head>
  <body>
    <article>
      <h1>Řidiče u Jaroměřic čekají komplikace. Dva silniční mosty projdou rekonstrukcí</h1>
      <address><time datetime="2019-11-02T04:29:00+00:00">02 Nov 2019, 04:29</time> by <a rel="author">Hana Jakubcová</a></address>
      <p>Necid tím reagoval na dotaz Deníku, zda po čerstvé zkušenosti s mostem v Třebíči u nemocnice, který se po 23 letech existence dostal do havarijního stavu a bylo nutné ho nahradit novým, bude „tlačit“ na své podřízené, aby průběžně věnovali víc pozornosti stavu mostů v kraji.</p>
      <p>Zmíněné přemostění u třebíčské nemocnice mělo mít podle dřívějších vyjádření krajské správy silnic nevhodný typ konstrukce, kvůli níž postupovala degradace rychleji. Někteří odborníci na mostní konstrukce však naznačovali, že údržba mohla být i lepší.</p>
      <figure>
        <img src="https://g.denik.cz/40/a6/trebic-stavba-most-rekonstrukce-auto-doprava-17_denik-150-3x2.jpg"/>
      </figure>
      <aside>
        <a href="https://trebicsky.denik.cz/zpravy_region/dopravni-peklo-v-trebici-konci-otevrou-nove-postaveny-most-u-nemocnice-20191031.html">Dopravní peklo v Třebíči končí. Prohlédněte si nově postavený most u nemocnice Přečíst článek ›</a>
      </aside>
      <p>„Kontrola mostů je pravidelná činnost, kdy máme každý rok mostní prohlídku, která nám ukáže stav,“ řekl v obecné rovině Necid. „Drobné vysprávky se také samozřejmě dělají pravidelně,“ doplnil s tím, že už nyní silničáři vědí, které další mosty na krajských silnicích jsou v havarijním stavu a bude nutné je v příštím roce zásadně rekonstruovat.</p>
      <p>V okrese Třebíč se to podle jeho slov týká tří mostů: na silnici II/400 u Zvěrkovic, dále na silnici II/361 z Jaroměřic do Příštpa a II/401 z Jaroměřic do Boňova. Na Žďársku je to most na silnici nižší třetí třídy u Bohdalova. V hodnocení stavu mostů se používá škála od I do VII. Stupeň I znamená de facto nový most, stupeň VII značí havárii.</p>
      <figure>
        <img src="https://g.denik.cz/40/5a/okrisky-prutah-silnice-doprava-ilustracni_denik-150-3x2.jpg"/>
      </figure>
      <aside>
        <a href="https://trebicsky.denik.cz/zpravy_region/jak-zkrotit-zavodniky-vymysleji-v-okriskach-20191031.html">Jak zkrotit závodníky, vymýšlejí v Okříškách Přečíst článek ›</a>
      </aside>
      <h3>Stav mostů v Kraji Vysočina</h3>
      <figure>
        <img src="https://g.denik.cz/40/43/u-jaromeric-budou-rozkopane-dva-silnicni-mosty_denik-630.jpg"/>
      </figure>
    </article>
  </body>
</html>