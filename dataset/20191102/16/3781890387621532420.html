<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739715"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T16:01:00+00:00"/>
    <meta property="og:title" content="ตักบาตรทางน้ำเชิงวัฒนธรรม งาน&quot;จุลกฐิน&quot;สามัคคี ปีที่ 3"/>
    <meta property="og:description" content="สาธุชนร่วมตักบาตรทางน้ำเชิงวัฒนธรรมในงาน 'จุลกฐิน' สามัคคี ปีที่ 3 ยกฉัตรยอดพระเจดีย์ฐิตปุญญานุสรณ์ พร้อมพิธีแสดงมุฑิตาสักการะ 'หลวงปู่ทองสุข' เจริญอายุวัฒนมงคล 78 ปี พรรษา 55 วัดป่าวุฑฒาราม"/>
  </head>
  <body>
    <article>
      <h1>ตักบาตรทางน้ำเชิงวัฒนธรรม งาน"จุลกฐิน"สามัคคี ปีที่ 3</h1>
      <address>
        <time datetime="2019-11-02T16:01:00+00:00">02 Nov 2019, 16:01</time>
      </address>
      <p>
        <b>สาธุชนร่วมตักบาตรทางน้ำเชิงวัฒนธรรมในงาน "จุลกฐิน" สามัคคี ปีที่ 3 ยกฉัตรยอดพระเจดีย์ฐิตปุญญานุสรณ์ พร้อมพิธีแสดงมุฑิตาสักการะ "หลวงปู่ทองสุข" เจริญอายุวัฒนมงคล 78 ปี พรรษา 55 วัดป่าวุฑฒาราม</b>
      </p>
      <p>บริเวณหนองน้ำล้านห้าหน้าวัดป่าวุฑฒาราม ต.หนองกุงแก้ว อ.ศรีบุญเรือง จ.หนองบัวลำภู นายสุภโชค พนาลิกุล นายอำเภอศรีบุญเรือง พร้อมนางศรัณยา สุวรรณพรหม ประธานสภาวัฒนธรรมจังหวัดหนองบัวลำภู สาธุชนจากทั่วสารทิศร่วม 2 พันคน ที่ทราบข่าวหลั่งไหลมาร่วมทำบุญตักบาตรทางน้ำ ซึ่งถือว่าเป็นหนึ่งเดียวของอีสานในงาน "จุลกฐิน” สามัคคี ปีที่ 3 ร่วมยกฉัตรยอดพระเจดีย์ฐิตปุญญานุสรณ์ พร้อมพิธีแสดงมุฑิตาสักการะ พระครูพันธสมณวัฒน์ (หลวงปู่ทองสุข ฐิตปุญโญ) เจริญอายุวัฒนมงคล 78 ปี พรรษา 55 "เนื้อนาบุญ" ผู้เป็นทายาทแห่งองค์ตถาคต ที่ควรค่าแก่การกราบไหว้บูชา <br/><br/>สำหรับประเพณีตักบาตรทางน้ำ ที่วัดป่าวุฑฒารามแห่งนี้ถือเป็นอัตตลักษณ์ของคนลุ่มภู และถือได้ว่าเป็นหนึ่งเดียวของภาคอีสาน ที่คณะศิษยานุศิษย์ที่เคารพและศรัทธาธรรมแด่หลวงปู่ทองสุขฯ พระผู้ปฏิบัติดีปฏิบัติชอบอีก 49 รูป ซึ่งถือได้ว่าเป็นเทศกาลสำคัญ จะมีเพียงปีละ 1 ครั้งเท่านั้น สำหรับกิจกรรมสืบสานวัฒนธรรมทางสายน้ำด้วยการทำบุญตักบาตรทางน้ำ โดยหลวงปู่ทองสุขฯ จะนั่งเรือโขนมังกรสกุณี ตามด้วยเรือเทพกินราออกรับบิณฑบาตจากสาธุชนริมสระน้ำล้านห้าซึ่งเป็นหนองน้ำขนาดใหญ่ ระยะทางร่วม 200 เมตร ก่อนที่จะมีพิธีทอดกฐินซึ่งเป็นจุลกฐินสามัคคี ที่มีในจังหวัดหนองบัวลำภู หนึ่งเดียวเช่นกัน </p>
      <figure>
        <img src="https://www.dailynews.co.th/admin/upload/20191102/news_tTzAZwGqlV231356_533.jpg?v=20191103006?v=6492"/>
      </figure>
      <p>นางศรัณยา สุวรรณพหรม ประธานสภาวัฒนธรรมจังหวัดหนองบัวลำภู กล่าวถึงประเพณีการตักบาตรทางน้ำซึ่งเป็นอัตลักษณ์หนึ่งของจังหวัดหนองบัวลำภู ที่มุ่งส่งเสริมแหล่งท่องเที่ยวเชิงวัฒนธรรมและสิ่งดีๆ ทางวัฒนธรรมของจังหวัดหนองบัวลำภู ไม่ว่าจะเป็นแหล่งท่องเที่ยวทางธรรมชาติ ที่มีอยู่ในทุกอำเภอ แหล่งท่องเที่ยวทางธรรมะที่มีวัดเก่าแก่คู่บ้านคู่เมืองอยู่หลายวัด และมีแหล่งท่องเที่ยวเชิงศิลปวัฒนธรรมที่มีอายุเก่าแก่ร่วม 2.5 พันปี อย่างวัฒนธรรมกุดกวางสร้อย อายุคราวเดียวกันกับบ้านเชียง<br/><br/>สุภัชรกานต์ แก้วสิงห์ <br/>ผู้สื่อข่าวเว็บไซต์เดลินิวส์ออนไลน์ จ.หนองบัวลำภู</p>
    </article>
  </body>
</html>