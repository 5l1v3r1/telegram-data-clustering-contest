<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/puskas-dijra-melto-gollal-szomoritottak-a-puskas-akademiat-video"/>
    <meta property="og:site_name" content="infostart"/>
    <meta property="article:published_time" content="2019-11-02T16:09:59+00:00"/>
    <meta property="og:title" content="Puskás-díjra méltó góllal szomorították a Puskás Akadémiát - videó"/>
    <meta property="og:description" content="A vendég Budapest Honvéd Gazdag Dániel fantasztikus góljával 2-1-re nyert a Puskás Akadémia otthonában szombaton, a labdarúgó OTP Bank Liga 11. fordulójának nyitómérkőzésén."/>
  </head>
  <body>
    <article>
      <h1>Puskás-díjra méltó góllal szomorították a Puskás Akadémiát - videó</h1>
      <address><time datetime="2019-11-02T16:09:59+00:00">02 Nov 2019, 16:09</time> by <a rel="author">Infostart / MTI</a></address>
      <h3>A vendég Budapest Honvéd Gazdag Dániel fantasztikus góljával 2-1-re nyert a Puskás Akadémia otthonában szombaton, a labdarúgó OTP Bank Liga 11. fordulójának nyitómérkőzésén.</h3>
      <p>A hazaiak kezdtek lendületesebben, a vendégvédők egyszer a gólvonalról mentettek, mégis a Honvéd szerzett vezetést Davide Lanzafame jóvoltából. A gól láthatóan megbénította a Puskást, amely sokáig nem találta a ritmust. Az első félidő közepén szinte a semmiből egyenlített a felcsúti gárda: egy baloldali beadást Gyurcsó Ádám fejelt kapura, a labda Ivan Lovricon megpattanva került a hálóba, Tomás Tujvel csak belekapni tudott, hárítani nem. A folytatásban nagy fölénybe került a Puskás Akadémia, sorra dolgozta ki a helyzeteket a fővárosiak kapuja előtt, de a szünetig újabb találat nem esett.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F392016870930528%2Fvideos%2F413488815993254%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Fordulást követően kiegyenlítettebbé vált a találkozó, mindkét csapat gólra törően futballozott ekkor. Amikor a félidő közepén leült a meccs, Gazdag Dániel szenzációs góllal ugrasztotta talpra a lelátón helyet foglalókat: a Honvéd középpályása baloldalról kígyózott végig a hazai védelmen, mindenkit kicselezett, majd egy kényszerítőt és egy sarkazós cselt követően - az elé kijövő kapus fölött - a hálóba emelt. Újfent az egyenlítésért küzdött a hazai együttes, ám elég tanácstalannak tűnt a vendégek kapuja előtt, így a fővárosiak győzni tudtak.</p>
      <aside>OTP Bank Liga, 11. forduló<br/>Puskás Akadémia FC - Budapest Honvéd FC 1-2 (1-1)<br/>Pancho Aréna, 2123 néző, v.: Solymosi<br/><br/>PAFC: Hegedüs L. - Huszti A. (Spandler 77.), Meissner, Hadzsiev, Nagy Zs. - Van Nieff - Sós (Kiss T. 65.), Henty, Knezevic, Gyurcsó - Vanecek (Tamás N. 87.)<br/><br/>Honvéd: Tujvel - Uzoma (Vadócz 70.), Batik, Kamber (Kálnoki-Kis 92.), Lovric, Aliji - Nagy G., Banó-Szabó (Moutari 52.), Gazdag, Kesztyűs - Lanzafame<br/>gólszerző: Gyurcsó (22.), illetve Lanzafame (6.), Gazdag (72.)<br/>sárga lap: Knezevic (41.), illetve Lanzafame (52.), Tujvel (85.)</aside>
    </article>
  </body>
</html>