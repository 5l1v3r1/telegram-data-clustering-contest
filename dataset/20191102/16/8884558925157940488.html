<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/bandelj-zaskrbljen-zaradi-tezav-televizije-koper-c"/>
    <meta property="og:site_name" content="Primorske novice"/>
    <meta property="article:published_time" content="2019-11-02T16:14:48+00:00"/>
    <meta property="og:title" content="Bandelj zaskrbljen zaradi težav Televizije Koper-Capodistria"/>
    <meta property="og:description" content="Walter Bandelj, predsednik ene od krovnih organizacij slovenske narodne skupnosti v Italiji, Sveta slovenskih organizacij (SSO), je danes izrazil zaskrbljenost zaradi napovedane ukinitve satelitskega oddajanja italijanskih programov Televizije Koper-Capodristria čez teden dni."/>
  </head>
  <body>
    <article>
      <h1>Bandelj zaskrbljen zaradi težav Televizije Koper-Capodistria</h1>
      <address><time datetime="2019-11-02T16:14:48+00:00">02 Nov 2019, 16:14</time> by <a rel="author">STA</a></address>
      <p>
        <b>Walter Bandelj, predsednik ene od krovnih organizacij slovenske narodne skupnosti v Italiji, Sveta slovenskih organizacij (SSO), je danes izrazil zaskrbljenost zaradi napovedane ukinitve satelitskega oddajanja italijanskih programov Televizije Koper-Capodristria čez teden dni.</b>
      </p>
      <figure>
        <img src="https://static.primorske.si/foto/highres/gnweb/718137_252-bandelj.jpg"/>
        <figcaption>Walter Bandelj Foto: Jurij Paljk/STA</figcaption>
      </figure>
      <p><b>TRST</b> &gt; Kot član odbora komisije za programske vsebine Radiotelevizije Slovenija, namenjene Slovencem v sosednjih državah, je v zapisu izpostavil, da bo ukinitev oddajanja za "zamejce v Italiji povzročila veliko škodo, saj v Italiji nimamo kabelske mreže kot v ostalih državah".</p>
      <p>Pozval je, da se to ne bi zgodilo, "saj bi ta mrk izključil gledalce programov slovenske manjšine v Italiji", pomenilo pa bi tudi izbris njihovega delovanja, ki je za matično državo Slovenijo še toliko bolj pomembno.</p>
      <p>Zapis je naslovil na ministra za Slovence v zamejstvu in po svetu <b>Petra Jožefa Česnika</b>, premierja <b>Marjana Šarca</b> ter predsednika omenjene komisije <b>Janka Malleja</b> in generalnega direktorja RTV Slovenije<b> Igorja Kadunc</b>a.</p>
      <p>Uredništva programov Televizije Koper-Capodistria v italijanskem jeziku so minuli teden pozvala italijansko vlado, slovenska politična telesa, predstavnike italijanske narodne skupnosti v Sloveniji in na Hrvaškem ter Radiotelevizijo Slovenija, da jim zagotovijo nadaljevanje satelitskega oddajanja programov.</p>
      <p>Opozorili so, da bo 9. novembra zaradi izčrpanja finančnih sredstev, ki jih je Italija namenjala sprejemanju njihovega signala na satelitu Hotbird, prekinjeno satelitsko oddajanje televizijskih programov TV Koper-Capodistria v italijanskem jeziku.</p>
      <p>Med drugim so izpostavili, da je "prenehanje tega načina oddajanja naših programov - edinega, ki lahko zagotovi prisotnost našega signala na celotnem avtohtonem območju poselitve italijanske manjšine v Istri, na Reki in v Dalmaciji, a tudi v obmejnih italijanskih pokrajinah - hud udarec za italijansko narodno skupnost, živečo na območju, kjer oddaje Televizije in Radia Koper-Capodistria že desetletja predstavljajo nenadomestljivo sredstvo širjenja italijanskega jezika in kulture ter pomembno oporno točko pri ohranjanju identitete in čuta pripadnosti Italijanov, ki so 'ostali'".</p>
    </article>
  </body>
</html>