<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/outsiders-who-wants-to-stay-meghalaya-for-more-than-24-hour-need-to-register-with-government"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-02T16:30:00+00:00"/>
    <meta property="og:title" content="മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ"/>
    <meta property="og:description" content="ഷില്ലോങ്: പുറത്തുനിന്നുള്ളവർ മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ. ഇതിന്റെ ഭാഗമായി മേഘാലയ റെസിഡന്റ്സ് സേഫ്റ്റി ആൻഡ് സെക്യൂരിറ്റി നിയമത്തിൽ ഭേദഗതി കൊണ്ടുവന്നു. സംസ്ഥാനത്തെ ഗോത്രവർഗക്കാരുടെ താൽപര്യം സംരക്ഷിക്കുകയെന്ന ലക്ഷ്യത്തോടെയാണ് ഈ ഭേദഗതിക്ക്..."/>
  </head>
  <body>
    <article>
      <h1>മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ</h1>
      <address><time datetime="2019-11-02T16:30:00+00:00">02 Nov 2019, 16:30</time> by <a rel="author" href="http://anweshanam.com/author/veena" target="_blank">veena</a></address>
      <p>ഷില്ലോങ്: പുറത്തുനിന്നുള്ളവർ മേഘാലയയിൽ പ്രവേശിക്കുന്നതിന് രജിസ്ട്രേഷൻ നിർബന്ധമാക്കാനൊരുങ്ങി സംസ്ഥാന സർക്കാർ. ഇതിന്റെ ഭാഗമായി മേഘാലയ റെസിഡന്റ്സ് സേഫ്റ്റി ആൻഡ് സെക്യൂരിറ്റി നിയമത്തിൽ ഭേദഗതി കൊണ്ടുവന്നു. സംസ്ഥാനത്തെ ഗോത്രവർഗക്കാരുടെ താൽപര്യം സംരക്ഷിക്കുകയെന്ന ലക്ഷ്യത്തോടെയാണ് ഈ ഭേദഗതിക്ക് അംഗീകാരം നൽകിയത്. </p>
      <p>നിയമത്തിലെ ഭേദഗതി ഉടൻ നിലവിൽ വരുമെന്നും അടുത്ത നിയമസഭാ സമ്മേളനത്തിൽ ഇത് പാസാക്കുമെന്നും ഉപമുഖ്യമന്ത്രി പ്രിസ്ടോൺ ടിൻസോങ് പറഞ്ഞു. രാഷ്ട്രീയ പാർട്ടികളോടും സന്നദ്ധ സംഘടനകളോടും അടക്കമുള്ളവരോട് അഭിപ്രായം ആരാഞ്ഞതിനു ശേഷമാണ് തീരുമാനം കൈക്കൊണ്ടതെന്നും അദ്ദേഹം കൂട്ടിച്ചേർത്തു. </p>
      <p>മേഘാലയയിൽ 24 മണിക്കൂറിൽ അധികം താമസിക്കാൻ ഉദ്ദേശിക്കുന്ന, മേഘാലയക്കാരല്ലാത്ത ആളുകൾ സർക്കാരിന് രേഖകകൾ സമർപ്പിക്കണം. മേഘാലയ സന്ദർശിക്കുന്നവരുടെയും സ്വദേശികളുടെയും സർക്കാരിന്റെയും താൽപര്യം പരിഗണിച്ചാണിതെന്നും ടിൻസോങ് കൂട്ടിച്ചേർത്തു.കേന്ദ്ര-സംസ്ഥാന-ജില്ലാ കൗൺസിൽ ജീവനക്കാരെ നിയമത്തിന്റെ പരിധിയിൽനിന്ന് ഒഴിവാക്കിയിട്ടുണ്ടെന്നും അദ്ദേഹം വ്യക്തമാക്കി. അനധികൃത കുടിയേറ്റം തടയുക എന്ന ലക്ഷ്യത്തോടെ 2016ലാണ് മേഘാലയ റസിഡന്റ്സ് സേഫ്റ്റി ആൻഡ് സെക്യൂരിറ്റി ആക്ട് നിലവിൽ വന്നത്. </p>
    </article>
  </body>
</html>