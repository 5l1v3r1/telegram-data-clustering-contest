<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637556/%D9%86%D8%A7%D9%85%D9%87-%DB%B5%DB%B0-%D9%86%D9%85%D8%A7%DB%8C%D9%86%D8%AF%D9%87-%D8%A8%D9%87-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%AF%D8%B1%DA%A9-%D8%AA%D8%AD%D8%B5%DB%8C%D9%84%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D8%AF%D9%88%D9%84%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:35:00+00:00"/>
    <meta property="og:title" content="نامه ۵۰ نماینده به لاریجانی درباره مدرک تحصیلی کارکنان دولت"/>
    <meta property="og:description" content="عضو کمیسیون برنامه و بودجه مجلس از نامه ۵۰ تن از نمایندگان به هیئت‌رئیسه برای در اولویت قرار گرفتن یک طرح خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637556/%D9%86%D8%A7%D9%85%D9%87-%DB%B5%DB%B0-%D9%86%D9%85%D8%A7%DB%8C%D9%86%D8%AF%D9%87-%D8%A8%D9%87-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%AF%D8%B1%DA%A9-%D8%AA%D8%AD%D8%B5%DB%8C%D9%84%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D8%AF%D9%88%D9%84%D8%AA">نامه ۵۰ نماینده به لاریجانی درباره مدرک تحصیلی کارکنان دولت</a>
      </h1>
      <h2>عضو کمیسیون برنامه و بودجه مجلس از نامه ۵۰ تن از نمایندگان به هیئت‌رئیسه برای در اولویت قرار گرفتن یک طرح خبر داد.</h2>
      <address><time datetime="2019-11-02T16:35:00+00:00">02 Nov 2019, 16:35</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمیدرضا حاجی بابایی عضو <b>کمیسیون برنامه،</b> بودجه و محاسبات مجلس شورای اسلامی با بیان اینکه رفع محدودیت اعمال<b> مدرک تحصیلی کارکنان دولت</b> در دستور کار مجلس است، گفت: ارتقای سطح علمی <b>کارکنان دولت</b> در افزایش بهره‌وری سازمانی مؤثر است.</p>
      <p>وی یادآور شد: مسئولان سازمان مدیریت و برنامه‌ریزی کشور در سال 1393 طی بخشنامه‌ای با استناد به ماده 70 و116 قانون مدیریت خدمات کشوری محدودیت‌هایی را برای ادامه تحصیل دانشگاهی کارکنان دولت و عدم استفاده از مزایای مرتبط با آن صادر کرد.</p>
      <p>عضو کمیسیون برنامه و بودجه مجلس، ادامه داد: این بخشنامه با مبانی ارتقای سطح کیفی نیروی انسانی و مقوله نگهداری در مدیریت منابع انسانی در تضاد است و به کاهش انگیزه، توانمندی نوآوری، کارآفرینی و خلاقیت کارکنان دولت منجر می‌شود.</p>
      <p>حاجی بابایی با تأکید بر اینکه یادگیری سازمانی یکی از مهمترین مؤلفه‌های تأثیرگذاری در افزایش بهره‌وری است، بیان داشت: با توجه به مراجعات متعدد و اعتراضات کارکنان دولت این موضوع در دستور کار قرار گرفت و در مکاتبه با مسئولان ذی‌ربط درخواست لغو بخشنامه صادره را ارائه کردیم.</p>
      <p>نماینده مردم همدان در مجلس اضافه کرد: اخیراً با مصوبه مجلس این محدودیت برای فرهنگیان برداشته شد و در خصوص سایر کارکنان دولت نیز برای رفع محدودیت اعمال مدارک تحصیلی دوم پیگیری خواهد شد.</p>
      <p>وی با تأکید بر اینکه مؤثرترین آموزش‌ها، آموزش‌های حین خدمت است، ادامه داد: ما در مجلس و دولت باید زمینه را برای تجهیز کارکنان دولت به علوم روز دنیا مهیا کنیم تا بتوانیم بر اساس اسناد فرادستی مانند سند جامع مهندسی علمی کشور به چشم اندازهای ترسیم‌شده دست یابیم.</p>
      <p>نماینده مردم همدان در مجلس بیان داشت: با توجه به همین موضوع 50 تن از نمایندگان طی نامه‌ای به هیئت‌رئیسه خواستار این شده‌اند که طرح مذکور در اولویت قرار گیرد.</p>
      <p>انتهای‌ پیام/</p>
    </article>
  </body>
</html>