<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637539/%D9%85%D8%B9%D8%A7%D9%88%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AA%D8%B9%D8%B7%DB%8C%D9%84%DB%8C-%D9%BE%D9%86%D8%AC%D8%B4%D9%86%D8%A8%D9%87%E2%80%8C%D9%87%D8%A7-%D8%AF%D8%B1-%D8%AF%D9%88%D9%84%D8%AA-%D8%AA%D8%B5%D9%88%E2%80%8C%DB%8C%D8%A8-%D9%86%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:26:00+00:00"/>
    <meta property="og:title" content="معاون رئیس‌جمهور: تعطیلی پنجشنبه‌ها در دولت تصو‌یب نشد"/>
    <meta property="og:description" content="معاون پارلمانی رئیس‌جمهور گفت: با توجه به بار مالی زیادی که تعطیلی پنجشنبه‌ها به کشور هزینه می‌کند،‌ دولت از این طرح حمایت نکرد و تصویب نشد."/>
  </head>
  <body>
    <article>
      <h1>
        <a href="https://www.bultannews.com/fa/news/637539/%D9%85%D8%B9%D8%A7%D9%88%D9%86-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%AA%D8%B9%D8%B7%DB%8C%D9%84%DB%8C-%D9%BE%D9%86%D8%AC%D8%B4%D9%86%D8%A8%D9%87%E2%80%8C%D9%87%D8%A7-%D8%AF%D8%B1-%D8%AF%D9%88%D9%84%D8%AA-%D8%AA%D8%B5%D9%88%E2%80%8C%DB%8C%D8%A8-%D9%86%D8%B4%D8%AF">معاون رئیس‌جمهور: تعطیلی پنجشنبه‌ها در دولت تصو‌یب نشد</a>
      </h1>
      <h2>معاون پارلمانی رئیس‌جمهور گفت: با توجه به بار مالی زیادی که تعطیلی پنجشنبه‌ها به کشور هزینه می‌کند،‌ دولت از این طرح حمایت نکرد و تصویب نشد.</h2>
      <address><time datetime="2019-11-02T16:26:00+00:00">02 Nov 2019, 16:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حسینعلی امیری ظهر امروز در جمع خبرنگاران اظهار داشت: تعطیلی پنجشنبه‌ها در<b> کشور</b> طرحی بود که نمایندگان مطرح کرده بودند و در <b>دولت</b> به بحث گذاشته شد و با توجه به اینکه در تقویم کشور تعداد روزهای تعطیل بسیار است و این امر در کل استان‌ها موجب تعطیلی ادارات، کارگاه‌ها و کارخانه‌ها و بنگاه‌های اقتصادی می‌شود لذا بار مالی خیلی زیادی را بر کشور تحمیل می‌کند و دولت با این طرح مخالفت کرد.</p>
      <p>معاون پارلمانی رئیس جمهور با اشاره به انتخابات پیشِ‌رو گفت: انتخابات یکی از مهمترین اتفاقات و رویدادهای کشور است که اواخر امسال اتفاق می‌افتد و دولت در انتخابات یک مجری بی‌طرف است.</p>
      <p>وی در ادامه تصریح کرد: انتخابات سه رخ دارد، یک رخ مردم، یک رخ مجری، یک رخ ناظر و دولت به‌عنوان مجری در انتخابات کاملاً بی‌طرف عمل می‌کند.</p>
      <p>معاون پارلمانی رئیس جمهور تأکید کرد: آنچه برای دولت مهم است برگزاری یک انتخابات پرشور و پرشکوه بر اساس قانون است که همه سلایق و جریان‌های سیاسی داخل نظام در آن نامزد و مشارکت جدی داشته باشند.</p>
      <p>ایشان در خصوص اجرای انتخابات به‌صورت الکترونیکی نیز گفت: وزارت کشور با شورای نگهبان به‌عنوان ناظر انتخابات در حال تعامل است و با توجه به اینکه دولت از برگزاری انتخابات الکترونیکی استقبال می‌کند باید ببینیم چگونه و تا چه‌حد با شورای نگهبان به توافق می‌رسیم که نتیجه این موضوع را وزیر محترم کشور اعلام می‌کند.</p>
    </article>
  </body>
</html>