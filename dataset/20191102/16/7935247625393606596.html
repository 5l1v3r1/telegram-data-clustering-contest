<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/nilufer-mahalle-komiteleri-icin-yapilanma-calistayi-213958h.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T16:08:11+00:00"/>
    <meta property="og:title" content="Nilüfer Mahalle Komiteleri için 'Yapılanma Çalıştayı'"/>
    <meta property="og:description" content="Nilüfer Belediyesi'nce demokrasi ve katılımcılığın en önemli göstergesi olarak uygulanan ‘Mahalle Komiteleri' modelinin yönetimsel süreci ‘Yapılanma Çalıştayı'nda ele alındı."/>
  </head>
  <body>
    <article>
      <h1>Nilüfer Mahalle Komiteleri için 'Yapılanma Çalıştayı'</h1>
      <h2>Nilüfer Belediyesi'nce demokrasi ve katılımcılığın en önemli göstergesi olarak uygulanan ‘Mahalle Komiteleri' modelinin yönetimsel süreci ‘Yapılanma Çalıştayı'nda ele alındı.</h2>
      <address>
        <time datetime="2019-11-02T16:08:11+00:00">02 Nov 2019, 16:08</time>
      </address>
      <p>Çalıştaya Nilüfer Belediye Başkanı Turgay Erdem'in yanı sıra başkan yardımcıları, meclisi üyeleri, muhtarlar, kadın dernekleri üyeleri, mahalle komiteleri üyeleri ve Nilüfer Kent Konseyi Yürütme Kurulu üyeleri katıldı. Bursa Teknik Üniversitesi Öğretim Üyesi Doç. Dr. Gülsayan Atanur moderatörlüğünde gerçekleştirlen çalıştay kapsamındaki oturumlarda; Mahalle Komiteleri'nin güçlü ve zayıf yönleri, temel görevleri, seçim yöntemi ile periyodu, öneriler ve görüşler ele alındı. </p>
      <p>
        <b>ERDEM: HERKES SÖZ SAHİBİ...</b>
      </p>
      <p>Çalıştayın açılışında konuşan Başkan Turgay Erdem, 2009 yılında başlatılan Mahalle Komiteleri yapılanmasının kendileri için çok kıymetli olduğunu söyledi. Erdem, şöyle konuştu: ‘‘Bizler demokrasiye inanan ve yaşamın her alanında demokrasiyi yücelten bir anlayıştayız. Yerel yönetimlerde bu anlayışı hayata geçirmenin ilk adımı olarak halkın karar süreçlerine katılımını sağlamak içih Mahalle Komiteleri'ni hayata geçirdik. Doğrudan demokrasi ve katılım süreçlerinin en önemli ayağını oluşturan Mahalle Komiteleri'nin seçimle belirlenmesi, bizim demokrasi anlayışımız gereği önemli. Kent yönetiminde söz sahibi olmak isteyen vatandaşlarımız, Nilüfer'in 64 mahallesinde kurulan sandıklarda yarışarak seçilsinler ve son sözü Nilüferliler söylesin istiyoruz. Amacımız herkesin mahallesinde söz sahibi olması, öncelikleri belirleyen bir düzeyde olması ve mahallenin sorunlarına hakim olması.''</p>
      <p>
        <b>GENEL KURULA SUNULACAK...</b>
      </p>
      <p>Çalıştay sonunda da değerlendirmelerde bulunan Erdem, ‘‘Çok güzel fikirler ortaya çıktı. Alınan kararlar genel kurula gelecek ve çalışmalarımız başlayacak. Bu kenti birlikte yöneteceğiz. Herkesin fikir ve önerisine açığız'' ifadelerini kullandı.</p>
      <p>Nilüfer Kent Konseyi Başkanı Neslihan Binbaş da, 10 yıllık sürecin değerlendirmesini yaptıklarını belirterek, şunları kaydetti: ‘‘Türkiye'ye örnek Mahalle Komiteleri modeli, 10 yıllık tecrübesinin ardından bugün yeniden yapılanma süreci için toplandı. Bugüne kadar neler yapıldı ve bundan sonra nasıl bir süreç izlenecek bunları ele alıyoruz. Katılımın yüksek olduğu bir ortamda görüş ve önerilerini sunan herkese teşekkür ediyoruz.''</p>
      <p>Çalıştay sonunda alınan kararlar İşleyiş Yönergesi'ne yansıtılarak, Mahalle Komiteleri Genel Kurulu'na sunulacak.</p>
    </article>
  </body>
</html>