<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424989/epipleon-koinoxrhstos-xwros-gia-to-aktaion"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T16:45:01+00:00"/>
    <meta property="og:title" content="Eπιπλέον κοινόχρηστος χώρος για το ΑΚΤΑΙΟΝ"/>
    <meta property="og:description" content="Κατά πλειοψηφία εγκρίθηκε προχθές από το συμβούλιο της Τοπικής Κοινότητας Ρόδου το αίτημα της εταιρείας που διαχειρίζεται το ΑΚΤΑΙΟΝ για την ενοικίαση επιπλέον κοινόχρηστου χώρου έμπροσθεν του ακινήτου."/>
  </head>
  <body>
    <article>
      <h1>Eπιπλέον κοινόχρηστος χώρος για το ΑΚΤΑΙΟΝ</h1>
      <address>
        <time datetime="2019-11-02T16:45:01+00:00">02 Nov 2019, 16:45</time>
      </address>
      <p>
        <b>Κατά πλειοψηφία εγκρίθηκε προχθές από το συμβούλιο της Τοπικής Κοινότητας Ρόδου το αίτημα της εταιρείας που διαχειρίζεται το ΑΚΤΑΙΟΝ για την ενοικίαση επιπλέον κοινόχρηστου χώρου έμπροσθεν του ακινήτου.</b>
      </p>
      <p>Να σημειωθεί πως για την ικανοποίηση του αιτήματος έδωσε το πράσινο φως και η Εφορεία Νεωτέρων Μνημείων μετά τη συμμόρφωση της εταιρείας και την απομάκρυνση αυθαίρετων κατασκευών. Την εταιρεία εκπροσώπησε στη συνεδρίαση ο δικηγόρος κ. Στέλιος Αλεξανδρής.</p>
      <p>Ο κ. Αλεξανδρής εξήγησε στα μέλη τους λόγους για τους οποίους θα έπρεπε να συναινέσουν για την παραχώρηση επιπλέον κοινόχρηστου χώρου.</p>
      <p>«Σας θυμίζω πως η εταιρεία δεν ανέπτυξε τραπεζοκαθίσματα στον πεζόδρομο Πλαστήρα σεβόμενη τα επιχειρήματα περί ανταγωνισμού που είχε αναπτύξει η προηγούμενη δημοτική αρχή. Επίσης πρέπει να αναφέρουμε πως στο δήμο καταβάλλεται μίσθωμα ύψους 7.500 ευρώ και ποσοστά από τα κέρδη», τόνισε ο κ. Αλεξανδρής.</p>
      <p>Τα μέλη του διοικητικού συμβουλίου της Δημοτικής Κοινότητας Ρόδου έδωσαν τη συγκατάθεσή τους αρκεί, όπως υπογράμμισε η πρόεδρος κ. Μ. Ζιώγα, να τηρηθούν οι κανονισμοί και να μην τοποθετηθούν πάλι διαφημιστικές πινακίδες.</p>
      <p>«Θα μπορούσαμε και εμείς να αντικρούσουμε αναφερόμενοι στις διαφημιστικές πινακίδες της ΔΕΣ ΡΟΔΑ για το τρενάκι αλλά σεβόμαστε τη λειτουργία της επιχείρησης και την παροχή υπηρεσιών στον τουρισμό», απάντησε ο κ. Αλεξανδρής.</p>
      <p>Το συμβούλιο ομόφωνα ενέκρινε την τροποποίηση του σχεδίου πόλεως για την περιοχή της Ροδοπούλας.<br/>Με την απόφαση πολύ απλά δεν είναι πλέον υποχρεωτικό για τους ιδιοκτήτες των ακινήτων να λειτουργούν στα ισόγεια των ακινήτων τους καταστήματα.</p>
      <p>Στη συνεδρίαση έγινε συζήτηση εκτός ημερησίας διατάξεως για το κτήριο που έχει παραχωρηθεί στον φιλανθρωπικό σύλλογο “Αγία Σοφία”. Όπως έγινε γνωστό, το ακίνητο παραχωρήθηκε στο σύλλογο από την προηγούμενη δημοτική αρχή.</p>
      <p>Όμως ο άνθρωπος που το διαχειρίζονταν πριν συσσώρευσε οφειλές προς τη ΔΕΗ και τη ΔΕΥΑΡ. Η διοίκηση του Συλλόγου ζήτησε από το συμβούλιο της Δημοτικής Κοινότητας Ρόδου να μεριμνήσει για τη ρύθμιση των οφειλών καθώς δεν είναι δυνατό να πληρωθούν.</p>
      <p>Ωστόσο, όπως επισημάνθηκε προχθές αυτό δεν είναι δυνατό. Θα ζητηθεί όμως από τη Διεύθυνση Οικονομικών Υπηρεσιών του Δήμου να εξετάσει το θέμα.</p>
      <p>Εκτός ημερησίας διατάξεως έγινε συζήτηση και για το αίτημα του Συλλόγου Ποντίων «Ο Διγενής» για την τοποθέτηση αγάλματος στο κέντρο και όχι στη συνοικία που έχει επιλεγεί.</p>
    </article>
  </body>
</html>