<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191102-naftogaz-podav-novyj-pozov-proty-gazpromu-na-12-mlrd/"/>
    <meta property="og:site_name" content="ФАКТИ"/>
    <meta property="article:published_time" content="2019-11-02T16:13:58+00:00"/>
    <meta property="og:title" content="Нафтогаз подав новий позов проти Газпрому на $12 млрд"/>
    <meta property="og:description" content="Нафтогаз України відправив до Стокгольмського арбітражу Заяву про захист та зустрічні позовні вимоги проти Газпрому."/>
  </head>
  <body>
    <article>
      <h1>Нафтогаз подав новий позов проти Газпрому на $12 млрд</h1>
      <address>
        <time datetime="2019-11-02T16:13:58+00:00">02 Nov 2019, 16:13</time>
      </address>
      <p>Нафтогаз України відправив до Стокгольмського арбітражу Заяву про захист та зустрічні позовні вимоги проти Газпрому.</p>
      <p>НАК Нафтогаз України подала до Стокгольмського арбітражу нові позовні вимоги проти Газпрому щодо компенсації понад $12 млрд.</p>
      <p>Про це повідомив на своїй сторінці у Facebook виконавчий директор НАК Нафтогаз України <a href="https://www.facebook.com/yuriy.vitrenko/posts/10156990981413458">Юрій Вітренко</a>.</p>
      <p>За його словами, Заява про захист та зустрічні позовні вимоги стала відповіддю України на дії Газпрому, який 18 квітня 2018 року звернувся до Стокгольмського арбітражу з вимогою про початок арбітражу.</p>
      <blockquote>– Кількість сторінок тільки основного тексту нашої Заяви перевищує 500. До нього додаються три звіти міжнародних експертів, які були спеціально для цього розроблені. Також додаються показання свідків і купа інших додатків.</blockquote>
      <p>Вітренко нагадав, що російська компанія ще залишається винною Нафтогазу $3 млрд.</p>
      <p><b>Читайте:</b> <a href="https://fakty.com.ua/ua/ukraine/20191030-navit-bez-gazu-rf-ta-yevropy-ukrayina-stabilno-projde-opalyuvalnyj-sezon-naftogaz/">Навіть без газу РФ та Європи Україна стабільно пройде опалювальний сезон – Нафтогаз</a></p>
      <blockquote>– Ми розраховуємо, що стягнемо цей борг у 2020 році, – додав він.</blockquote>
      <p>Водночас виконавчий директор Нафтогазу зазначив, що у 2021 році розраховує на ухвалення рішення за новим арбітражем.</p>
      <p>До того ж Вітренко пояснив, що нині Газпром хоче переглянути рішення попереднього Стокгольмського арбітражу за транзитним контрактом, бо вважає, що він накладає надмірні зобов’язання.</p>
      <p>Нагадаємо, 1 березня Гаазький арбітраж у справі щодо активів, які були втрачені в результаті анексії Криму, <a href="https://fakty.com.ua/ua/ukraine/20190301-gaazkyj-arbitrazh-proty-rosiyi-naftogaz-zayavyv-pro-peremogu/">прийняв рішення на користь Нафтогазу</a>.</p>
    </article>
  </body>
</html>