<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637533/%D8%B3%D9%81%D8%B1-%D8%B2%DB%8C%D8%A7%D8%B1%D8%AA%DB%8C-%D8%B3%D9%88%D8%B1%DB%8C%D9%87-%D8%B3%D8%A7%D9%84-%D8%AC%D8%A7%D8%B1%DB%8C-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:16:00+00:00"/>
    <meta property="og:title" content="سفر زیارتی سوریه سال جاری از سر گرفته می‌شود"/>
    <meta property="og:description" content="معاون سازمان حج و زیارت با اشاره به احتمال از سرگیری اعزام‌های سوریه در سال جاری، گفت: زیرساخت‌ها برای برپایی سفر زیارتی به سوریه مهیا شده است و..."/>
  </head>
  <body>
    <article>
      <h1>
        <a href="https://www.bultannews.com/fa/news/637533/%D8%B3%D9%81%D8%B1-%D8%B2%DB%8C%D8%A7%D8%B1%D8%AA%DB%8C-%D8%B3%D9%88%D8%B1%DB%8C%D9%87-%D8%B3%D8%A7%D9%84-%D8%AC%D8%A7%D8%B1%DB%8C-%D8%A7%D8%B2-%D8%B3%D8%B1-%DA%AF%D8%B1%D9%81%D8%AA%D9%87-%D9%85%DB%8C%E2%80%8C%D8%B4%D9%88%D8%AF">سفر زیارتی سوریه سال جاری از سر گرفته می‌شود</a>
      </h1>
      <h2>معاون سازمان حج و زیارت با اشاره به احتمال از سرگیری اعزام‌های سوریه در سال جاری، گفت: زیرساخت‌ها برای برپایی سفر زیارتی به سوریه مهیا شده است و...</h2>
      <address><time datetime="2019-11-02T16:16:00+00:00">02 Nov 2019, 16:16</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سفر</b> به سوریه در چند سال اخیر به دلیل حمله <b>داعش</b> و ناامنی در منطقه متوقف شد، اما از سال ۱۳۹۶ پس از اینکه سردار سلیمانی از پاکسازی سوریه و نابودی داعش خبر داد، زمزمه‌هایی درباره از سرگیری سفر به سوریه شنیده شد.</p>
      <p>با وجود ایجاد امنیت در سوریه، سازمان حج و زیارت برای اهمیت امنیت بیشتر زائران برپایی اعزام‌های سوریه را به تعویق انداخت، تا اینکه سال گذشته رئیس وقت ستاد بازسای عتبات به آماده‌سازی مهمانسرای حرم حضرت زینب (س) برای زائران اشاره کرد. از آن پس احتمال برای برپایی سفرهای سوریه قوت گرفت اما تاکنون خبری از اعزام‌های سوریه نیست.</p>
      <p>در همین رابطه، اکبر رضایی معاون حج و عمره سازمان حج و زیارت در گفت‌وگو با خبرنگار حج و زیارت خبرگزاری فارس با اشاره به احتمال از سرگیری اعزام‌های سوریه اظهار داشت: زیرساخت‌ها برای برپایی سفر زیارتی به سوریه مهیا شده است و ما نیز در حال برنامه‌ریزی برای از سرگیری این سفر معنوی هستیم.</p>
      <p>وی با بیان اینکه ما سعی داریم امسال سفر سوریه را برای زائران راه‌اندازی کنیم، افزود: ما آمادگی لازم را داریم و اکنون نیز در مرحله انعقاد قرارداد و همچنین برآورد هزینه‌ها هستیم که پس از نهایی شدن اعلام عمومی خواهد شد.</p>
      <p>رضایی درباره امنیت در سوریه نیز خاطر نشان کرد: قبل از آغاز اعزام‌های سوریه امنیت لازم را بررسی می‌کنیم؛ البته اکنون نیز در دمشق امنیت برقرار است و مشکلی در این زمینه وجود ندارد.</p>
      <p>معاون عمره و حج سازمان حج و زیارت با اشاره به اینکه اعزامهای سوریه بر اساس امکانات طرف سوری برنامه‌ریزی می‌شود، گفت: کاروان‌ها با توجه به امکانات سوریه طبقه‌بندی می‌شود و دفتر نمانیدگی ایران در سوریه پیگیر برپایی اعزام‌ها با توجه به امکانات مناسب برای زائران است.</p>
    </article>
  </body>
</html>