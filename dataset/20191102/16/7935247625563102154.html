<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kayihan-palaya-halk-sagligi-odulu-213969h.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T16:47:35+00:00"/>
    <meta property="og:title" content="Kayıhan Pala'ya ‘halk sağlığı' ödülü"/>
    <meta property="og:description" content="Bursa Uludağ Üniversitesi Tıp Fakültesi Halk Sağlığı Anabilim Dalı Öğretim Üyesi Prof. Dr. Kayıhan Pala, ‘‘sağlığın piyasalaşmasına, termik santrallere ve hava kirliliğine karşı çalışmaları'' nedeniyle 2019 Nusret Fişek Halk Sağlığı Hizmet Ödülü'ne layık"/>
  </head>
  <body>
    <article>
      <h1>Kayıhan Pala'ya ‘halk sağlığı' ödülü</h1>
      <h2>Bursa Uludağ Üniversitesi Tıp Fakültesi Halk Sağlığı Anabilim Dalı Öğretim Üyesi Prof. Dr. Kayıhan Pala, ‘‘sağlığın piyasalaşmasına, termik santrallere ve hava kirliliğine karşı çalışmaları'' nedeniyle 2019 Nusret Fişek Halk Sağlığı Hizmet Ödülü'ne layık</h2>
      <address>
        <time datetime="2019-11-02T16:47:35+00:00">02 Nov 2019, 16:47</time>
      </address>
      <p>Türk Tabipleri Birliği (TTB) eski başkanlarından Prof. Dr. Nusret Fişek anısına verilen ‘‘Nusret Fişek Halk Sağlığı Hizmet Ödülü'' bu yıl da sahiplerini buldu. Doğumunun 105, ölümünün 29'uncu yılında unutulmayan Fişek; TTB, Hacettepe Üniversitesi Tıp Fakültesi Halk Sağlığı Anabilim Dalı, Halk Sağlığı Uzmanları Derneği (HASUDER) ve Fişek Enstitüsü Çalışan Çocuklar Bilim ve Eylem Merkezi Vakfı'nın İstanbul'da düzenlediği etkinlikle anıldı. Hacettepe Üniversitesi Kültür Merkezi R Salonu'nda önceki gün  gerçekleştirilen etkinlikte; Fişek'in akademisyen ve bilim insanı kimliğine dikkat çekildi.</p>
      <p>
        <b>DR. BÜLENT ŞIK DA ÖDÜL ALDI...</b>
      </p>
      <p>Konuşmaların ardından, TTB tarafından Prof. Dr. Nusret Fişek anısına verilen Nusret Fişek Halk Sağlığı Hizmet Ödülü Töreni'ne geçildi. Prof. Dr. Kayıhan Pala; ‘‘sağlığın piyasalaşmasına, termik santrallere ve hava kirliliğine karşı yürüttüğü mücadeleyi bilimsel temellere dayandırıp, içinde yer aldığı meslek örgütü ve diğer platformlarda bu kararların görünür olmasına sunduğu katkılar ve bu anlayışı süreklileştirmesi'' nedeniyle 2019 Nusret Fişek Halk Sağlığı Hizmet Ödülü'ne değer bulundu. Dr. Bülent Şık da ‘‘halkın sağlığını etkileyen kanserojenler, gıda güvenliği, beslenme konularında yürüttüğü bilimsel çalışma ve sonuçlarını kamuoyuyla paylaşma sorumluluğu göstererek yürüttüğü mücadele'' nedeniyle aynı ödüle layık görüldü. Pala'ya ve Şık'a ödüllerini TTB Merkez Konseyi Başkanı Prof. Dr. Sinan Adıyaman takdim etti.</p>
    </article>
  </body>
</html>