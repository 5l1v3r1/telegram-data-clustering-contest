<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637538/%D8%AF%D9%81%D8%B9-%D8%AD%D9%85%D9%84%D8%A7%D8%AA-%D8%B3%D8%A7%DB%8C%D8%A8%D8%B1%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:25:00+00:00"/>
    <meta property="og:title" content="دفع حملات سایبری آمریکایی‌ها علیه ایران"/>
    <meta property="og:description" content="جانشین قرارگاه سایبری سازمان پدافند غیرعامل از دفع حملات سایبری آمریکایی‌ها در ایران خبر داد و گفت: از سال گذشته ستاد مقابله با تحریم‌ها و ...."/>
  </head>
  <body>
    <article>
      <h1>
        <a href="https://www.bultannews.com/fa/news/637538/%D8%AF%D9%81%D8%B9-%D8%AD%D9%85%D9%84%D8%A7%D8%AA-%D8%B3%D8%A7%DB%8C%D8%A8%D8%B1%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86">دفع حملات سایبری آمریکایی‌ها علیه ایران</a>
      </h1>
      <h2>جانشین قرارگاه سایبری سازمان پدافند غیرعامل از دفع حملات سایبری آمریکایی‌ها در ایران خبر داد و گفت: از سال گذشته ستاد مقابله با تحریم‌ها و ....</h2>
      <address><time datetime="2019-11-02T16:25:00+00:00">02 Nov 2019, 16:25</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار محمدرضا فرجی‌پور امروز در همایش تخصصی <b>پدافند سایبری</b> خراسان شمالی اظهار داشت: از سال گذشته تاکنون بیش از 100 رزمایش سایبری در زیرساخت‌های حساس و حیاتی سطح <b>کشور</b> برگزار شده که این رقم قابل توجهی بوده و در حوزه حملات سایبری هم اقدامات مقابله‌ای بسیار خوبی انجام شده است.</p>
      <p>وی با تبیین اهداف قرارگاه سایبری سازمان پدافند غیرعامل کشور افزود: هدف از برگزاری رزمایش‌ها این است تا نقاط آسیب خود را شناسایی کنیم که سال گذشته به‌دستور رئیس جمهور رزمایش قطع اینترنت برگزار و در سال جاری رزمایش هک، اختلال، نفوذ و تخریب اجرا شد که در نوع خود از سخت‌ترین رزمایش‌هاست.</p>
      <p>جانشین قرارگاه سایبری سازمان پدافند غیرعامل از رونمایی تولید مجموعه شبیه‌سازی تهدیدات سایبری توسط یکی از دانشگاه‌های کشور در هفته جاری خبر داد و افزود: در حال حاضر مشکل عمده ما در بحث تهدیدات سایبری نبود فرهنگ امنیت است. بیشتر مدیران و متخصصان بیشتر به‌فکر بهره‌برداری هستند و به بهره‌برداری امن و مطمئن فکر نمی‌کنند.</p>
      <p>فرجی‌پور خاطرنشان کرد: با توجه به وجود حملات سایبری متعدد باید در برنامه‌ریزی و طرح‌های خود اولویت‌بندی داشته باشیم و اولویت اصلی ما باید تهدیداتی باشد که موجب چالش‌های بزرگ خواهد شد.</p>
      <p>جانشین قرارگاه سایبری سازمان پدافند غیرعامل کشور با اشاره به دفع حملات سایبری تصریح کرد: از سال گذشته که تهدیدات لفظی آمریکا علیه ایران آغاز شد مرکز ملی فضای مجازی در جلسه‌ای از سوی سازمان پدافند غیرعامل کشور از نزدیک شدن تهدیدات سایبری خبر داد. سال گذشته ستاد مقابله با تحریم‌ها و تهدیدهای فضای سایبری تشکیل شده است. خوشبختانه با تشکیل ستاد، تحولات چشمگیری به وجود آمده و تمام دستگاه‌های مسئول توجیه شده‌اند و تقسیم کار هم شده است.</p>
    </article>
  </body>
</html>