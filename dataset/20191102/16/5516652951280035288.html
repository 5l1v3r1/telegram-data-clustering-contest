<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425008/antwnhs-giannikoyrhs-balame-tis-baseis-gia-ena-tee-poy-paei-mprosta"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T16:30:01+00:00"/>
    <meta property="og:title" content="Αντώνης Γιαννικουρής: «Βάλαμε τις βάσεις για ένα ΤΕΕ που πάει μπροστά»"/>
    <meta property="og:description" content="«Θεωρώ ότι βάλαμε τις βάσεις για ένα ΤΕΕ που πάει μπροστά και αφήνει πίσω οτιδήποτε το κρατούσε σε ομηρία τα προηγούμενα χρόνια», επισημαίνει στη συνέντευξή του ο πρόεδρος της διοικούσας επιτροπής του ΤΕΕ Δωδεκανήσου και επικεφαλής της παράταξης “Δημοκρατική Κίνηση Μηχανικών” κ. Αντώνης Γιαννικουρής."/>
  </head>
  <body>
    <article>
      <h1>Αντώνης Γιαννικουρής: «Βάλαμε τις βάσεις για ένα ΤΕΕ που πάει μπροστά»</h1>
      <h2>Αφήνοντας πίσω οτιδήποτε το κρατούσε σε ομηρία, τονίζει ο πρόεδρος της διοικούσας επιτροπής Δωδεκανήσου</h2>
      <address><time datetime="2019-11-02T16:30:01+00:00">02 Nov 2019, 16:30</time> by <a rel="author">Λίζα Γ. Τσοπανάκη</a></address>
      <p>
        <b>«Θεωρώ ότι βάλαμε τις βάσεις για ένα ΤΕΕ που πάει μπροστά και αφήνει πίσω οτιδήποτε το κρατούσε σε ομηρία τα προηγούμενα χρόνια», επισημαίνει στη συνέντευξή του ο πρόεδρος της διοικούσας επιτροπής του ΤΕΕ Δωδεκανήσου και επικεφαλής της παράταξης “Δημοκρατική Κίνηση Μηχανικών” κ. Αντώνης Γιαννικουρής.</b>
      </p>
      <p>Αναφέρεται στις αυριανές εκλογές του ΤΕΕ, στα προβλήματα των μηχανικών που δοκιμάστηκαν από την οικονομική κρίση, τονίζοντας ότι το ΤΕΕ έχει ανάγκη από συναδέλφους που έχουν αποδείξει ότι έχουν διάθεση να εργαστούν.</p>
      <p>Ιεραρχεί επίσης τους βασικούς στόχους για τη νέα περίοδο και εξηγεί πώς οραματίζεται τον ρόλο και την εξέλιξη του Τεχνικού Επιμελητηρίου.</p>
      <p><b>Ποια, κατά τη γνώμη σας, είναι τα σημαντικότερα θέματα που απασχολούν τους μηχανικούς της Δωδεκανήσου σήμερα; </b><br/>Οι μηχανικοί έχουν ζημιωθεί ίσως περισσότερο από όλους τα τελευταία 10 χρόνια της οικονομικής κρίσης. Το μεγαλύτερο πρόβλημα των μηχανικών, κατά τη γνώμη μου, είναι η ανασφάλεια της εργασίας και ιδιαίτερα των νέων συναδέλφων, που με υπευθυνότητα πρέπει να αντιμετωπίσουμε. Με ιδιαίτερο ενδιαφέρον παρακολουθούμε τα προτεινόμενα μέτρα της Κυβέρνησης για την οικοδομική δραστηριότητα που βρίσκονται στη σωστή κατεύθυνση. Οφείλουμε όλοι να στηρίξουμε αυτή την προσπάθεία και να προτείνουμε και εμείς αναπτυξιακές λύσεις που θα δώσουν ώθηση προς τα μπροστά και θα απελευθερώσουν δυνάμεις προκειμένου να επανέλθουμε στην κανονικότητα που τόσο πολύ έχει ανάγκη ο τόπος.</p>
      <p><b>Λέτε πως «τα προβλήματα του κλάδου σας δεν έχουν χρώμα, δεν έχουν κόμμα και είναι κοινά για όλους. Θεωρείτε πως είναι η τάση της εποχής να στηρίζονται πλέον πρόσωπα, ανεξάρτητα από την πολιτική τους κατεύθυνση; </b><br/>Ο καθένας μας έχει τη δική του διαδρομή. Προέρχεται από τον δικό του πολιτικό χώρο εμφανώς ή αφανώς, ασχέτως εάν προσποιείται τον ανεξάρτητο. Ο φορέας μας έχει ανάγκη από συναδέλφους που έχουν αποδείξει ότι έχουν διάθεση να εργασθούν για το ΤΕΕ Δωδεκανήσου και τους μηχανικούς. Το στοίχημα της εποχής είναι η ενεργοποίηση συναδέλφων από όλους τους πολιτικούς χώρους και κυρίως νέους, που θα ενώσουν τις δυνάμεις τους πίσω από ένα αναπτυξιακό πλάνο και έναν διαφορετικό προσανατολισμό. Η ανάπτυξη είναι πλέον μονοδρομος και έχει συγκεκριμένα ποιοτικά χαρακτηριστικά, που η συνεργασία με τους φορείς τόσο σε τοπικό, όσο και σε εθνικό επίπεδο είναι επιτακτική ανάγκη. Στη δική μας παράταξη, το κάναμε πράξη με μεγάλη επιτυχία, αφού πετύχαμε ανανέωση περίπου 50%, με εκπροσώπηση από όλους τους πολιτικούς χώρους και όλες τις γωνιές της Δωδεκανήσου. Άλλωστε βρισκόμαστε εδώ για να συνεργαζόμαστε με όλους και να εργαζόμαστε για όλους.</p>
      <p><b>Ποιες κατά τη γνώμη σας είναι οι σημαντικότερες στιγμές στις 300 ημέρες της θητείας σας;</b><br/>Δεν μπορώ να ξεχωρίσω κάποιες από αυτές, διότι η καθεμία δράση έχει τη δική της αξία και σημασία. Μπορώ να πω με βεβαιότητα ότι κάναμε πολλά και θέλουμε να κάνουμε ακόμα περισσότερα. Αν όμως πρέπει να ιεραρχήσω κάποιες από αυτές, θα έλεγα ότι η παρουσία του Διοίκησης του ΤΕΕ Δωδεκανήσου σε όλα τα νησιά, γεγονός ιστορικά πρωτοφανές, τα ευρωπαϊκά προγράμματα αναπτυξιακού χαρακτήρα σε συνεργασία με το ΕΜΠ για τα νησιά μας και οι παρεμβάσεις στην Κυβέρνηση με θετική εξέλιξη προς όφελος των μελών μας σε μείζωνα επαγγελματικά ζητήματα είναι ίσως οι στιγμές που θα «στιγματίσουν» αυτήν την περίοδο.</p>
      <p><b>Ποιοι είναι οι βασικοί στόχοι για την επόμενη περίοδο;</b><br/>Υπάρχει προγραμματισμός που βρίσκεται σε εξέλιξη ήδη από αυτή τη θητεία. Η ατζέντα της επόμενης περιόδου για εμάς έχει ως εξής:</p>
      <p>• Υποστήριξη νέων μηχανικών με υπηρεσίες (helpdesk) εντός του οργανογράμματος του ΤΕΕ Δωδεκανήσου</p>
      <p>• Δημιουργία συνθηκών εργασίας επιστημονικού ενδιαφέροντος για τους νέους μηχανικούς, μέσω επιπλέον ευρωπαϊκών προγραμμάτων, αφού οι χρηματοδοτήσεις αφορούν κύριως αμοιβές ομάδων εργασίας μηχανικών</p>
      <p>• Τοπικά Χωροταξικά Σχέδια Ν. Δωδεκανήσου</p>
      <p>• Υποστελέχωση υπηρεσιών Ν. Δωδεκανήσου</p>
      <p>• Μείωση γραφειοκρατίας στις διαδικασίες αδειοδότησης σε συνεργασία με τα εμπλεκόμενα Υπουργεία</p>
      <p>• Τοπικό Αναπτυξιακό Συνέδριο στη Ρόδο το 2020</p>
      <p>• Εργασίες συντήρησης του κεντρικού νεοκλασικού κτηρίου του ΤΕΕ Δωδεκανήσου και ανέγερση νέου «πράσινου» κτηρίου Βιβλιοθήκη|Πολυχώρος του ΤΕΕ Δωδεκανήσου</p>
      <p>• Νησιωτικότητα. Εξαίρεση του Περιφερειακού Τμήματος Δωδεκανήσου από την τροπολογία απαίτησης 50 τακτικών μελών για τη διεξαγωγή εκλογών στις νησιωτικές περιοχές</p>
      <p>• Ανάδειξη Περιβαλλοντικών θεμάτων με έμφαση στη διαχείριση αποβλήτων - πραγματοποίηση Τοπικών Περιβαλλοντικών Συνεδρίων για την εξεύρεση λύσεων και τη βελτίωση των υφιστάμενων διαδικασιών διαχείρισης</p>
      <p>• Αναπτυξιακές θέσεις και προτάσεις για τη Δωδεκάνησο</p>
      <p>• Εντονότερη συνεργασία με φορείς σε τοπικό, εθνικό και διεθνές επίπεδο.</p>
      <p><b>Θεωρείτε τη θητεία σας πετυχημένη;</b><br/>Είμαι πολύ ικανοποιημένος από τη δραστηριότητα της Διοίκησης τις τελευταίες 300 ημέρες, που με το υλοποιημένο της έργο εξασφαλίζεται προοπτική για τα επόμενα 4 χρόνια. Θεωρώ ότι βάλαμε τις βάσεις για ένα ΤΕΕ που πάει μπροστά και αφήνει πίσω οτιδήποτε το κρατούσε σε ομηρία τα προηγούμενα χρόνια. Το ήθος και η θεσμική μας διαδρομή εγκαινίασε για το ΤΕΕ Δωδεκανήσου μια νέα εποχή. Όμως δεν είμαι εγώ αυτός που θα κρίνει θετικά ή αρνητικά τη θητεία μας. Οι συνάδελφοί μας, την Κυριακή 3 Νοεμβρίου, θα αποφασίσουν εάν θα επιβραβεύσουν ή δεν θα επιβραβεύσουν, όχι μόνο τη δική μας πορεία αλλά και την παρουσία όλων την τελευταία 3ετία, διότι όλοι κρίνονται. Το βέβαιο είναι ότι έγινε μια συνθετική προσπάθεια, με θετικό πρόσημο θεωρώ, όχι μόνο στους κύκλους των μηχανικών, αλλά και σε ολόκληρη την κοινωνία.</p>
      <p><b>Κατά τη διάρκεια της προεδρίας σας, το ΤΕΕ Δωδ/σου έδειξε μία έντονη εξωστρέφεια και διάθεση για συνεργασία με πλήθος φορέων σε βαθμό που κατηγορηθήκατε για αυτό. Πώς οραματίζεστε εσείς τον ρόλο και την εξέλιξη του ΤΕΕ Δωδεκανήσου;</b><br/>Δηλώνω φανατικός οπαδός της συνέργειας και της συλλογικότητας. Πιστεύω ακράδαντα στο συνθετικό κοινωνικό πρόσημο των φορέων, διότι οι φορείς ανήκουν κυρίως στην κοινωνία και το βέβαιο είναι ότι ενωμένοι πετυχαίνουμε περισσότερα. Οι παραγωγικοί φορείς πρέπει να στέκονται αρωγοί σε όλα τα προβλήματα που απασχολούν τους συμπατριώτες μας και τις τοπικές κοινωνίες. Κι αυτό μπορεί να επιτευχθεί μόνο με περισσότερη κοινή δραστηριότητα και κοινούς στόχους προς όφελος όλων. Ο φορέας μας, ίσως ο σημαντικότερος, δεν μπορεί να απουσιάζει από αυτή την ανάγκη της σημερινής εποχής.</p>
    </article>
  </body>
</html>