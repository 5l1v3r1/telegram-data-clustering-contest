<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ba5e691dfb60789e/india-stare-de-urgenta-climatica-in-new-delhi-din-cauza-smogului.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-02T16:08:09+00:00"/>
    <meta property="og:title" content="India: Stare de urgenţă climatică în New Delhi din cauza smogului"/>
    <meta property="og:description" content="În capitala indiană New Delhi şi zonele înconjurătoare a fost declarată vineri stare de urgenţă de sănătate publică, în regiune fiind înregistrate niveluri alarmante de poluare atmosferică, informează DPA."/>
  </head>
  <body>
    <article>
      <h1>India: Stare de urgenţă climatică în New Delhi din cauza smogului</h1>
      <address><time datetime="2019-11-02T16:08:09+00:00">02 Nov 2019, 16:08</time> by <a rel="author">Jurnal.md</a></address>
      <p>
        <b>În capitala indiană New Delhi şi zonele înconjurătoare a fost declarată vineri stare de urgenţă de sănătate publică, în regiune fiind înregistrate niveluri alarmante de poluare atmosferică, informează DPA.</b>
      </p>
      <p>Autoritatea pentru Controlul Poluării Mediului a interzis activităţile industriale şi activităţile din domeniul construcţiilor până la data de 5 noiembrie. Totodată, ministrul şef din New Delhi, Arvind Kejriwal, a dispus închiderea şcolilor până marţi. Responsabilul a precizat că fermierii din statele vecine care obişnuiesc să ardă miriştile contribuie cu peste 40% la poluarea din acest oraş, scrie agerpres.ro.</p>
      <p>Nivelurile ridicate de poluare coincid cu vizita cancelarului german Angela Merkel, care a sosit la New Delhi joi seară pentru două zile, notează DPA.</p>
      <p>Poluarea din oraş a atins joi, pentru prima dată din ianuarie, nivelul de urgenţă, a informat reţeaua de televiziune NDTV.</p>
      <p>Nivelurile de particule fine în suspensie cu diametrul sub 2,5 micrometri (PM 2,5) au ajuns vineri la aproximativ 500 de micrograme pe metru cub în mai multe zone ale capitalei.</p>
      <p>Organizaţia Mondială a Sănătăţii (OMS) recomandă ca oamenii să nu fie expuşi la niveluri de PM 2,5 care depăşesc 25 de micrograme pe metru cub într-o perioadă de 24 de ore, deoarece microparticulele pot pătrunde în plămâni şi chiar şi în fluxul sangvin.</p>
      <p>New Delhi, cu o populaţie de 25 de milioane de locuitori, a fost clasat în ultimii ani printre oraşele cele mai poluate din lume. Principalele cauze sunt emisiile vehiculelor şi activităţile industriale, praful provenit de pe şantiere şi arderea miriştilor.</p>
    </article>
  </body>
</html>