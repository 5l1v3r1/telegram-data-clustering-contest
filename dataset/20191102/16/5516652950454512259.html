<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425062/kolossara-sto-alexandreio-nikhse-sthn-deyterh-paratash-ton-arh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T16:16:04+00:00"/>
    <meta property="og:title" content="«Κολοσσάρα» στο Αλεξάνδρειο νίκησε στην δεύτερη παράταση τον Άρη!"/>
    <meta property="og:description" content="Την τρίτη του νίκη στη Basket League 2019/20 πήρε ο Κολοσσός το απόγευμα του Σαββάτου (2/11) στο Αλεξάνδρειο. Και τι νίκη. Θρίαμβος επί του Άρη μετά από δύο παρατάσεις (85-87), με τον Ντόνοβαν Τζάκσον να βάζει το μεγάλο σουτ στα 11.1&quot; πριν από το φινάλε και τον Ντάνι Αγκμπελέζε να παίζει την κρίσιμη άμυνα που έδωσε το ροζ φύλλο."/>
  </head>
  <body>
    <article>
      <h1>«Κολοσσάρα» στο Αλεξάνδρειο νίκησε στην δεύτερη παράταση τον Άρη!</h1>
      <address>
        <time datetime="2019-11-02T16:16:04+00:00">02 Nov 2019, 16:16</time>
      </address>
      <p>
        <b>Την τρίτη του νίκη στη Basket League 2019/20 πήρε ο Κολοσσός το απόγευμα του Σαββάτου (2/11) στο Αλεξάνδρειο. Και τι νίκη. Θρίαμβος επί του Άρη μετά από δύο παρατάσεις (85-87), με τον Ντόνοβαν Τζάκσον να βάζει το μεγάλο σουτ στα 11.1" πριν από το φινάλε και τον Ντάνι Αγκμπελέζε να παίζει την κρίσιμη άμυνα που έδωσε το ροζ φύλλο.</b>
      </p>
      <p>Μεγάλη εμφάνιση από τους Μπρέιζελτον, Κρομά, Τουτζιαράκη, εξαιρετικοί οι Μόρις - Γκετσεβίτσιους που λίγο έλειψε να κουβαλήσουν την ομάδα της Θεσσαλονίκης στη νίκη. Στο 1-5 πλέον η ομάδα του Σούλη Μαρκόπουλου, που κατέθεσε και την ψυχή της, αλλά στις λεπτομέρειες δεν κατάφερε να επιβιώσει.</p>
      <p>
        <b>O MVP</b>
      </p>
      <p>Δεν ήταν ο καλύτερος του γηπέδου, δεν ήταν καν ο κορυφαίος της ομάδας του, όμως ο Ντόνοβαν Τζάκσον μίλησε ξανά στο φινάλε και μάλιστα στο τέλος της δεύτερης παράτασης. Ο Αμερικανός έβαλε το τρίποντο του 85-87 και παίρνει δικαίως το βραβείο του πολυτιμότερου παίκτη της αναμέτρησης καθώς αυτός την έκρινε με την ομάδα του να βρίσκεται πίσω στο σκορ. Συνολικα΄είχε 12 πόντους από 3/5 δίποντα και 2/5 τρίποντα, τρία αμυντικά ριμπάουντ και ένα κλέψιμο σε 23:41.</p>
      <p>
        <b>ΤΑ ΣΤΑΤΙΣΤΙΚΑ ΠΟΥ ΞΕΧΩΡΙΣΑΝ</b>
      </p>
      <p>Με 32% έκλεισε το πρώτο μέρος ο Άρης, που είχε μόλις τέσσερα λάθη αλλά ήταν αναποτελεσματικός στην επίθεση. Στο τέλος της βραδιάς οι γηπεδούχοι είχαν πετύχει 42 πόντους στη ρακέτα, είχαν ωστόσο 26% στο τρίποντο και τον Γκάρι Τάλτον σε πολύ άσχημο απόγευμα (5/15 σουτ σε 38:36) απέναντι στον Άρη Λυκογιάννη με τον οποίο συνεργάστηκε πέρυσι στον Χολαργό.</p>
      <p>
        <b>Ο ΑΓΩΝΑΣ</b>
      </p>
      <p>Το ξεκίνημα του Άρη στο ματς ήταν εντυπωσιακό, Φλιώνης και Γκετσεβίτσιους έβαλαν από ένα τρίποντο για το 8-3 στο τρίτο λεπτό, εκεί όμως ο Κολοσσός γύρισε τον διακόπτη. Η ομάδα της Ρόδου απάντησε με ένα φοβερό σερί 0-11 για το 8-14 από τρίποντα του Κρομά και του Μπρούσεβιτς, είχε τον έλεγχο και έτρεξε ακόμα ένα σερί 0-9 για να γράψει το 21-27 με τον Μπρέιζελτον να ηγείται της ομάδας του.</p>
      <p>Οι γηπεδούχοι έδειχναν αγχωμένοι, έδειχναν όμως και εγκλωβισμένοι στην άμυνα των αντιπάλων τους, με το 29-36 του ημιχρόνου να δείχνει ξεκάθαρα πως ο Κολοσσός ήταν η ομάδα που κέρδισε τις εντυπώσεις στο πρώτο εικοσάλεπτο.</p>
      <p>Το 35-40 στο 23' έδειχνε να προσθέτει ακόμη περισσότερη πίεση στον Άρη που έψαχνε ένα ξέσπασμα στο ξεκίνημα του τρίτου δεκαλέπτου, αλλά τελικά το έκανε με μικρή καθυστέρηση. Γκετσεβίτσιους και Μόρις έγραψαν το 43-42 και κάπου εκεί, στα μέσα του δεκαλέπτου το ματς έγινε ντέρμπι για γερά νεύρα με το 49-50 στο 30' να αφήνει ανοιχτό κάθε ενδεχόμενο.</p>
      <p>Οι Θεσσαλονικείς πάτησαν απότομα το γκάζι και με ένα γρήγορο 8-0 πήγαν στο 57-50 στο 32', με τον Γκετσεβίτσιους να συνεχίζει να βομβαρδίζει τον Κολοσσό και τον Λυκογιάννη να βλέπει την άμυνα των κιτρινόμαυρων να πνίγει τους αθλητές του.</p>
      <p>Το 65-58 του Τάλτον στο 35' έδειξε να γέρνει την κατάσταση προς το μέρος του Άρη, όμως ο Ντάνιελς και ο Τουτζιαράκης μείωσαν στο καλάθι (68-66) και στον πόντο με καλάθι του Μπρέιζελτον στο 39', πριν ο Παύλος βάλει μπροστά τους Ροδίτες (70-71) και ο Ντραγκίσεβιτς ισοφαρίσει με 1/2 (71-71).</p>
      <p>Γκετσεβίτσιους και Μπρέιζελτον ήταν άστοχοι σε προσπάθειες από την περιφέρεια και το ματς πήγε στην παράταση, όπου ξανά ο Λιθουανός με τον Μόρις ηγήθηκαν για το 77-74 στο 43', όμως ένα λέι-απ του Μπρέιζελτον έφερε νεα ισοπαλία (77-77) και δεύτερη παράταση.</p>
      <p>Ο Αμερικανός έβαλε τρίποντο με ταμπλό για το 79-82 στο 47', για να ακολουθήσει ένα 6-0 του Άρη (85-82) αλλά και ένα τεράστιο τρίποντο του Τζάκσον στα 11.1" για το 85-87. Οι γηπεδούχοι είχαν χρόνο, ωστόσο ο Αγκμπελέζε έβγαλε την άμυνα και έδωσε μια σπουδαία νίκη στον Κολοσσό.</p>
      <p><b>Η ΠΡΟΣΕΛΕΥΣΗ: </b>Δεν γέμισε το Αλεξάνδρειο, είχε όμως ξανά δυναμική ατμόσφαιρα.</p>
      <p><b>ΟΙ ΔΙΑΙΤΗΤΕΣ:</b> Παπαπέτρου, Σταματόπουλος, Τζαφλέρης</p>
      <p><b>ΤΑ ΔΕΚΑΛΕΠΤΑ: </b>19-18, 29-36, 49-50, 71-71 (κ.α.), 77-77 (παρ.), 85-87</p>
      <p><b>ΑΡΗΣ (Μαρκόπουλος): </b>Μιλόσεβιτς 2 (1/9 σουτ), Φλιώνης 6 (1), Γκετσεβίτσιους 19 (2/3 δίποντα, 3/6 τρίποντα, 6/6 βολές, 4 ριμπάουντ, 3 ασίστ), Μόρις 20 (7/10 δίποντα, 1/3 τρίποντα, 3/4 βολές, 11 ριμπάουντ, 1 ασίστ, 3 κλεψίματα, 1 μπλοκ), Ντραγκίσεβιτς 14 (9 ριμπάουντ, 3 ασίστ), Σλαφτσάκης 5, Ταλτον 10 (5/12 δίποντα, 0/3 τρίποντα, 6 ασίστ), Βλάσιος, Γκάγκιτς 9 (3/9 δίποντα, 7 ριμπάουντ), Νετζίπογλου</p>
      <p><b>ΚΟΛΟΣΣΟΣ (Λυκογιάννης):</b> Κρομά 18 (5/10 δίποντα, 2/4 τρίποντα, 2/7 βολές, 4 ριμπάουντ, 2 ασίστ), Τουτζιαράκης 15 (6/8 δίποντα, 3/5 βολές), Μπρέιζελτον 18 (4/8 δίποντα, 3/6 τρίποντα, 6 ριμπάουντ, 6 ασίστ, 1 κλέψιμο), Μπρούσεβιτς 5 (1), Παύλος 5 (1 τρίποντο, 7 ριμπάουντ), Μωραΐτης, Πουλιανίτης, Ντάνιελς 7 (1 τρίποντο, 6 ριμπάουντ), Αγκμπελέζε 7 (8 ριμπάουντ, 3 μπλοκ), Τζάκσον 12 (2)</p>
      <p><b>Τα ομαδικά στατιστικά του Άρη: </b>26/56 δίποντα, 5/19 τρίποντα, 18/24 βολές, 43 ριμπάουντ (32 αμυντικα - 13 επιθετικιά), 18 ασίστ, 8 κλεψίματα, 4 μπλοκ, 12 λάθη</p>
      <p><b>Τα ομαδικά στατιστικά του Κολοσσού: </b>23/48 δίποντα, 10/25 τρίποντα, 49 ριμπάουντ (37 αμυντικά - 12 επιθετικά), 11 ασίστ, 7 κλεψίματα, 4 μπλοκ, 19 λάθη</p>
      <p><b>Οι επόμενοι αγώνες των δύο ομάδων: </b>Ο Άρης θα παίξει εκτός έδρας με τον Ήφαιστο Λήμνου (16/11 στις 15:45), ενώ ο Κολοσσός θα υποδεχθεί στη Ρόδο τη Λάρισα (16/11 στις 15:45).</p>
      <p>Πηγή: sport24.gr</p>
    </article>
  </body>
</html>