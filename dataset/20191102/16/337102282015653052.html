<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%AF%D8%B2%D8%A7%D8%B1%D8%B4-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A7%DB%8C%D8%B1%D8%A7%D9%86-%D8%A8%D8%AF%D8%AA%D8%B1%DB%8C%D9%86-%DA%A9%D8%B4%D9%88%D8%B1-%D8%AD%D8%A7%D9%85%DB%8C-%D8%AA%D8%B1%D9%88%D8%B1%DB%8C%D8%B3%D9%85-%D8%AF%D8%B1-%D8%AC%D9%87%D8%A7%D9%86-%D8%A7%D8%B3%D8%AA-20191102/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-02T16:16:05+00:00"/>
    <meta property="og:title" content="گزارش وزارت خارجه آمریکا: ایران بدترین کشور حامی تروریسم در جهان است"/>
    <meta property="og:description" content="وزارت امور خارجه آمریکا، در گزارش خود «تروریسم در سال ۲۰۱۸» می‌گوید که &quot;ایران همچنان بدترین کشور حامی تروریسم در جهان است». در این گزارش از ایران به عنوان رژیمی نام برده شده که بی‌وقفه در فعالیت‌های تروریستی دخیل بوده است. آمریکا همچنین می‌گوید که..."/>
  </head>
  <body>
    <article>
      <h1>گزارش وزارت خارجه آمریکا: ایران بدترین کشور حامی تروریسم در جهان است</h1>
      <address><time datetime="2019-11-02T16:16:05+00:00">02 Nov 2019, 16:16</time> by <a rel="author">شاهرخ بهزادی</a></address>
      <p>
        <b>وزارت امور خارجه آمریکا، در گزارش خود «تروریسم در سال ۲۰۱۸» می‌گوید که "ایران همچنان بدترین کشور حامی تروریسم در جهان است». در این گزارش از ایران به عنوان رژیمی نام برده شده که بی‌وقفه در فعالیت‌های تروریستی دخیل بوده است. آمریکا همچنین می‌گوید که ایران هر سال بیش از ۱ میلیارد دلار هزینه حمایت از گروه‌های تروریستی می‌کند. پس از انتشار این گزارش، هماهنگ‌کننده مبارزه با تروریسم در وزارت امور خارجه آمریکا، در یک نشست خبری گفت که «تشکیلات تروریستی ایران در منطقه، در نتیجه تحریم‌ها و سیاست فشار حداکثری واشنگتن علیه تهران، متحمل مشکلات مالی عمده‌ای شده است».</b>
      </p>
      <p>ناتان سیلز، هماهنگ‌کننده مبارزه با تروریسم در وزارت امور خارجه آمریکا، در این نشست خبری که روز جمعه ۱٠ آبان/ اول نوامبر برگزار شد، ایران را «بدترین حامی تروریسم در جهان» خواند.<br/>وی همچنین گفت که «تهدید ایران محدود به خاورمیانه نمی‌شود و جهانی است».</p>
      <p>این مقام وزارت امور خارجه آمریکا در پاسخ به پرسشی در مورد تهدیدهای ایران در آستانه سالگرد واقعه گروگان‌گیری گفت: «ما می‌دانیم جمهوری اسلامی همیشه از تروریسم برای گسترش نفوذ بدخواهانه خود در جهان استفاده کرده و همواره از این تهدیدها آگاه بوده‌ایم و در جهت مقابله با آن اقدام می‌کنیم».</p>
      <p>در گزارش وزارت امور خارجه آمریکا درباره تروریسم آمده است که ایران در سال ۲۰۱۸ بیش از یک میلیارد دلار صرف تأمین مالی گروه‌های نیابتی خود کرده است.</p>
      <p>برایان هوک، رئیس "گروه اقدام ایران" در وزارت امور خارجه آمریکا، یک روز قبل از انتشار این گزارش، در گفت‌وگویی با شبکه "العربیه" از صرف ۱۶میلیارد دلار از سوی ایران برای گروه‌های شبه‌نظامی مورد حمایتش در سوریه و عراق خبر داده بود.</p>
      <p>در گزارش وزارت امور خارجه آمریکا درباره «تروریسم در سال ۲۰۱۸»، به موارد بسیار زیادی اشاره شده که ایران در آن نقش‌آفرینی کرده است؛ از جمله این موارد افزون بر مواردی که بدان اشاره شد، آمده است:<br/>- تهران در سال ۲۰۱۸ همچنان اجازه داده است یک شبکه تسهیل کارهای القاعده داخل این کشورفعالیت کند و پیکارجو و پول به مناطق درگیر در افغانستان و سوریه بفرستد.<br/>- ایران در این سال، همچنان اجازه داده است که عوامل القاعده در این کشور پناه بگیرند.<br/>- ایران در سال ۲۰۱۸ به حمایت از گروه‌های تروریستی شیعه عراقی نظیر کتائب حزب‌الله، ادامه داد.<br/>ایران به کمک‌های مالی به حزب‌الله لبنان و آموزش هزاران نفر از نیروهای آن در داخل ایران ادامه داده است.<br/>- در بحرین، ایران به حمایت تسلیحاتی از گروه‌های شبه‌نظامی شیعه در این کشورادامه داده است.<br/>- در سال ۲۰۱۸ ایران از حماس و دیگر گروه‌های فلسطینی نظیر جهاد اسلامی که در فهرست سازمان‌های تروریستی هستند حمایت کرده است.<br/>- ایران به برنامه حملات سایبری علیه دولت‌ها و شرکت‌های خارجی ادامه داده است.<br/>- حکومت ایران در سال ۲۰۱۸ به رفتار خود در توطئه‌های تروریستی علیه ایرانی‌های مخالف حکومت در چندین کشور در قاره اروپا ادامه داده است.</p>
    </article>
  </body>
</html>