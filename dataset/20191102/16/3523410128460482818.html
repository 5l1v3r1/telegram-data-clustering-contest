<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637536/%D8%A7%DB%8C%D8%AA%D8%A7%D9%84%DB%8C%D8%A7-%D8%AA%D8%AD%D8%AA-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D9%BE%D8%B1%D9%88%D8%A7%D8%B2%E2%80%8C-%D9%85%D8%A7%D9%87%D8%A7%D9%86-%D8%B1%D8%A7-%D9%82%D8%B7%D8%B9-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:19:00+00:00"/>
    <meta property="og:title" content="ایتالیا تحت فشار آمریکا پرواز‌ ماهان را قطع می‌کند"/>
    <meta property="og:description" content="دبیر انجمن شرکت‌‌های هواپیمایی گفت: آمریکایی‌ها در راستای ادامه فشارهای خود به کشور ما، به ایتالیا فشار آورده‌اند ‌تا مانع‌ انجام پروازهای شرکت ..."/>
  </head>
  <body>
    <article>
      <h1>
        <a href="https://www.bultannews.com/fa/news/637536/%D8%A7%DB%8C%D8%AA%D8%A7%D9%84%DB%8C%D8%A7-%D8%AA%D8%AD%D8%AA-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D9%BE%D8%B1%D9%88%D8%A7%D8%B2%E2%80%8C-%D9%85%D8%A7%D9%87%D8%A7%D9%86-%D8%B1%D8%A7-%D9%82%D8%B7%D8%B9-%D9%85%DB%8C%E2%80%8C%DA%A9%D9%86%D8%AF">ایتالیا تحت فشار آمریکا پرواز‌ ماهان را قطع می‌کند</a>
      </h1>
      <h2>دبیر انجمن شرکت‌‌های هواپیمایی گفت: آمریکایی‌ها در راستای ادامه فشارهای خود به کشور ما، به ایتالیا فشار آورده‌اند ‌تا مانع‌ انجام پروازهای شرکت ...</h2>
      <address><time datetime="2019-11-02T16:19:00+00:00">02 Nov 2019, 16:19</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مقصود اسعدی سامانی در مورد موضوع تحریم<b> پرواز</b>های <b>شرکت هواپیمایی ماهان</b> به کشور ایتالیا و شهرهای ر‌م و میلان به درخواست آمریکا، اظهار داشت: ‌آمریکایی‌ها در راستای ادامه فشارهای خود به کشور ما، به کشور ایتالیا فشار آورده‌اند ‌تا مانع‌ انجام پروازهای شرکت هواپیمایی ماهان به رم و میلان شود و ایتالیا تحت فشار آمریکا قرار گرفته است.</p>
      <p>دبیر انجمن شرکت‌‌های هواپیمایی ادامه داد: بدین ترتیب پروازهای ماهان به ایتالیا و شهرهای رم و میلان، تا پایان آذرماه امسال برقرار خواهد بود و پس از آن ماهان پروازی به میلان ندارد.</p>
      <p>وی گفت: البته شرکت ماهان پیش از این به کشورهایی اروپایی زیادی پرواز داشت. ضمن آنکه پروازهای ماهان به شرق اسیا برقرار است.</p>
      <p>اسعدی سامانی با اشاره به اینکه فرصت ارتباطی بین ایران و ایتالیا با این تحریم قطعاً کمتر می‌شود، افزود: البته باید به این موضوع توجه داشت که پروازهای شرکت هواپیمایی جمهوری اسلامی به ایتالیا برقرار است‌.</p>
      <p>دبیر انجمن شرکت‌‌های هواپیمایی یادآور شد: ‌پیش از این شرکت هواپیمایی ایتالیایی پروازهای خود را به ایران قطع کرده بود.</p>
      <p>وی با مغرضانه خواندن چنین تحریم‌هایی از سوی آمریکا، اضافه کرد: قطعاً هوا‌پیماهایی که در این پروازها استفاده می‌شد زمین‌گیر نمی‌شوند و در مسیر‌های دیگر بکار گرفته می‌شوند.</p>
      <p>دبیر انجمن شرکت‌‌های هواپیمایی افزود: کشورهای غربی تلاش می‌کنند به هر مدل که می‌توانند به کشور ما فشار بیاورند.</p>
      <p>بنابراین گزارش ‌به تازگی روزنامه ایتالیایی لا استامپا گزارش داده است که دولت این کشور تسلیم فشارهای آمریکا شده و قصد دارد پروازهای یک شرکت هواپیمایی ایران به شهرهای رم و میلان را از ۱۵ دسامبر (۲۴ آذر) ممنوع اعلام و این خطوط هواپیمایی را تحریم کند.</p>
    </article>
  </body>
</html>