<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425025/sto-31-to-pososto-aporrofhshs-twn-pistwsewn-sto-notio-aigaio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T16:15:02+00:00"/>
    <meta property="og:title" content="Στο 31% το ποσοστό απορρόφησης των πιστώσεων στο Νότιο Αιγαίο"/>
    <meta property="og:description" content="Πάνω από το μέσο όρο της χώρας βρίσκεται το ποσοστό απορρόφησης των ευρωπαϊκών πόρων του προγράμματος 2014-2020 στην περιφέρεια Νοτίου Αιγαίου."/>
  </head>
  <body>
    <article>
      <h1>Στο 31% το ποσοστό απορρόφησης των πιστώσεων στο Νότιο Αιγαίο</h1>
      <address>
        <time datetime="2019-11-02T16:15:02+00:00">02 Nov 2019, 16:15</time>
      </address>
      <p>
        <b>Πάνω από το μέσο όρο της χώρας βρίσκεται το ποσοστό απορρόφησης των ευρωπαϊκών πόρων του προγράμματος 2014-2020 στην περιφέρεια Νοτίου Αιγαίου.</b>
      </p>
      <p>Η περιφέρεια συγκεκριμένα καταγράφει ποσοστό απορρόφησης 31% έναντι 26% του συνόλου της χώρας κάτι που επιτεύχθηκε χάρη στην υπερπροσπάθεια των στελεχών που υπηρετούν στις τεχνικές υπηρεσίες των Κυκλάδων και της Δωδεκανήσου.</p>
      <p>Μάλιστα χτες ο περιφερειάρχης Γιώργος Χατζημάρκος στο πλαίσιο συνέντευξης Τύπου έδωσε δημόσια συγχαρητήρια στους εργαζόμενους των υπηρεσιών αυτών και τόνισε ότι σύμφωνα με δέσμευση του υπουργού Εσωτερικών, το νότιο Αιγαίο έχει τεθεί σε προτεραιότητα όταν θα γίνουν προσλήψεις από την κυβέρνηση.</p>
      <p>Ειδικότερα αναφερόμενος στη σύσκεψη που έγινε προ ημερών στο υπουργείο Οικονομίας και Ανάπτυξης για την πορεία υλοποίησης του περιφερειακού προγράμματος 2014-2020, δηλαδή των ευρωπαϊκών πόρων προς τις περιφέρειες, έκανε λόγο για ένα μεγάλο εθνικό στοίχημα το οποίο αφορά την απορρόφηση ένα ποσό ύψους 21 δισ. ευρώ.</p>
      <p>«Εμείς δεν είμαστε ικανοποιημένο γιατί αυτό έρχεται ως αποτέλεσμα ανθρωποθυσιών που στοιχίζουν. Έχουμε μία μοναδική περιφέρεια στη χώρα και είναι ο μοναδικός φορές που στην περιοχή ευθύνης της υλοποιεί δημοπρατεί χρηματοδοτεί και επιβλέπει έργα του ΕΣΠΑ 2014-2020 άλλων φορέων, όχι δικά της. Έργα τομεακών προγραμμάτων άλλων φορέων, του ειδικού αναπτυξιακού προγράμματος νοτίου Αιγαίου και κυρίως των δήμων, του “ΦΙΛΟΔΗΜΟΥ” κ.λπ. Επιτέλους αυτό πρέπει να αντιμετωπιστεί.</p>
      <p>Η τεχνική υπηρεσία που έχουμε σήμερα είναι 17 άνθρωποι στις Κυκλάδες και 22 στα Δωδεκάνησα. Έγινε απολύτως σαφές από εμένα ότι θα σταματήσουμε και ας λένε ότι θέλουν. Γιατί αυτό που γίνεται σήμερα είναι ένα θαύμα που το οφείλουμε στις δύο διευθύνσεις τεχνικών έργων. Σηκώνουν πάνω τους αδιανόητο βάρος αλλά αυτό δεν μπορεί να συνεχιστεί. Υπάρχουν άνθρωποι που ξενυχτούν.</p>
      <p>Δουλεύουν πιο σκληρά και από τον ιδιωτικό τομέα» είπε χαρακτηριστικά ο περιφερειάρχης και εξέφρασε την ικανοποίησή του για το γεγονός ότι ο υπουργός δεσμεύτηκε να βάλει το θέμα των προσλήψεων στις τεχνικές υπηρεσίες της περιφέρειάς μας σε πρώτη προτεραιότητα πανελλαδικά όταν θα αρχίσει η διαδικασία.</p>
    </article>
  </body>
</html>