<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/02/palesztin-raketakra-gazai-bombazassal-valaszolt-izrael"/>
    <meta property="og:site_name" content="euronews"/>
    <meta property="article:published_time" content="2019-11-02T16:08:23+00:00"/>
    <meta property="og:title" content="Palesztin rakétákra gázai bombázással válaszolt Izrael"/>
    <meta property="og:description" content="Az izraeli légierő a Hamász állásait vette célba, miután fél nappal korábban a palesztin terrorszerveze rakétákat lőtt ki Izraelre."/>
  </head>
  <body>
    <article>
      <h1>Palesztin rakétákra gázai bombázással válaszolt Izrael</h1>
      <address><time datetime="2019-11-02T16:08:23+00:00">02 Nov 2019, 16:08</time> by <a rel="author">Anna Flori</a></address>
      <figure>
        <img src="https://static.euronews.com/articles/stories/04/27/54/26/773x435_cmsv2_ca4d3f31-d52e-5284-a3bb-5cad9d6da54a-4275426.jpg"/>
      </figure>
      <h3>Hamasz-állásokat bombázott az izraeli légierő a Gázai övezetben, egy férfi meghalt, ketten megsebesültek. A légicsapás, amely fegyverüzemeket és raktárakat, egy kikötői és egy légvédelmi bázist vett célba, válasz volt a palesztin terrorszervezet rakétatámadására.</h3>
      <p>Az izraeli hadsereg azt közölte, hogy a Hamasz húsz rakétát lőtt ki Izraelre pár perc alatt pénteken, hetet megsemmisített a légvédelem. Az egyik rakéta eltalált egy házat a határ közeli Sderotban, áldozatokról nincs hír.</p>
      <p>Ez 24 óra alatt a második incidens volt az izraeli-gázai határon egy körülbelül egy hónapig tartó, aránylag nyugodt időszak után, miközben Izraelben és a megszállt területeken is érik a változás.</p>
      <p>A Palesztin Nemzeti Hatóság vezetésével választási előkészületek zajlanak Ciszjordániában. Az, hogy a Hamász-ellenőrizte Gázai övezetet ez érinti-e, attól függ, hogy a radikális és a mérsékelt palesztinok, vagyis a Hamász és a Ciszjordániát irányító mérsékelt Fatah ki tud-e egyezni.</p>
      <p>Izraelben pedig kormányalakítási tárgyalások folynak. Ha a centristáknak sikerül megszervezniük az új kabinetet az idén már második előrehozott választások után, az fordulatot hozhat a palesztinok számára. A Hamaszt továbbra is terrorszervezetként kezeli Izrael.</p>
    </article>
  </body>
</html>