<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637545/%D8%A8%D8%AF%D9%87%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D8%B1%D8%B2-%DB%B2%DB%B3-%D8%AA%D8%B1%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%AF%D8%B0%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:46:00+00:00"/>
    <meta property="og:title" content="بدهی آمریکا از مرز ۲۳ تریلیون دلار گذشت"/>
    <meta property="og:description" content="نشریه هیل در گزارشی نوشت بدهی دولت فدرال آمریکا برای اولین بار از مرز ۲۳ تریلیون دلار گذشت."/>
  </head>
  <body>
    <article>
      <h1>
        <a href="https://www.bultannews.com/fa/news/637545/%D8%A8%D8%AF%D9%87%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D8%B1%D8%B2-%DB%B2%DB%B3-%D8%AA%D8%B1%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%DA%AF%D8%B0%D8%B4%D8%AA">بدهی آمریکا از مرز ۲۳ تریلیون دلار گذشت</a>
      </h1>
      <h2>نشریه هیل در گزارشی نوشت بدهی دولت فدرال آمریکا برای اولین بار از مرز ۲۳ تریلیون دلار گذشت.</h2>
      <address><time datetime="2019-11-02T16:46:00+00:00">02 Nov 2019, 16:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از نشریه هیل، ارقام منتشر شده از سوی وزارت خزانه‌داری آمریکا در روز جمعه نشان می‌دهد بدهی‌های دولت فدرال آمریکا برای نخستین بار در تاریخ به بیش از ۲۳ تریلیون دلار رسید.</p>
      <p>کسری فزاینده بودجه سبب افزایش سریع بدهی آمریکا از زمان روی کار آمدن دونالد ترامپ در واشنگتن شده است. این بدهی‌ها از زمان برگزاری مراسم تحلیف دونالد ترامپ حدود ۱۶ درصد رشد داشته است، زمانی که رقم این بدهی ۱۹ تریلیون و ۹۰۰ میلیارد دلار بود. درست ۱۰ ماه پیش، رقم این بدهی برای نخستین بار از مرز ۲۲ تریلیون دلار گذشت.</p>
      <p>«مایکل‌ ای پترسون» مدیر اجرایی بنیاد محافظه‌کار مالی «پیتر جی پترسون» در سخنانی گفت: «رسیدن به رقم ۲۳ تریلیون دلار بدی در روز هالووین یک مسئله نگران‌کننده برای اقتصاد ما و نسل بعدی محسوب می‌شود».</p>
      <p>او همچنین افزود: «افزایش این بدهی‌ها یک روند غیرعاقلانه و غیرضروری برای اقتصاد محسوب می‌شود».</p>
      <p>سطح بالای بدهی می‌تواند سبب افزایش هزینه‌های استقراض و نرخ بهره شود. برای مثال در سال مالی ۲۰۱۹, دولت مجبور شد ۳۷۶ میلیارد دلار را به پرداخت نرخ بهره بدهی هایش اختصاص دهد که این رقم برابر با حدود نیمی از بودجه دفاعی است و بیش از رقم هزینه شده برای مجموع بودجه آموزش، کشاورزی، حمل و نقل و مسکن است.</p>
      <p>کسری بودجه سال ۲۰۱۹ زیر یک تریلیون دلار است و شامل ۹۸۴ میلیارد دلار می‌شود و پیش‌بینی می‌شود این رقم طی سال‌های آتی افزایش یابد. در حالی که برنامه‌های اجباری مانند امنیت اجتماعی، بیمه درمانی و برنامه‌های مبارزه با فقر عامل اصلی این هزینه‌ها محسوب می‌شوند، از زمان روی کار آمدن ترامپ، تصویب برخی قوانین این کسری را به میزان قابل توجهی افزایش داده است.</p>
      <p>تخمین زده می‌شد قانون مالیاتی ۲۰۱۷ هزینه‌ای معادل یک تریلیون و ۹۰۰ میلیارد دلار طی یک دهه در پی داشته باشد و این در حالی است که توافق‌های دو حزبی برای بهبود هزینه‌های دفاعی و داخلی هر ساله در حال افزایش هستند.</p>
    </article>
  </body>
</html>