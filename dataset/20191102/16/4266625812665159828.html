<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/uchyteli_yaki_proyshly_sertyfikatsiyu_otrymayut_20_nadbavky_1682295"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T16:10:00+00:00"/>
    <meta property="og:title" content="Учителі, які пройшли сертифікацію, отримають 20% надбавки"/>
    <meta property="og:description" content="807 учителів початкових класів взяли участь у другому етапі пілотної сертифікації – незалежному оцінюванні фахових знань та умінь. Результати тестування, яке проходило у формі ЗНО, вчителі отримають до 21 листопада."/>
  </head>
  <body>
    <article>
      <h1>Учителі, які пройшли сертифікацію, отримають 20% надбавки</h1>
      <address>
        <time datetime="2019-11-02T16:10:00+00:00">02 Nov 2019, 16:10</time>
      </address>
      <p>
        <b>807 учителів початкових класів взяли участь у другому етапі пілотної сертифікації – незалежному оцінюванні фахових знань та умінь. Результати тестування, яке проходило у формі ЗНО, вчителі отримають до 21 листопада.</b>
      </p>
      <p>Про це повідомляє <a href="https://osvita.ua/school/teacher-certification/66470/">Освіта.</a></p>
      <p>Попередньо учасники пройшли перший етап сертифікації, під час якого відібрані Державною службою якості освіти експерти вивчали їх практичний досвід роботи. Другий етап проводився у формі тесту, який тривав 180 хвилин. Загалом до нього увійшло 100 завдань різного типу, які перевіряли рівень обізнаності в організації навчального процесу, виховання і розвитку учнів, створення інтерактивного освітнього середовища тощо. Максимальна кількість балів, яку можуть набрати учасники – 100.</p>
      <p>Найближчим часом буде визначений пороговий бал «склав/не склав» для учасників сертифікації. У ньому враховуватимуться результати вивчення практичного досвіду роботи та незалежного тестування.</p>
      <p>Якщо учасник подолає поріг з тестування і не подолає з вивчення практичного досвіду – комісія може прийняти рішення вивчити його е-портфоліо. За результатами цього розгляду комісія може прийняти рішення про успішне проходження учасником сертифікації.</p>
      <p>Учителі, які успішно пройдуть сертифікацію, упродовж 3 років отримуватимуть 20% надбавки посадового окладу. Окрім цього, проходження сертифікації зараховуватиметься як атестація педагогічного працівника з присвоєнням йому наступної категорії або підтвердженням наявної вищої.</p>
      <p><a href="https://zik.ua/news/2019/10/11/zavershyvsya_pershyy_etap_sertyfikatsii_vchyteliv_1666437">Нагадаємо</a>, 11 жовтня завершився перший етап пілотної сертифікації вчителів, під час якого відбулось експертне оцінювання професійних компетентностей учасників сертифікації.</p>
      <related>
        <h4>читайте також</h4>
        <a href="https://zik.ua/news/2019/11/02/u_lvovi_predstavyly_strategiyu_rozvytku_pozashkilnoi_osvity_lvivshchyny_1682321"/>
        <a href="https://zik.ua/news/2019/11/01/sluzhba_osvitnogo_ombudsmena_obzavelasya_telefonom_skrynkoyu_ta_saytom_1681547"/>
        <a href="https://zik.ua/news/2019/10/24/certyfikatsiya_vchyteliv_rezultaty_budut_rozmishcheni_25_zhovtnya_v_elektronnyh_1675721"/>
        <a href="https://zik.ua/news/2019/01/22/grynevych_nazvala_try_klyuchovi_napryamy_osvitnoi_reformy_1493765"/>
      </related>
    </article>
  </body>
</html>