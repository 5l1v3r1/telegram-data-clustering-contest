<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424978/krisimo-paixnidi-gia-ton-digenh-apenanti-sth-doxa-kardamainas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T16:20:01+00:00"/>
    <meta property="og:title" content="Κρίσιμο παιχνίδι για τον Διγενή απέναντι στη Δόξα Καρδάμαινας"/>
    <meta property="og:description" content="Ιδιαίτερα σημαντικό ενόψει της συνέχειας είναι το αυριανό παιχνίδι που καλείται να δώσει ο Διγενής στα Κοσκινού με αντίπαλο τη Δόξα Καρδάμαινας."/>
  </head>
  <body>
    <article>
      <h1>Κρίσιμο παιχνίδι για τον Διγενή απέναντι στη Δόξα Καρδάμαινας</h1>
      <h2>Η διοίκηση των Κοσκινιατών καλεί τον κόσμο να δώσει το “παρών” αύριο στα Κοσκινού</h2>
      <address>
        <time datetime="2019-11-02T16:20:01+00:00">02 Nov 2019, 16:20</time>
      </address>
      <p>
        <b>Ιδιαίτερα σημαντικό ενόψει της συνέχειας είναι το αυριανό παιχνίδι που καλείται να δώσει ο Διγενής στα Κοσκινού με αντίπαλο τη Δόξα Καρδάμαινας.</b>
      </p>
      <p>Λόγω του ότι και οι Κώοι έχουν τον ίδιο στόχο, δηλαδή την παραμονή, οι Κοσκινιάτες βλέπουν τον αγώνα ως «τελικό». Είναι στη λίστα των αναμετρήσεων που πρέπει να πάρουν στο γήπεδΌ τους, προκειμένου να έχουν σοβαρές ελπίδες για να υλοποιήσουν τον στόχο τους. Είναι χαρακτηριστικό μάλιστα, ότι η διοίκηση του Διγενή, εξέδωσε και ανακοίνωση μέσω της οποίας καλεί τους φίλους της ομάδας να δώσουν το “παρών” στο γήπεδο. Αναλυτικά:</p>
      <p>«Η ομάδα μας δίνει την Κυριακή στην έδρα μας, ένα πολύ κρίσιμο παιχνίδι για την συνέχεια του πρωταθλήματος με τη Δόξα Κ. στις 13:30, μετά το άσχημο ξεκίνημα λόγο των πολλών απουσιών, η ομάδα μας είναι έτοιμη να επανέλθει στο δρόμο των επιτυχιών. Να είστε όλοι εκεί. Χειροκροτήστε και στηρίξτε την προσπάθεια των παιδιών».</p>
      <p><b>Πρώτη επίσημη και για την Κ14</b><br/>Ο σύλλογος, εξέδωσε ανακοίνωση και για την «πρώτη» της Κ14. Αναλυτικά:</p>
      <p>«Όπως κάθε σωστή ακαδημία ποδοσφαίρου που σέβεται τις αρχές του αθλήματος έτσι και η ακαδημία του Α.Σ Διγενή στοχεύει στην ολοκληρωμένη αθλητική εκπαίδευση των νεαρών ποδοσφαιριστών που θα ανδρωθούν ποδοσφαιρικά μέσα από μία εκπαιδευτική και αγωνιστική διαδικασία πλήρως εναρμονισμένη με τις αρχές του ψυχαγωγικού αθλητισμού, του «ευ αγωνίζεσθαι», της ευγενούς άμιλλας και του υγιούς συναγωνισμού.</p>
      <p>Έτσι φέτος με ιδιαίτερη χαρά ανακοινώνουμε τη λειτουργία μετά από καιρό του τμήματος Κ14 το οποίο θα συμμετέχει κανονικά στο πρωτάθλημα (πρώτος αγώνας στα Κοσκινού, την Κυριακή 3.11.2019 στις 10:30 με αντίπαλο τον Αστέρα Μασσάρων), μάλιστα χθες το απόγευμα πραγματοποιήθηκε και η πρώτη επίσημη συνάντηση της ομάδας στις εγκαταστάσεις του Tennis Club στο Καρακόνερο.</p>
      <p>Η συστηματική και προγραμματισμένη δουλειά, που γίνεται πλέον στα τμήματα υποδομής της ομάδας μας, σε συνεργασία πάντα με το καταρτισμένο προπονητικό τιμ, αρχίζει να αποδίδει καρπούς, επειδή στην Ελλάδα οι ακαδημίες ποδοσφαίρου ανθούν αλλά τα… άνθη τους σπάνια τα θαυμάζουμε, εμείς ευελπιστούμε τα επόμενα χρόνια η ανδρική ομάδα μας να απαρτίζεται μόνο από ποδοσφαιριστές που θα προέρχονται από την ακαδημία μας».</p>
    </article>
  </body>
</html>