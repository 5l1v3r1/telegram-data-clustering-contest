<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-supermedia-youtrend-lega-32-m5s-18-giu-pd-lotta-fi-iv/1944577/"/>
    <meta property="og:site_name" content="IlSussidiario"/>
    <meta property="article:published_time" content="2019-11-02T16:58:57+00:00"/>
    <meta property="og:title" content="SONDAGGI POLITICI/ Supermedia YouTrend: Cdx sfiora 50%, coalizione Conte -2%"/>
    <meta property="og:description" content="Sondaggi politici, supermedia YouTrend: Salvini primo partito con la Lega (+1,2%). Pd e M5s sotto il 20%: cresce Meloni, Berlusconi meno. E Renzi..."/>
  </head>
  <body>
    <article>
      <h1>SONDAGGI POLITICI/ Supermedia YouTrend: Cdx sfiora 50%, coalizione Conte -2%</h1>
      <h2>Sondaggi politici, supermedia YouTrend: Salvini primo partito con la Lega (+1,2%). Pd e M5s sotto il 20%: cresce Meloni, Berlusconi meno. Il dato sulle coalizioni.</h2>
      <address><time datetime="2019-11-02T16:58:57+00:00">02 Nov 2019, 16:58</time> by <a rel="author" href="https://www.ilsussidiario.net/autori/dario-dangelo/" target="_blank">Dario D'Angelo</a></address>
      <p>Nella supermedia dei sondaggi elaborata da YouTrend per l’Agi è interessante notare anche il dato relativo alle coalizioni. Il centrodestra in questo momento otterrebbe il 49,5% dei consensi, confermandosi attualmente la prima scelta degli italiani, così come suggerito dall’esito delle ultime elezioni regionali. La maggioranza che oggi sostiene il governo Conte II, quella composta cioè da Pd, M5s, Italia Viva e Leu non va oltre il 43,5%: proprio questo dato potrebbe rappresentare la migliore assicurazione contro la caduta di un esecutivo che non smette di fibrillare tra reciproche accuse e rivendicazioni. Da notare come a meno di due mesi dalla nascita del governo Conte bis l’opposizione di centrodestra abbia guadagnato il 3,2%, mentre la somma dei voti appannaggio delle forze di maggioranza abbia fatto segnare nel complesso un calo di 2 punti percentuale. (agg. di Dario D’Angelo)</p>
      <h4>SONDAGGI POLITICI: LEGA AL 32%</h4>
      <p><a href="https://www.ilsussidiario.net/news/sondaggi-politici-salvini-344-crollo-m5s-177-per-il-66-di-maio-rompa-patto-pd/1943586/"><b>Sondaggi politici</b></a> che sembrano confermare anche a livello nazionale il trend visto nelle ultime elezioni regionali in Umbria, con un centrodestra a trazione sovranista in forte rialzo rispetto ai partiti di governo, in particolare M5s e Pd, che faticano a raccogliere consensi e scontano forse l’elevato tasso di litigiosità rispetto alle misure da inserire nella Manovra. E’ questo lo scenario che emerge con chiarezza dalla supermedia settimanale elaborata da YouTrend per Agi, con la Lega che si conferma primo partito e in aumento dell’1,2% nel giro di due settimane. Lo schieramento di Matteo Salvini passa infatti dal 31,6% al 32,8%: staccatissimo il Pd, secondo partito, al 18,9% e in calo dello 0,7%. Perde terreno anche il MoVimento 5 Stelle, sceso dal 19,5% al 18% (-1,5%), a conferma di una crisi di consensi che l’Umbria ha restituito in maniera lampante.</p>
      <h4>SONDAGGI POLITICI: CRESCE IL CENTRODESTRA</h4>
      <p>Nel centro-destra oltre a Matteo Salvini continua a guadagnare consensi Giorgia Meloni: Fratelli d’Italia guadagna l’1,1% in 14 giorni e passa dal 7,8% all’8,9%. Chi al contrario, secondo i sondaggi, fatica a beneficiare pienamente della crescita della coalizione è Forza Italia: il movimento di Silvio Berlusconi resta forse scoperto nella sua area di riferimento, quella dei moderati e dei liberali, e per questo deve accontentarsi di un aumento esiguo, pari allo 0,2, che porta gli azzurri dal 6,6% al 6,8% nella supermedia settimanale di YouTrend. Cresce nella stessa misura Italia Viva, il neonato soggetto politico di Matteo Renzi, passato dal 4,6% al 4,8%. La Sinistra resta ferma al 2,1% di due settimane fa, mentre +Europa si porta all’1,9% (+0,2%) e i Verdi scendono all’1,7% (-0,2%).</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-open-media-lega-al-333-meloni-top-al-91-crollo-pd/1944731/"/>
        <a href="https://www.ilsussidiario.net/news/manovra-ministro-gualtieri-critiche-maggioranza-sorprendono-sono-come-salvini/1944700/"/>
        <a href="https://www.ilsussidiario.net/news/giornali-quegli-aiuti-di-stato-che-conte-dovrebbe-togliere-alla-stampa/1944661/"/>
        <a href="https://www.ilsussidiario.net/news/matteo-renzi-governo-avanti-con-o-senza-conte-in-umbria-brillante-risultato/1944532/"/>
        <a href="https://www.ilsussidiario.net/news/scenario-zanni-lega-non-vogliamo-il-caos-ma-riforme-o-la-ue-e-morta/1944693/"/>
        <a href="https://www.ilsussidiario.net/news/patto-italia-libia-gas-e-migranti-le-conseguenze-dimenticate-dagli-indignati/1944621/"/>
      </related>
    </article>
  </body>
</html>