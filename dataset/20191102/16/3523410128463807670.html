<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637540/%D8%AE%D9%88%D8%A7%D8%B3%D8%AA%DA%AF%D8%A7%D8%B1-%D9%86%D8%A7%DA%A9%D8%A7%D9%85-%D8%AF%D8%AE%D8%AA%D8%B1-%D8%AC%D9%88%D8%A7%D9%86-%D8%B1%D8%A7-%D8%A2%D8%AA%D8%B4-%D8%B2%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:27:00+00:00"/>
    <meta property="og:title" content="خواستگار ناکام دختر جوان را آتش زد"/>
    <meta property="og:description" content="رئیس پایگاه دوم پلیس امنیت عمومی پایتخت از دستگیری مرد شیطان صفتی خبر داد که چند شب گذشته دختر جوانی را به خاطر جواب رد به خواستگاری‌اش به آتش کشاند."/>
  </head>
  <body>
    <article>
      <h1>
        <a href="https://www.bultannews.com/fa/news/637540/%D8%AE%D9%88%D8%A7%D8%B3%D8%AA%DA%AF%D8%A7%D8%B1-%D9%86%D8%A7%DA%A9%D8%A7%D9%85-%D8%AF%D8%AE%D8%AA%D8%B1-%D8%AC%D9%88%D8%A7%D9%86-%D8%B1%D8%A7-%D8%A2%D8%AA%D8%B4-%D8%B2%D8%AF">خواستگار ناکام دختر جوان را آتش زد</a>
      </h1>
      <h2>رئیس پایگاه دوم پلیس امنیت عمومی پایتخت از دستگیری مرد شیطان صفتی خبر داد که چند شب گذشته دختر جوانی را به خاطر جواب رد به خواستگاری‌اش به آتش کشاند.</h2>
      <address><time datetime="2019-11-02T16:27:00+00:00">02 Nov 2019, 16:27</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ علی محمدی رئیس پایگاه دوم پلیس امنیت عمومی پایتخت اظهار داشت: اواخر هفته گذشته پرونده‌ای در خصوص جلب و دستگیری عامل آتش زدن عمدی خانمی جوان در محله جنت آباد از سوی قاضی کشیک دادسرای عمومی و انقلاب ناحیه ۵ تهران برای رسیدگی تخصصی به پلیس امنیت عمومی ارجاع شد.</p>
      <p>وی بیان داشت: با بررسی‌های انجام گرفته مشخص شد، غروب روز نهم آبان ماه فرد ۳۰ ساله‌ای در حوالی خیابان باهنر در محله جنت آباد با درگیری و مشاجره شدید با خانمی جوان، وی را ابتدا تهدید به مرگ کرده و پس از لحظاتی با پاشیدن مواد اشتعال زا (بنزین) بر روی سر و بدن زن جوان، او را به آتش کشانده و بلافاصله از محل می‌گریزد.</p>
      <p>محمدی عنوان کرد: شاکی پس از انتقال به بیمارستان سوانح سوختگی شهید مطهری در حالی که از وضعیت جسمانی مناسبی برخوردار نبود اطلاعاتی را در خصوص متهم و علت و انگیزه این اقدام در اختیار مأموران پلیس امنیت عمومی قرار داد.</p>
      <p>این مقام انتظامی خاطر نشان کرد: شاکی در اظهارات خود به مأموران، گفت: چند وقت پیش، این مرد شیطان صفت به بهانه ازدواج با من ارتباط عاطفی برقرار کرد که پس از اینکه از تصمیم شوم وی مطلع شدم این ارتباط را قطع کرده که همین مسأله سبب شد تا این فرد با زور و تهدید مرا مجبور به ادامه این رابطه کند و زمانی که از ادامه ارتباطم ناامید شد، با پاشیدن بنزین صورت و بدنم را به آتش کشاند.</p>
      <p>رئیس پایگاه دوم پلیس امنیت عمومی پایتخت در ادامه بیان داشت: با اطلاعاتی که شاکی پرونده در اختیار پلیس قرار داد، بلافاصله هویت و مخفیگاه متهم شناسایی شد و بامداد روز گذشته ماموران این پایگاه با هماهنگی‌های قضائی متهم را در محدوده میدان صادقیه در حالی که قصد درگیری با مأموران و فرار از چنگال قانون را داشت با شلیک چند تیر هوایی دستگیر و به پلیس امنیت عمومی منتقل کردند.</p>
      <p>وی در پایان با اشاره با اینکه متهم پس از مواجهه حضوری چاره‌ای جز به اعتراف نداشت و جرم ارتکابی اش اعتراف کرد، گفت: متهم پس از تکمیل تحقیقات پلیسی با دستور مقام قضائی با صدور قرار وثیقه روانه زندان شد.</p>
    </article>
  </body>
</html>