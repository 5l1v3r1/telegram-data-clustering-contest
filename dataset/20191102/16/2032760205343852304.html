<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88512"/>
    <meta property="og:site_name" content="Denník politika"/>
    <meta property="article:published_time" content="2019-11-02T16:35:04+00:00"/>
    <meta property="og:title" content="Slabé čerpanie eurofondov je podľa Remišovej dôsledkom škandálov a neschopnosti vlády"/>
    <meta property="og:description" content="2.11.2019 (Webnoviny.sk) – Slabé využívanie finančných prostriedkov Európskej únie na Slovensku v programovom období 2014 – 2020 je podľa poslankyne Národnej rady SR Veroniky Remišovej dôsledkom škandálov tejto vládnej koalície a jej neschopnosti riadne spravovať eurofondy. Ako uviedla pre agentúru SITA, už roky upozorňuje vládnu koalíciu a navrhuje riešenia na zlepšenie a zjednodušenie riadenia eurofondov, ktoré by pomohli k tomu, aby sa peniaze dostali tam, kam ich ľudia najviac potrebujú."/>
  </head>
  <body>
    <article>
      <h1>Slabé čerpanie eurofondov je podľa Remišovej dôsledkom škandálov a neschopnosti vlády</h1>
      <address><time datetime="2019-11-02T16:35:04+00:00">02 Nov 2019, 16:35</time> by <a rel="author">Webnoviny</a></address>
      <p>2.11.2019 (Webnoviny.sk) – Slabé využívanie finančných prostriedkov Európskej únie na Slovensku v programovom období 2014 – 2020 je podľa poslankyne Národnej rady SR Veroniky Remišovej dôsledkom škandálov tejto vládnej koalície a jej neschopnosti riadne spravovať eurofondy. Ako uviedla pre agentúru SITA, už roky upozorňuje vládnu koalíciu a navrhuje riešenia na zlepšenie a zjednodušenie riadenia eurofondov, ktoré by pomohli k tomu, aby sa peniaze dostali tam, kam ich ľudia najviac potrebujú.</p>
      <h3>Odmietnutá novela</h3>
      <p>Remišová len nedávno navrhovala novelu zákona o eurofondoch, ktorá riešila problémové oblasti, avšak poslanci vládnej koalície ju odmietli. <i>„No teraz vidíme, že vládna koalícia nie je schopná načas a zmysluplne peniaze minúť a doplatia na to opäť občania. A to sa ani nerozprávame o tom, na čo tieto peniaze míňame,“</i> upozornila Remišová.</p>
      <p>Po nedávnom odchode z poslaneckého klubu OĽaNO sa stala podpredsedníčkou mimoparlamentnej strany Za ľudí, ktorú založil exprezident Andrej Kiska. Poslankyňa podotkla, že nestačí totiž peniaze len rýchlo minúť, treba ich hlavne použiť zmysluplne a tak, aby slúžili občanom.</p>
      <p><i>„Stačí si pripomenúť, napríklad, zbytočný projekt rušenia rodných čísel, na ktoré ministerka vnútra už použila milióny z eurofondov, úplne nezmyselne, keďže tento projekt spôsobí ľuďom len problémy a neprinesie žiadny úžitok,“</i> poznamenala Remišová.</p>
      <h3>Využité štyri miliardy</h3>
      <p>Slovensko využilo z peňazí Európskej únie k 30. septembru 2019 vo všetkých dvanástich programoch spolu 4,204 mld. eur, čo je 27,40 % z celkovej alokácie 15,343 mld. eur. Vyplýva to z údajov na portáli Úradu podpredsedu vlády SR pre investície a informatizáciu (ÚPVII).</p>
      <p>Z aktuálneho sedemročného obdobia uplynulo takmer šesť rokov (70 z 84 mesiacov – 83 percent času), na základe pravidla n+3 je však možné využiť európske peniaze do konca roku 2023. Čerpanie zdrojov EÚ oproti koncu roka 2018 vzrástlo o 852,92 mil. eur (o 25,5 %) a miera o 5,73 percentuálneho bodu.</p>
      <p>Objem 578 platných výziev a vyzvaní pri zdrojoch EÚ koncom septembra dosiahol 16,758 mld. eur (109,51 % z alokácie) a zakontrahované boli prostriedky vo výške 9,634 mld. eur (62,79 %).</p>
      <p>Eurofondy môžu byť podľa Remišovej veľkou investíciou do rozvoja Slovenska. <i>„Tieto peniaze majú slúžiť na modernizáciu krajiny, ktorá zlepší ľuďom život a posilní postavenie Slovenska vo svete. Pre rozvoj Slovenska je však kľúčové, aby sme tieto peniaze využili rozumne, efektívne a hlavne na zmysluplné projekty, ktoré pomôžu ľuďom a nie rôznym špekulantom,“</i> tvrdí poslankyňa.</p>
      <h3>Úloha novej vlády</h3>
      <p>Verí, že po voľbách budeme mať lepšiu vládu ako v súčasnosti. Nová vláda podľa nej bude mať pred sebou veľkú úlohu okamžite uviesť do praxe opatrenia, ktoré zlepšia situáciu v oblasti riadenia eurofondov. <i>„Súčasná vláda toho totiž nebola schopná. Pri pohľade na to, ako vládna koalícia a najmä nominanti SNS manažujú eurofondy, sú aj Pat a Mat úspešní manažéri,“</i> dodala Remišová pre agentúru SITA.</p>
      <p>Pre splnenie finančného míľnika 1,411 mld. eur k 31. decembru 2019 podľa stavu čerpania ku koncu septembra podľa Ministerstva financií SR treba predložiť Európskej komisii výdavky v minimálnej výške 556,03 mil. eur. Tento míľnik splnili štyri programy – Integrovaná infraštruktúra, Ľudské zdroje, Technická pomoc a INTERACT III. Rezort financií je certifikačným orgánom pre jedenásť programov, Ministerstvo pôdohospodárstva a rozvoja vidieka SR pre Program rozvoja vidieka.</p>
      <p>Nadpriemerne využíva peniaze EÚ päť programov – Program rozvoja vidieka 47,17 % (735,65 mil. eur z 1,560 mld. eur), Technická pomoc 46,32 % (73,69 mil. eur zo 159,07 mil. eur), INTERACT III 35,98 % (14,17 mil. eur z 39,39 mil. eur), Integrovaná infraštruktúra 35,68 % (1,409 mld. eur z 3,949 mld. eur) a Ľudské zdroje 32,61 % (723,09 mil. eur z 2,217 mld. eur).</p>
      <p>Viac k témam: <a href="https://www.webnoviny.sk/tag/eurofondy/"><u>eurofondy</u></a><br/>Zdroj: Webnoviny.sk – <a href="https://www.webnoviny.sk/slabe-cerpanie-eurofondov-je-podla-remisovej-dosledkom-skandalov-a-neschopnosti-vlady/"><u>Slabé čerpanie eurofondov je podľa Remišovej dôsledkom škandálov a neschopnosti vlády</u></a> © SITA Všetky práva vyhradené.</p>
    </article>
  </body>
</html>