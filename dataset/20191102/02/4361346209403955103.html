<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/vardai-rem-testvere-eltapsolta-a-kriptas-gyilkos-millioit/185698"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-02T02:10:00+00:00"/>
    <meta property="og:title" content="Várdai rém – Testvére eltapsolta a kriptás gyilkos millióit"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Várdai rém – Testvére eltapsolta a kriptás gyilkos millióit</mark>
      </h1>
      <address><time datetime="2019-11-02T02:10:00+00:00">02 Nov 2019, 02:10</time> by <a rel="author">F. G., L. B.</a></address>
      <p>
        <b>A gyilkosságok között kriptában bujkáló P. Ferenc morbid rejtekhelyét börtönre cserélte, ahonnan már sosem engedik ki élve. Ugyan nemrég egy nagyobb összeghez jutott, de a milliókat a féltestvére máris eltapsolta. </b>
        <b>A gyilkosságok között kriptában bujkáló P. Ferenc morbid rejtekhelyét börtönre cserélte, ahonnan már sosem engedik ki élve. Ugyan nemrég egy nagyobb összeghez jutott, de a milliókat a féltestvére máris eltapsolta.</b>
      </p>
      <p>Az egész országot sokkolta az az állatias kegyetlenség, amivel 2007 augusztusában az akkor 39 éves férfi szabályosan kivégzett három embert So­mogyban. P. Ferencet másfél évvel később – az országban tizenkettedikként – ítélték tényleges életfogytiglanra, a vár­dai rémként elhíresült férfi sosem tudott magyarázatot adni szörnyű tetteire.</p>
      <p>
        <b>Egy hónap a kriptában</b>
      </p>
      <p>Ahogy arról korábban beszámoltunk, Ferenc első áldozata egy 85 éves somogyjádi asszony volt, akinek fejét egy fém szódásszifonnal verte szét olyan brutálisan, hogy a szifon oldala behorpadt és eldeformálódott. Megjegyzendő, hogy a gyilkosság után az asszony fiát gyanúsította a rendőrség, a férfi két hónapot előzetes letartóztatásban töltött.</p>
      <figure>
        <img src="http://media.borsonline.hu/cikk/20/191239/gallery-picture/645w/2011124_kripta-2.jpg"/>
      </figure>
      <p>A 85 éves nő megölését követően P. a szomszéd falu, Várda temetőjének egyik kriptájában bújt el, ahol a koporsók mellett egy hónapig húzta meg magát. A kripta Szász Endre festőművész kastélyához tartozott. Miután P. továbbállt, a volt munkaadójánál egy hátsó épületben rejtőzködött. Felfedezése után a ház 66 éves asszonyát egy vasrúddal, 70 esztendős férjét pedig egy sodrófával és baltanyéllel verte halálra. A nem megfelelő börtönkörülmények miatt a férfi beperelte az államot, a Sonline.hu információi szerint több millió forinttal kártalanították.</p>
      <figure>
        <img src="http://media.borsonline.hu/cikk/20/191239/gallery-picture/645w/2011111_shutterstock-1112478098.jpg"/>
        <figcaption>Egy szódásszifonnal ölt Ferenc © Shutterstock</figcaption>
      </figure>
      <p>
        <b>Csak egy bicikli maradt</b>
      </p>
      <p>A Bors információi szerint a jelentős összeg a somogyjádi férfi féltestvéréhez került, aki azt rekordidő alatt felélte. A könnyen jött vagyonból így mára szinte semmi sem maradt.</p>
      <p>– A testvére mindig csóró volt, de nyár végén hirtelen büszkén kezdett járkálni a faluban. Rendszeres vendég lett a kocsmában, csakúgy szórta a pénzt – mondta a Borsnak az egyik falubeli, aki szerint amikor a férfi bejött a kocsmába, mindenki ingyen ihatott, mert ő fizette a cechet.</p>
      <figure>
        <img src="http://media.borsonline.hu/cikk/20/191239/gallery-picture/645w/2011113_bicikli.jpg"/>
        <figcaption>A kegyetlen gyilkos testvére kaparintotta meg a kártérítést, a pénzt mára elköltötte, csak egy bicikli (képünkön) maradt a vagyonból</figcaption>
      </figure>
      <p>– Pár hétig tartott a nagy mulatság és a költekezés, de arra már nem maradt pénze, hogy visszaköttesse a házába az áramot – tette hozzá egy másik helybéli.</p>
      <p>A várdai rém testvére tehát épp olyan gyorsan szegényedett el, mint ahogy meggazdagodott, mindössze egy régi bicikli maradt a kártérítésből, amit elsőnek vett milliomosként.</p>
      <p>
        <b>Kukászsákokat csomagol</b>
      </p>
      <p>A hirtelen meggazdagodás híre gyorsan átterjedt a szomszéd faluba, Várdára, ahol lassan már kezdték elfelejteni, hogy mi is történt 12 évvel ezelőtt. Információink szerint P. viselkedésével a rácsok mögött az ég adta világon semmilyen probléma nincsen, mondhatni mintarabnak számít a szegedi Csillagban.</p>
      <figure>
        <img src="http://media.borsonline.hu/cikk/20/191239/gallery-picture/645w/2011109_rem3.jpg"/>
        <figcaption>A brutális férfi ebben a kriptában húzta meg magát, éjjelente koporsók között hajtotta álomra a fejét</figcaption>
      </figure>
      <p>Köztudott, hogy a büntetés-végrehajtáson belül minden fogvatartottnak dolgoznia kell, még azoknak is, akik a legsúlyosabb bűncselekmények miatt, a legszigorúbb biztonsági fokozatban töltik az elzárásukat. Ők olyan munkát végeznek, amiket akár a zárkájukban is tudnak csinálni. A Bors információi szerint a várdai rém kukászsákokat csomagol.</p>
    </article>
  </body>
</html>