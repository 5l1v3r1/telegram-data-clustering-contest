<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-after-whatsapp-snooping-case-people-looking-for-new-app-2828151.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T02:15:11+00:00"/>
    <meta property="og:title" content="व्हाट्सएप पर जासूसी: अब नया ऐप तलाश रहे लोग, डाउनलोड कर रहे ये ऐप"/>
    <meta property="og:description" content="व्हाट्सएप पर जासूसी की खबरों के बीच बड़ी संख्या में लोग नया मैसेंजर एप तलाश रहे हैं, जिससे सुरक्षित फोन कॉल व चैट करना संभव हो। बीते दो दिनों में बड़ी संख्या में लोग सिगनल मैसेंजर एप डाउनलोड कर रहे..."/>
  </head>
  <body>
    <article>
      <h1>व्हाट्सएप पर जासूसी: अब नया ऐप तलाश रहे लोग, डाउनलोड कर रहे ये ऐप</h1>
      <address><time datetime="2019-11-02T02:15:11+00:00">02 Nov 2019, 02:15</time> by <a rel="author">नई दिल्ली, पंकज कुमार पाण्डेय</a></address>
      <p>व्हाट्सएप पर जासूसी की खबरों के बीच बड़ी संख्या में लोग नया मैसेंजर एप तलाश रहे हैं, जिससे सुरक्षित फोन कॉल व चैट करना संभव हो। बीते दो दिनों में बड़ी संख्या में लोग सिगनल मैसेंजर एप डाउनलोड कर रहे हैं। विशेषज्ञों का कहना है कि यह एप ज्यादा सुरक्षित है और इसके जरिए होने वाली फोन कॉल और चैटिंग को हैक कर पाना आसान नहीं है। सुरक्षा प्रतिष्ठान से जुड़े अधिकारियों समेत तमाम संवेदनशील जिम्मेदारियों से जुड़े आला अधिकारी इस नए ऐप से जुड़ रहे हैं।</p>
      <p>हालांकि सुरक्षा एजेंसियों को इस एप के जरिए नई चुनौती भी नजर आ रही है। क्योंकि अगर इसका इस्तेमाल आतंकी गुटों से जुड़े लोग करते हैं तो उनकी कॉल को भी इंटरसेप्ट करना और सूचनाएं जुटाना आसान नहीं होगा। सुरक्षा एजेंसी से जुड़े एक अधिकारी ने कहा कि कई बार आतंकी गुट टेलीग्रम , सिगनल जैसे एप इस्तेमाल करते हैं जो बहुत ज्यादा प्रचलन में नहीं हैं और उनकी सूचनाएं पूरी तरह इनक्रिप्टेड है।</p>
      <p>
        <b>विशेषज्ञों ने उठाए सवाल</b>
      </p>
      <p>सइबर विशेषज्ञ पवन दुग्गल का कहना है कि ताजा घटनाक्रम से साफ है कि व्हाट्सएप पूरी तरह सुरक्षित नहीं है। इसके सिस्टम के अंदर खामियां हैं। अपराधी इसका लगातार दुरुपयोग करते आए हैं। व्हाट्एसएप हैक होने की बहुत शिकायतें आती रहती हैं। इसका टर्म एंड कंडीशन पढ़ लें तो पता चल जाएगा कि उनको हमारी निजता से कोई लेना देना नहीं है। विशेषज्ञ ने कहा कि बिना जानकारी के लोग अपनी संवेदनशील जानकारी भी इसपर प्रकाशित करते हैं।</p>
      <p>
        <b>
          <a href="https://www.livehindustan.com/national/story-whatsapp-snooping-case-company-says-it-gave-information-of-hacking-in-may-2828132.html">ये भी पढ़ें: केंद्र व व्हाट्सएप आमने-सामने: सरकार के आरोप पर कंपनी ने दिया ये जवाब</a>
        </b>
      </p>
    </article>
  </body>
</html>