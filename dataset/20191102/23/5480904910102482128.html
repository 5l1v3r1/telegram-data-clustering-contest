<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/barcelona-podlehla-levante-1-3-real-remizoval-s-betisem-/1816412?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T23:09:00+00:00"/>
    <meta property="og:title" content="Barcelona podlehla Levante 1:3, Real remizoval s Betisem"/>
    <meta property="og:description" content="Madrid - Fotbalisté Barcelony ve 12. kole španělské ligy překvapivě prohráli na hřišti Levante 1:3. Katalánský celek, který v úterý čeká v Lize mistrů na Camp Nou souboj s pražskou Slavií, nenavázal na předchozích sedm soutěžních výher v řadě. Na věčného rivala se bodově dotáhl Real Madrid, který však doma pouze remizoval s Betisem Sevilla 0:0 a nevyužil tak možnost předstihnout Barcelonu v čele tabulky o dva body."/>
  </head>
  <body>
    <article>
      <h1>Barcelona podlehla Levante 1:3, Real remizoval s Betisem</h1>
      <address><time datetime="2019-11-02T23:09:00+00:00">02 Nov 2019, 23:09</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Fotbalisté Barcelony ve 12. kole španělské ligy překvapivě prohráli na hřišti Levante 1:3. Katalánský celek, který v úterý čeká v Lize mistrů na Camp Nou souboj s pražskou Slavií, nenavázal na předchozích sedm soutěžních výher v řadě. Na věčného rivala se bodově dotáhl Real Madrid, který však doma pouze remizoval s Betisem Sevilla 0:0 a nevyužil tak možnost předstihnout Barcelonu v čele tabulky o dva body.</p>
      <p>Sevilla s gólmanem Tomášem Vaclíkem remizovala s Atléticem Madrid 1:1. Ani jeden tým rovněž nevyužil možnost jít v případě vítězství do čela. Sevilla nakonec mohla být ráda za bod, který za nerozhodného stavu zachránil Vaclík chycenou penaltou.</p>
      <p>"Blaugrana" vedli od 38. minuty, když se z penalty prosadil kapitán Lionel Messi. Ve druhém poločase však nezvládli pasáž mezi 61. a 68. minutou, kdy třikrát inkasovali. Už od 41. minuty navíc hráli bez útočníka Luise Suáreze, který kvůli zdravotním problémům musel střídat. Podrobnější zprávy o zdravotním stavu uruguyaského kanonýra přinese nedělní lékařská prohlídka.</p>
      <p>Barcelona odehrála utkání v sestavě Ter Stegen - Roberto, Piqué, Lenglet, Semedo - Vidal (65. Busquets), De Jong, Arthur - Messi, Suárez (41. Pérez), Griezmann.</p>
      <p>Real neinkasoval ve třetím soutěžním utkání po sobě. V posledních pěti ligových zápasech ale už potřetí ztratil body. Proti Betisu sice v osmé minutě skóroval Eden Hazard, jenže na základě konzultace s videem rozhodčí kvůli ofsajdu gól neuznal.</p>
      <p>Sevilla se prosadila v 28. minutě po trefě argentinského záložníka Franca Vázqueze. Andaluský celek ale vedení neudržel a po hodině hry vyrovnal hlavou Álvaro Morata. "Rojiblancos" mohl výsledek zvrátit, jenže ve 72. minutě Diego Costa z pokutového kopu na Vaclíka nevyzrál.</p>
      <p>Valencie zvítězila na hřišti předposledního Espaňolu Barcelona 2:1. "Netopýři" naplno bodovali po třech kolech a posunuli se na osmou příčku. Devatenáctý Espaňol prohrál šestý z posledních osmi zápasů v domácí soutěži.</p>
      <p>Espaňol přitom začal lépe a v 31. minutě ho poslal do vedení proměněnou penaltou Marc Roca. Hosté odpověděli v 69. minutě, kdy se rovněž z pokutového kopu prosadil Dani Parejo. Třicetiletý kapitán Valencie zaznamenal pátý ligový gól v sezoně, přičemž všechny padly z penalt. Žádnému jinému hráči z pěti nejprestižnějších evropských soutěží se v ročníku dosud nic takového nepovedlo. Obrat dokonal o 11 minut později Maxi Gómez.</p>
      <p>
        <b>Španělská fotbalová liga - 12. kolo:</b>
      </p>
      <p>Espaňol Barcelona - Valencie 1:2 (31. Roca z pen. - 69. Parejo z pen., 80. Gómez), Levante - FC Barcelona 3:1 (61. Campana, 63. Mayoral, 68. Radoja - 38. Messi z pen.), FC Sevilla - Atlético Madrid 1:1 (28. Vázquez - 60. Morata), Real Madrid - Betis Sevilla 0:0.</p>
      <p>
        <b>Tabulka:</b>
      </p>
      <ul>
        <li>1. | FC Barcelona | 11 | 7 | 1 | 3 | 29:14 | 22</li>
        <li>2. | Real Madrid | 11 | 6 | 4 | 1 | 21:9 | 22</li>
        <li>3. | Atlético Madrid | 12 | 5 | 6 | 1 | 12:7 | 21</li>
        <li>4. | FC Sevilla | 12 | 6 | 3 | 3 | 15:13 | 21</li>
        <li>5. | Granada | 11 | 6 | 2 | 3 | 18:13 | 20</li>
        <li>6. | San Sebastian | 11 | 6 | 1 | 4 | 18:12 | 19</li>
        <li>7. | Villarreal | 11 | 5 | 2 | 4 | 25:16 | 17</li>
        <li>8. | Levante | 12 | 5 | 2 | 5 | 15:14 | 17</li>
        <li>9. | Valencie | 12 | 4 | 5 | 3 | 17:18 | 17</li>
        <li>10. | Bilbao | 11 | 4 | 4 | 3 | 11:7 | 16</li>
        <li>11. | Getafe | 11 | 4 | 4 | 3 | 17:15 | 16</li>
        <li>12. | Pamplona | 11 | 3 | 6 | 2 | 12:11 | 15</li>
        <li>13. | Valladolid | 11 | 3 | 5 | 3 | 11:14 | 14</li>
        <li>14. | Betis Sevilla | 12 | 3 | 4 | 5 | 14:21 | 13</li>
        <li>15. | Eibar | 11 | 3 | 3 | 5 | 12:16 | 12</li>
        <li>16. | Alavés | 11 | 3 | 3 | 5 | 9:14 | 12</li>
        <li>17. | Mallorca | 11 | 3 | 2 | 6 | 9:15 | 11</li>
        <li>18. | Vigo | 11 | 2 | 3 | 6 | 6:14 | 9</li>
        <li>19. | Espaňol Barcelona | 12 | 2 | 2 | 8 | 6:20 | 8</li>
        <li>20. | Leganés | 11 | 1 | 2 | 8 | 5:19 | 5</li>
      </ul>
    </article>
  </body>
</html>