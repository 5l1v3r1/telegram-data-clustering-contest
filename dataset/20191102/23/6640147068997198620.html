<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/diablo-4-classi-e-dettagli/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-02T23:15:00+00:00"/>
    <meta property="og:title" content="Diablo 4, ecco le classi ed ulteriori dettagli rilasciati"/>
    <meta property="og:description" content="Dopo l'annuncio di Diablo 4 alla BlizzCon 2019, iniziano a fare capolino online le prime informazioni sul titolo! Siete pronti a tornare a Sanctuarium?"/>
  </head>
  <body>
    <article>
      <h1>Diablo 4, ecco le classi ed ulteriori dettagli rilasciati</h1>
      <address><time datetime="2019-11-02T23:15:00+00:00">02 Nov 2019, 23:15</time> by <a rel="author">Alessandro Niro</a></address>
      <p>Dopo l’annuncio di <b>Diablo 4</b> alla <b>BlizzCon 2019</b>, il publisher ha voluto rivelare <b>ulteriori dettagli</b> sul gioco e le <b>classi disponibili</b> con un comunicato ufficiale.</p>
      <p>“<i>Un antico male minaccia di avvolgere Sanctuarium nell’oscurità, e nuovi eroi sono stati chiamati ad affrontare delle sfide inedite per questo mondo</i>“.</p>
      <p>Diablo 4 trascina i giocatori in una storia oscura, dando loro la <b>libertà di esplorare il mondo</b> e trovare la propria strada nella versione più estesa di Sanctuarium mai creata, un panorama spoglio e in rovine, privo di speranza e infestato dai demoni.</p>
      <figure>
        <iframe src="https://www.youtube.com/embed/Y6LoraKPvY0" width="500" height="281" data-service="Youtube" scrolling="no"/>
      </figure>
      <p>Come per ogni capitolo della serie Diablo, anche Diablo 4 sarà caratterizzato da combattimenti viscerali, mostri spaventosi ed un’epica caccia a <b>bottini leggendari</b>. I giocatori affronteranno incredibili avventure in un mondo con <b>ambienti unici</b> popolato da pericolosi nuovi nemici, avventurandosi in <b>livelli casuali</b> pieni di avversari imprevedibili e tesori inimmaginabili.</p>
      <p>Pur continuando a supportare le <b>modalità giocatore singolo</b> e squadra, Diablo IV consentirà anche di incontrare altri gruppi di giocatori nello stesso mondo, per intraprendere sfide più grandi insieme o per provare ad annientarsi a vicenda in <b>modalità</b> <b>PvP</b>.</p>
      <p>Leggi anche: <a href="https://www.tomshw.it/videogioco/world-of-warcraft-shadowlands-blizzcon-2019/">World of Warcraft Shadowlands, le novità da BlizzCon 2019</a></p>
      <p>“<i>Sanctuarium accoglie i giocatori di Diablo da più di vent’anni, ed è grazie alla nostra passione per la serie e all’affetto che nutriamo per la community che oggi annunciamo Diablo IV</i>“, ha dichiarato <b>J. Allen Brack</b>, presidente di Blizzard Entertainment. “<i>Non vediamo l’ora di tornare al classico e oscuro stile di gioco che piace ai giocatori, trovando nuovi modi di espandere il mondo e la storia, e siamo elettrizzati all’idea di farlo scoprire a molte altre persone</i>“.</p>
      <p>Alla BlizzCon, Blizzard ha svelato le prime tre classi di personaggi di Diablo IV, tutte giocabili durante l’evento:</p>
      <ul>
        <li>I <b>Barbari</b>, che si distinguono per forza senza paragoni e grande maestria nel combattimento in mischia, portano in battaglia la potenza del nuovo sistema di Arsenale, e possono trasportare ed equipaggiare rapidamente fino a quattro armi diverse per volta, assegnando un attacco a ognuna di esse.</li>
        <li>Le <b>Incantatrici</b> tornano alle radici di Diablo II e manipolano gli elementi per annientare i nemici, impalandoli su aculei di ghiaccio, colpendoli con fulmini o facendo piovere meteore infuocate dal cielo su di loro.</li>
        <li>I <b>Druidi</b>, mutaforma selvatici che usano i loro poteri per assumere la forma di lupo mannaro, orso o umano e per scatenare cataclismi naturali sulle forze degli Inferi Fiammeggianti.</li>
      </ul>
      <p>I giocatori potranno sperimentare e scoprire <b>innumerevoli configurazioni</b> grazie all’albero talenti e abilità, al sistema di bottino, a combinazioni di rune e parole runiche, e persino a <b>cavalcature personalizzate</b> che consentono di spostarsi nel mondo di gioco.</p>
      <p>Ricordiamo che <b>Diablo IV</b> è in fase di sviluppo e sarà disponibile per PC, PlayStation 4 e Xbox One.</p>
      <blockquote>In attesa dell’imperdibile Diablo 4 puoi recuperare il terzo capitolo della saga nella sua Eternal Collection su Amazon! <a href="https://toms.it/4OBqt">Acquistalo ora</a>.</blockquote>
    </article>
  </body>
</html>