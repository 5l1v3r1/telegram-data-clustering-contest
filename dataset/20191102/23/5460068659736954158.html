<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/petites-mitjanes/bosses-escombraries-que-surten-contenidor_0_2337366259.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T23:00:00+00:00"/>
    <meta property="og:title" content="Les bosses d’escombraries que surten del contenidor"/>
    <meta property="og:description" content="Relevo Contigo es fa un forat en el mercat aplicant els principis de l’economia circular"/>
  </head>
  <body>
    <article>
      <h1>Les bosses d’escombraries que surten del contenidor</h1>
      <h2>Relevo Contigo es fa un forat en el mercat aplicant els principis de l’economia circular</h2>
      <address><time datetime="2019-11-02T23:00:00+00:00">02 Nov 2019, 23:00</time> by <a rel="author">XAVIER GRAU</a></address>
      <p><b>La idea inicial va sortir d’un passeig pel bosc</b>. “Anava amb la família i vam recollir molt de plàstic”, explica Álvaro Salmerón, cofundador de Relevo Contigo, una empresa que es dedica a fabricar bosses d’escombraries amb plàstic reciclat. Amb només cinc anys de vida, la companyia ja factura uns tres milions d’euros anuals i té 75 treballadors. Una de les claus és el control de tot el procés, incloent-hi una fàbrica a València, on es fan les bosses. Per què a València? “Doncs perquè hi ha una bona cultura del reciclatge i perquè la família Soria, principal accionista, és d’allà”, diu Salmerón.</p>
      <p>L’empresa ja és rendible amb cinc anys, però el que guanya es destina a la reinversió i el creixement, explica el cofundador. Ara la clau és guanyar quota de mercat davant les bosses tradicionals de plàstic verge (de nova producció). El vent bufa a favor. L’emergència climàtica i la demonització del plàstic ajuda a aconseguir que el client amb consciència mediambiental, cada cop més freqüent, opti per les bosses de Relevo Contigo. Hi ha un altre factor que també ajuda. L’empresa ha aconseguit que el seu producte sigui als lineals de grans cadenes de distribució com Carrefour, Alcampo, Eroski, Caprabo o El Corte Inglés. Salmerón, que abans havia sigut directiu d’una empresa del sector de l’alimentació, tenia els contactes adequats i el coneixement suficient del món de la distribució.</p>
      <p>L’empresa es fa fundar el 2014 en un <i>coworking</i>, i els dos primers anys va viure a porta tancada, fent les proves de producció per arribar als objectius marcats: fer unes bosses d’escombraries 100% reciclades, amb una qualitat un 20% superior a les que es fan amb plàstic verge, certificades internacionalment -ho estan a Alemanya i a la Unió Europea- i que fossin més barates que les bosses tradicionals. Segons Álvaro Salmerón, el seu producte és un 20% més barat que el de marca.</p>
      <p>Les bosses de Relevo tenen el seu origen en tres punts: el plàstic dels contenidors grocs, el provinent de la indústria i el que ha tingut ús agrícola, en concret el rebuig dels mars de plàstic, els hivernacles tan habituals al sud de la Península. Un cop arriba a la fàbrica, es neteja, es tritura i es converteix en unes pastilles -denominades grança- a partir de les quals, per estirament, es fan les bobines de plàstic reciclat de les quals es fabriquen les bosses.</p>
      <blockquote>L’empresa ja ha reutilitzat més de 4,2 milions de quilos de plàstic en la fabricació dels seus productes</blockquote>
      <p>“És molt important tenir una bona xarxa de proveïdors de plàstic usat”, explica el cofundador de l’empresa, però també “haver desenvolupat el <i>know how</i> per saber tractar-lo”.</p>
      <p><b>Uns 4,2 milions de quilos de plàstic ja han estat reutilitzats per aquesta empresa</b>. La seva filosofia és que es tracta d’un producte que s’ha de restringir. En casos en què es consideri necessari, però, que sigui plàstic reciclat. Per exemple, explica Salmerón, els cotxes són més eficients, gasten menys combustible i generen menys emissions quan pesen menys i, molts cops, això s’aconsegueix amb l’ús de peces de plàstic. El que és important, apunta, és que sigui plàstic reciclat, no verge.</p>
      <p>A més, afegeix Salmerón, no només el plàstic del contenidor groc, el dels envasos, és reciclable. Per exemple -concreta- les bosses d’escombraries que van al contenidor marró, el de la brossa orgànica, també es poden recuperar. L’empresa creu que és important que els futurs clients sàpiguen que tenen l’opció d’utilitzar bosses 100% reciclades i per això centra els seus esforços en donar-se a conèixer a les xarxes socials, on ja té més de 50.000 seguidors.</p>
    </article>
  </body>
</html>