<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hamilton-v-austinu-vyrazi-za-titulem-z-pateho-mista/1816147?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T23:25:00+00:00"/>
    <meta property="og:title" content="Hamilton v Austinu vyrazí za titulem z pátého místa"/>
    <meta property="og:description" content="Austin (USA) - Kvalifikaci na nedělní Velkou cenu USA formule 1 vyhrál Valtteri Bottas z Mercedesu a na první místo na startu se postaví poprvé od července. Jeho týmový kolega Lewis Hamilton vyrazí za ziskem šestého titulu mistra světa v kariéře až z páté příčky."/>
  </head>
  <body>
    <article>
      <h1>Hamilton v Austinu vyrazí za titulem z pátého místa</h1>
      <address><time datetime="2019-11-02T23:25:00+00:00">02 Nov 2019, 23:25</time> by <a rel="author" href="http://www.ctk.cz/" target="_blank">ČTK</a></address>
      <p>Austin (USA) - Kvalifikaci na nedělní Velkou cenu USA formule 1 vyhrál Valtteri Bottas z Mercedesu a na první místo na startu se postaví poprvé od července. Jeho týmový kolega Lewis Hamilton vyrazí za ziskem šestého titulu mistra světa v kariéře až z páté příčky.</p>
      <slideshow>
        <figure>
          <img src="https://i3.cn.cz/6/1572732835_P201911020717301.jpeg"/>
        </figure>
        <figure>
          <img src="https://i3.cn.cz/6/1572732462_P201911020718101.jpeg"/>
        </figure>
        <figure>
          <img src="https://i3.cn.cz/6/1572724017_P201911020645501.jpg"/>
        </figure>
        <figure>
          <img src="https://i3.cn.cz/6/1572632814_P201911010842401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>Hamilton v Texasu vyhrál šest z posledních osmi závodů, ale dnes se mu nedařilo. Na oblíbeném okruhu obsadil v kvalifikaci až páté místo a za Bottasem zaostal o tři desetiny sekundy. Britský pilot má však i přesto už jednu ruku na poháru pro mistra světa.</p>
      <p>Jeho jediným soupeřem v boji o titul je Bottas, ale finský jezdec musí zvítězit, aby naději na celkový triumf udržel. Jistotu bez ohledu na výsledek týmového kolegy dá Hamiltonovi nejhůře osmé místo; pokud by Bottas nevyhrál, nemusí získat ani bod.</p>
      <p>Bottas se na pole position postaví popáté v sezoně, ale poprvé od července. V Texasu ukončil šest závodů trvající kvalifikační nadvládu Ferrari, jehož jezdci obsadili druhé a čtvrté místo. Sebastian Vettel za pilotem Mercedesu zaostal o 12 tisícin, Charles Leclerc ztratil desetinu. Třetí byl se ztrátou 67 tisícin Max Verstappen z Red Bullu.</p>
      <p>Nedělní závod odstartuje v Austinu ve 20 hodin SEČ.</p>
      <h3>Kvalifikace na Velkou cenu USA:</h3>
      <p>1. Bottas (Fin./Mercedes) 1:32,029, 2. Vettel (Něm./Ferrari) -0,012, 3. Verstappen (Niz./Red Bull) -0,067, 4. Leclerc (Mon./Ferrari) -0,108, 5. Hamilton (Brit./Mercedes) -0,292, 6. Albon (Thaj./Red Bull) -0,519, 7. Sainz (Šp./McLaren) -0,818, 8. Norris (Brit./McLaren) -1,146, 9. Ricciardo (Austr./Renault) -1,459, 10. Gasly (Fr./Toro Rosso) -1,572.</p>
    </article>
  </body>
</html>