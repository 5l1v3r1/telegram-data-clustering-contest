<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/de-liht-izkupi-vsichkite-si-grehove-s-pobeden-gol-v-derbito-na-torino-1391180.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T23:41:00+00:00"/>
    <meta property="og:title" content="Де Лихт изкупи всичките си греховe с победен гол в дербито на Торино"/>
    <meta property="og:description" content="Кариерата на Матайс де Лихт в Ювентус определено не заопчна по най-добрия начин след грешките, които младият холандец допусна в защита, но всички те ще му бъдат опростени от феновете на старата госпожа Причината е, че бившият капитан на Аякс се превърна в герой в градското дерби срещу Торино и беше автор на единствения гол в срещата, давайки победата на фаворита за титлата"/>
  </head>
  <body>
    <article>
      <h1>Де Лихт изкупи всичките си греховe с победен гол в дербито на Торино</h1>
      <address><time datetime="2019-11-02T23:41:00+00:00">02 Nov 2019, 23:41</time> by <a rel="author">Sportlive.bg</a></address>
      <p>Кариерата на Матайс де Лихт в Ювентус определено не заопчна по най-добрия начин след грешките, които младият холандец допусна в защита, но всички те ще му бъдат опростени от феновете на "старата госпожа". Причината е, че бившият капитан на Аякс се превърна в герой в градското дерби срещу Торино и беше автор на единствения гол в срещата, давайки победата на фаворита за титлата. </p>
      <p>Двата отбора имаха ранни претенции за дузпа за игра с ръка на защитници в наказателното поле, но след това Ювентус установи натиск и едва не отбеляза гол. Роналдо на два пъти беше близо до попадение след центрирания, а в 32' вратарят на домакините направи страхотно спасяване срещу Дибала, който направи защитата на Торино за смях. В края на първото полувреме при центриране от корнер Де Лихт можеше да се разпише, но беше неточен. </p>
      <p>Салваторе Сиригу се превърна в герой за своите през второто полувреме, след като отрази 100%-ови положения, открили се пред Роналдо и Гонсало Игуаин. В 70' обаче и той капитулира. Дибала прати топката на далечната греда, където Игуаин я върна към малкото наказателно поле, а там Де Лихт от воле засече и донесе победата на своите - дебютен гол за холандеца и 0:1 за "бианконерите". </p>
      <p>До края на срещата Кристиан Ансалди имаше шанс да изравни, но Счесни отрази удара му, а в 94' изравнителен гол беше отменен правилно заради засада - край на мача и победа за "старата госпожа". </p>
      <p>Това беше 5-а поредна победа на Ювентус като гост на градския опонент, както и 3-а поредна с 0:1. Важно е да се отбележи, че през настоящия век "биковете" нямат победа над големия си враг у дома. Победата в същото време означава, че разликата от 1 точка спрямо Интер на върха в класирането остава непроменена - 29 за шампионите и 28 за "нерадзурите". </p>
      <related>
        <h4>Още по темата</h4>
        <a href="https://www.sportlive.bg/worldfootball/italy/Yuventus-predlaga-nov-dogovor-na-izklyuchitelno-vazhen-igrach-1390822.html"/>
        <a href="https://www.sportlive.bg/worldfootball/italy/VIDEO-Chista-duzpa-ili-nagla-simulaciq-na-Ronaldo-donese-uspeha-na-Yuve-1390319.html"/>
        <a href="https://www.sportlive.bg/worldfootball/italy/Gol-na-Kristiano-v-96'-vyzrodi-Yuve-sreshtu-deset-ot-Dzhenoa-v-Seriq-A-1390221.html"/>
        <a href="https://www.sportlive.bg/worldfootball/italy/Ot-Yuventus-sa-obqvili-na-Yunajted-cenata-za-Mandzhukich--1390133.html"/>
        <a href="https://www.sportlive.bg/worldfootball/italy/Roma-prechupi-Napoli-i-se-doblizhi-do-liderite-v-Seriq-A-1391120.html"/>
      </related>
    </article>
  </body>
</html>