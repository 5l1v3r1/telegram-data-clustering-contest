<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637658/%D8%B1%D8%B4%D9%80%D8%AF-%D8%AA%D9%88%D9%84%DB%8C%D9%80%D8%AF-%DB%B2%DB%B6-%D9%85%D8%AD%D8%B5%D9%80%D9%88%D9%84-%D8%A7%D8%B5%D9%84%DB%8C-%D8%B5%D9%86%D8%B9%D8%AA%DB%8C-%D9%88-%D9%85%D8%B9%D8%AF%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T23:12:00+00:00"/>
    <meta property="og:title" content="رشـد تولیـد ۲۶ محصـول اصلی صنعتی و معدنی"/>
    <meta property="og:description" content="معاون طرح و برنامه وزارت صنعت، معدن و تجارت اعلام کرد: تولید محصولات مهم صنعتی و معدنی رو به بهبود است."/>
  </head>
  <body>
    <article>
      <h1>
        <a href="https://www.bultannews.com/fa/news/637658/%D8%B1%D8%B4%D9%80%D8%AF-%D8%AA%D9%88%D9%84%DB%8C%D9%80%D8%AF-%DB%B2%DB%B6-%D9%85%D8%AD%D8%B5%D9%80%D9%88%D9%84-%D8%A7%D8%B5%D9%84%DB%8C-%D8%B5%D9%86%D8%B9%D8%AA%DB%8C-%D9%88-%D9%85%D8%B9%D8%AF%D9%86%DB%8C">رشـد تولیـد ۲۶ محصـول اصلی صنعتی و معدنی</a>
      </h1>
      <h2>معاون طرح و برنامه وزارت صنعت، معدن و تجارت اعلام کرد: تولید محصولات مهم صنعتی و معدنی رو به بهبود است.</h2>
      <address><time datetime="2019-11-02T23:12:00+00:00">02 Nov 2019, 23:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سعید زرندی، معاون طرح و برنامه وزارت صنعت، معدن و تجارت گفت:<b> تولید محصولات</b> مهم صنعتی و معدنی رو به بهبود است و امیدواریم این روند تا پایان سال به شرایط بهتری برسد.</p>
      <p>وی افزود: از بین کالاهای تولیدی کشور، ۴۲ محصول به عنوان منتخب به‌طور دقیق رصد و پایش می‌شود که این محصولات مهمترین تولیدات صنعتی و معدنی کشور بوده است و بیشترین تأثیر را در این بخش دارند که از میان، این ۴۲ محصول منتخب در شش ماهه نخست امسال ، ​ ۲۶ محصول رشد تولید را تجربه کرده و ۱۶ محصول نیز روند کاهشی داشته است.</p>
      <p>زرندی گفت: در این مدت، فولاد خام با ۱۲.۱ میلیون تن ۶.۶ درصد، سیمان با ۳۱.۱ میلیون تن ۵.۲ درصد، کاتد مس با ۱۳۳.۹ هزارتن ۱۵.۹ درصد، لوازم خانگی (شامل تلویزیون، یخچال و فریرز و ماشین لباسشویی) با ۱۲۰۵.۴ هزار دستگاه ۶.۶ درصد رشد تولید داشته‌اند.</p>
      <p>معاون طرح و برنامه وزارت صنعت، معدن و تجارت افزود: در شش ماه سال جاری انواع سواری با ۳۴۸.۱ هزار دستگاه ۳۵.۲ درصد و سنگ‌آهن با ۱۷.۴ میلیون تن ۴.۶ درصد، کاهش تولید داشته‌اند.</p>
      <p>وی گفت: از ابتدای سال تا پایان شهریور ، بیش از ۲۹۰۰ واحد جدید صنعتی به بهره‌برداری رسید که برای ایجاد آن بیش از ۲۰ هزار میلیارد تومان سرمایه‌گذاری و نزدیک به ۴۷۰۰۰ نفر اشتغال مستقیم ایجاد شده است.</p>
      <p>زرندی افزود: در شش ماهه نخست امسال، تعداد ۵۰ طرح سرمایه‌گذاری خارجی صنعتی، معدنی و تجاری با موضوع سرمایه‌گذاری ۷۶۲.۶ میلیون دلار به تصویب هیئت سرمایه‌گذاری خارجی رسیده است.</p>
      <p>معاون طرح و برنامه وزارت صمت ، وضعیت تسهیلات نظام بانکی به بخش صنعت و معدن را مطلوب ندانست و گفت: یکی از مهمترین منابع در اختیار وزارتخانه در قالب تسهیلات، برنامه تولید و اشتغال (تبصره ۱۸) است که تا پایان شهریور امسال، ​تعداد ۱۰۱۶ واحد به بانک‌های عامل معرفی شد که از این تعداد ۲۷ واحد تسهیلات خود را به ارزش ۲۳۹.۴ میلیارد تومان دریافت کردند.</p>
      <p>زرندی تاکید کرد: این روند وضعیت مطلوبی را نشان نمی‌دهد و باید سرعت پرداخت تسهیلات به تولید با سرعت بیشتری انجام پذیرد.</p>
    </article>
  </body>
</html>