<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/595368/synetrivi-apo-ti-makampi-o-olympiakos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T09:04:00+00:00"/>
    <meta property="og:title" content="Συνετρίβη από τη Μακάμπι ο Ολυμπιακός!"/>
    <meta property="og:description" content="Η χαρά της νίκης στη Μόσχα κράτησε μόλις 48 ώρες για τον Ολυμπιακό και τον κόσμο του αφού η Μακάμπι επικράτησε στο ΣΕΦ με 65-90.   Πολύ κακό μπάσκετ..."/>
  </head>
  <body>
    <article>
      <h1>Συνετρίβη από τη Μακάμπι ο Ολυμπιακός!</h1>
      <address><time datetime="2019-11-02T09:04:00+00:00">02 Nov 2019, 09:04</time> by <a rel="author">Sigmalivesports</a></address>
      <p>Η χαρά της νίκης στη Μόσχα κράτησε μόλις 48 ώρες για τον Ολυμπιακό και τον κόσμο του αφού η Μακάμπι επικράτησε στο ΣΕΦ με 65-90.<br/> <br/>Πολύ κακό μπάσκετ οι Πειραιώτες σε αντίθεση με την ομάδα του Γιάννη Σφαιρόπουλου που έδειξε πως είναι για μεγάλα πράγματα.<br/> <br/>Οι «ερυθρόλευκοι» ξεκίνησαν μανιασμένα και πολύ γρήγορα βρέθηκαν αν προηγούνται με 9-2 (3’) έχοντας σαν όπλα τους, άμυνα κι αιφνιδιασμό. Ο Σφαιρόπουλος χαμήλωσε άμεσα το σχήμα, έπαιξε με τρεις κοντούς και αμέσως άλλαξε τη ροή του ματς. Τα γκαρντ δημιούργησαν περισσότερους κινδύνους στην άμυνα των γηπεδούχων και με τρίποντο του Ντόρσεϊ προηγήθηκαν 17-21 (9’).<br/> <br/>Οι φιλοξενούμενοι είχαν βρει ρυθμό και με τον Είσι να μπαίνει στην εξίσωση του σκορ βρέθηκε στο +7 (22-29, 13’). Η ομάδα του Σφαιρόπουλου ήταν απολαυστική στην επίθεση. Συνεχή κίνηση, γρήγορες πάσες, διάβασμα και με ευστοχία από μακριά έγινε το 30-40 (18’). Χωρίς άμυνα οι Πειραιώτες θα έπρεπε να είναι ικανοποιημένοι που πήγαν στα αποδυτήρια πίσω με 5 πόντους.<br/> <br/>Ο Πολ βρήκε δύο εύστοχα σουτ πίσω από τα 6.75, αλλά οι αντίπαλοι βρήκαν πολλά περισσότερα. Η άμυνα του Ολυμπιακού ήταν απαράδεκτη με αποτέλεσμα Ουίλμπεκιν και Ουόλτερς να ευστοχούν ανενόχλητοι σε κάθε φάση (50-61, 25’). Η επίθεση βέβαια των Πειραιωτών δεν είχε και πολύ καλύτερη εικόνα με πολλές χαμένες βολές και κακές επιλογές (55-66, 30’).<br/> <br/>Στο ξεκίνημα του τελευταίου δεκαλέπτου Πάντερ και Κουζμίνσκας νόμιζαν πως έπαιζαν μόνοι τους με αποτέλεσμα συνεχόμενα άστοχα σουτ. Στην άλλη πλευρά η Μακάμπι παρέμενε απόλυτα σοβαρή και με πλουραλισμό στο σκορ ανέβασε τη διαφορά στους 17 πόντους (59-76, 35’) την οποία και διατήρησε με ευκολία μέχρι την κόρνα της λήξης.<br/> <br/>ΝΙΚΗΣΕ ΓΙΑΤΙ: Η Μακάμπι ήταν καθολικά καλύτερα σε κάθε πτυχή του παρκέ την ώρα που ο Ολυμπιακός ήταν απογοητευτικός και στις δύο πλευρές του γηπέδου.<br/> <br/>ΕΚΑΝΕ ΤΗ ΔΙΑΦΟΡΑ: Ο Σκότι Ουίλμπεκιν σε 27:19 είχε 19 πόντους (2/4δ., 4/9τρ., 3/5β.), ένα ριμπάουντ, ένα κλέψιμο.<br/> <br/>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ: Πολλοί παίκτες του Ολυμπιακού ήταν σε κακή βραδιά, αλλά ο Κέβιν Πάντερ το παράκανε με 0/6 δίποντα και 1/5 τρίποντα.<br/> <br/>ΑΦΑΝΗΣ ΗΡΩΑΣ: Ο Τάιλερ Ντόρσεϊ ήταν καταπληκτικός έχοντας 19 πόντους, 4 ριμπάουντ, 3 ασίστ, 2 κλεψίματα κι ένα λάθος.<br/> <br/>ΣΗΜΕΙΟ – ΚΛΕΙΔΙ: Από το δεύτερο ημίχρονο κι έπειτα η Μακάμπι ξέφυγε με διψήφια διαφορά πόντων και δεν ανησύχησε ξανά.<br/> <br/>ΤΙ ΠΕΤΑΝΕ: Ο Ολυμπιακός την κακή του άμυνα και τις πολλές χαμένες βολές. Η Μακάμπι τίποτα.<br/> <br/>Η ΦΑΣΗ ΤΟΥ ΑΓΩΝΑ: Το φόλοου κάρφωμα του Κουίνσι Έισι στο δεύτερο δεκάλεπτο.<br/> <br/>Τα δεκάλεπτα: 21-24, 40-45, 56-68, 65-90<br/> <br/>Πηγή: gazzetta.gr</p>
    </article>
  </body>
</html>