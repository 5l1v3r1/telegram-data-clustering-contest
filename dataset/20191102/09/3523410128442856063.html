<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637398/%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2-%D8%B3%D9%85%D9%BE%D8%A7%D8%AF-%D9%88-%D9%86%D9%85%D9%88%D9%86%D9%87-%D8%AF%D9%88%D9%84%D8%AA%DB%8C-%D8%A8%D9%87-%D8%BA%DB%8C%D8%B1%D8%AF%D9%88%D9%84%D8%AA%DB%8C-%D8%A8%D8%B1%D9%88%D8%AF-%D8%B9%D8%AF%D8%A7%D9%84%D8%AA-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T09:10:00+00:00"/>
    <meta property="og:title" content="دانش‌آموز سمپاد و نمونه دولتی به غیردولتی برود عدالت است؟"/>
    <meta property="og:description" content="معاون شورای عالی آموزش و پرورش با اشاره به اینکه ادغام مدارس امکان‌پذیر نیست، گفت: اگر دانش‌آموزان مدارس نمونه‌دولتی به غیردولتی برود عدالت است؟!"/>
  </head>
  <body>
    <article>
      <h1>
        <a href="https://www.bultannews.com/fa/news/637398/%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2-%D8%B3%D9%85%D9%BE%D8%A7%D8%AF-%D9%88-%D9%86%D9%85%D9%88%D9%86%D9%87-%D8%AF%D9%88%D9%84%D8%AA%DB%8C-%D8%A8%D9%87-%D8%BA%DB%8C%D8%B1%D8%AF%D9%88%D9%84%D8%AA%DB%8C-%D8%A8%D8%B1%D9%88%D8%AF-%D8%B9%D8%AF%D8%A7%D9%84%D8%AA-%D8%A7%D8%B3%D8%AA">دانش‌آموز سمپاد و نمونه دولتی به غیردولتی برود عدالت است؟</a>
      </h1>
      <h2>معاون شورای عالی آموزش و پرورش با اشاره به اینکه ادغام مدارس امکان‌پذیر نیست، گفت: اگر دانش‌آموزان مدارس نمونه‌دولتی به غیردولتی برود عدالت است؟!</h2>
      <address><time datetime="2019-11-02T09:10:00+00:00">02 Nov 2019, 09:10</time> by <a rel="author">بولتن نیوز | bultannews.com</a></address>
      <p>به گزارش یولتن نیوز،<b> احمد عابدینی</b> در برنامه تلویزیونی پرسشگر با موضوع "‌چالش‌های اجرای قانون عدم تنوع <b>مدارس</b>" با بیان اینکه هر فردی که به مسائل اجتماعی توجه دارد روی اصل موضوع که برقراری <b>عدالت آموزشی</b> است بحثی ندارد و آن را می‌پسندد، اظهار کرد: از این جهت لازم است از دغدغه و نگاه نمایندگان مجلس قدردانی کنم.</p>
      <p>وی افزود: مباحث امشب بنده با رویکرد کارشناسی است و نه سمت اداری؛ نمایندگان مجلس 18 تا 22 نوع مدرسه را احصا کرده و تلاششان کاهش تنوع مدرسه و تقلیل آنها به دو نوع دولتی و غیردولتی است.</p>
      <p>معاون دبیرکل شورای عالی آموزش و پرورش در پاسخ به پرسشی درباره تحقیق مرکز پژوهش‌های مجلس در سال 95 پیرامون تنوع مدارس و تقسیم‌بندی مدارس به چهار دسته از حیث توزیع آموزشی مطلوب، پوشش حداکثری، مخاطبین خاص و مشارکت مردم و میزان آمادگی آموزش و پرورش برای برچیده شدن این مدارس تا سال آینده گفت: روی این مصوبه، مباحث بسیاری مطرح است.</p>
      <p>
        <b>مصوبه حذف تنوع مدارس بدون بررسی در شورای عالی!</b>
      </p>
      <p>عابدینی ادامه داد: مجلس به مسائل تخصصی آموزش و پرورش همانند استخدام، نوع مدارس، محتوای آموزشی و... ورود می‌کند اما آیا به همان اندازه مسئولیت آن را می‌پذیرد؟ مجلس به شورای عالی آموزش و پرورش مرجعیت قانونی داده است، با این حال چه طور بدون طرح این موضوع درشورای عالی آموزش و پرورش که نهادی تخصصی است چنین مصوبه‌ای را تصویب کرده است؟</p>
      <p>معاون دبیرکل شورای عالی آموزش و پرورش درباره چرایی عدم حضور رئیس جمهور در جلسات شورای عالی آموزش و پرورش گفت: قول‌هایی برای حضور وی در جلسات آتی داده شده است با این‌ حال همه مصوبات شورا با امضای رئیس جمهور ابلاغ می‌شود. </p>
      <p>وی با طرح این سؤال که آیا این مصوبه دارای پشتوانه پژوهشی بوده است، عنوان‌ کرد: آیا حذف تنوع مراکز در نهادهای دیگر چون آموزش عالی نیز اتفاق می‌افتد؟ برداشت غلطی از موضوع تنوع مدارس صورت پذیرفته است.</p>
      <p>عابدینی با تاکید بر اینکه خاستگاه مدارس متفاوت است، گفت: به عنوان مثال آموزش از راه دور، نوع مدرسه نیست بلکه یک روش اداره مدرسه است. با حذف این مدرسه، چه خدمتی داریم به عدالت می‌کنیم؟ جز اینکه حق تحصیل افراد داوطلب تحصیل در این مدارس را داریم سلب می‌کنیم. هیئت امنایی هم شیوه اداره است و نوع مدرسه نیست. مخاطب برخی مدارس چون استثنایی، مخاطب خاص است و همان استدلال برای مستثنی شدن مدارس استثنایی در این قانون اخیر، چرا برای تیزهوشان مصداق پیدا نمی‌کند؟ </p>
      <p>عابدینی ادامه داد: مدارس هیئت امنایی و نمونه دولتی بر مبنای مشارکت مردم شکل گرفته‌اند؛ نوع تقسیم‌بندی این مدارس صحیح نیست. با توجه به شرایط فعلی، ادغام مدارس امکان‌پذیر نیست.</p>
      <p>معاون دبیرکل شورای عالی آموزش و پرورش درباره ریشه این تنوع گفت: هرکشوری امکانات خوب داشته مدارس استاندارد دایر کرده است. اگر مدارس ما از حداقل‌ها برخوردار شوند دیگر مشکل تنوع حل خواهد شد. ما هم با اصل جداسازی و آزمون ورودی مدارس موافق نیستیم. اما آیا اگر دانش آموز نمونه دولتی به غیردولتی برود عین عدالت است؟ </p>
    </article>
  </body>
</html>