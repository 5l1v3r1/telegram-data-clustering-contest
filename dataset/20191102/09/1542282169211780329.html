<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/02/vroxoptosisrekot-stizagorapiliou"/>
    <meta property="og:site_name" content="euronews"/>
    <meta property="article:published_time" content="2019-11-02T09:11:05+00:00"/>
    <meta property="og:title" content="Βροχοπτώσεις-ρεκόρ στη Ζαγορά Πηλίου"/>
    <meta property="og:description" content="340 χιλιοστά βροχής στη Ζαγορά σε 24 ώρες"/>
  </head>
  <body>
    <article>
      <h1>Βροχοπτώσεις-ρεκόρ στη Ζαγορά Πηλίου</h1>
      <address><time datetime="2019-11-02T09:11:05+00:00">02 Nov 2019, 09:11</time> by <a rel="author">euronews </a></address>
      <p>Για μια ακόμη φορά η Ζαγορά Πηλίου κατέγραψε βροχοπτώσεις με ύψη-ρεκόρ, καθώς μέσα στο τελευταίο 24ωρο έπεσαν περίπου 340 χιλιοστά βροχής (τα 315 την Παρασκευή), σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών (ΕΑΑ).</p>
      <p>Οι κάτοικοι του Ανατολικού Πηλίου αντιμετωπίζουν ξανά προβλήματα από τις πολύωρες και ραγδαίες βροχοπτώσεις που οδηγούν σε κατολισθήσεις, μετά και τις καταστροφικές πλημμύρες του Φεβρουαρίου 2018. Η περιοχή της Ανατολικής Μαγνησίας σχεδόν κάθε χρόνο δέχεται ισχυρές βροχοπτώσεις και χιονοπτώσεις σε μικρά χρονικά διαστήματα, κυρίως λόγω των έντονων κλίσεων του ορεινού όγκου του Πηλίου.</p>
      <p>Σύμφωνα με τους επιστήμονες του ΕΑΑ-meteo, υπάρχουν συγκεκριμένες συνθήκες που οδηγούν σε αυτά τα ακραία καιρικά φαινόμενα. Η ισχυρή επιφανειακή ροή υγρών αερίων μαζών από το Αιγαίο Πέλαγος, όπως καταγράφηκε κατά το διήμερο 31/10 - 1/11/2019, δεν μπορεί να υπερπηδήσει τον ορεινό όγκο του Πηλίου, καθώς στα ανώτερα στρώματα επικρατεί δυτικό ρεύμα. Οι αέριες μάζες εξαναγκάζονται έτσι σε ανύψωση και ψύχονται, δημιουργώντας νέφη χαμηλού και μεσαίου ύψους, με τελικό αποτέλεσμα να εκδηλώνεται συνεχής βροχόπτωση, όσο η ροή των αερίων μαζών από το Αιγαίο διατηρείται.</p>
      <p>Ο μοναδικός μετεωρολογικός σταθμός στο Ανατολικό Πήλιο που διατηρείται από το Εθνικό Αστεροσκοπείο Αθηνών/meteo, παρέχει πληροφορίες για τις καιρικές συνθήκες στην περιοχή, όμως - σύμφωνα με τους ερευνητές του ΕΑΑ - κρίνεται επιτακτική η ανάγκη αύξησης του αριθμού των μετεωρολογικών σταθμών και η λειτουργία μετεωρολογικού ραντάρ, για την έγκαιρη προειδοποίηση της εκδήλωσης ακραίων καιρικών φαινομένων.</p>
    </article>
  </body>
</html>