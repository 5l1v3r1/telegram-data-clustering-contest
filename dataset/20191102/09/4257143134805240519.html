<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/02/tobb-mint-32-ezer-pedagogus-kap-beremelest-jovore"/>
    <meta property="og:site_name" content="infostart"/>
    <meta property="article:published_time" content="2019-11-02T09:08:00+00:00"/>
    <meta property="og:title" content="Több mint 32 ezer pedagógus kap béremelést jövőre"/>
    <meta property="og:description" content="Akár a százezer forintot is meghaladhatja a szakmai tárgyakat tanító pedagógusok keresetnövekedése a következő tanévtől - mondta a Magyar Nemzetnek Pölöskei Gáborné helyettes államtitkár az új szakképzési törvény kedden benyújtott tervezete kapcsán."/>
  </head>
  <body>
    <article>
      <h1>Több mint 32 ezer pedagógus kap béremelést jövőre</h1>
      <address><time datetime="2019-11-02T09:08:00+00:00">02 Nov 2019, 09:08</time> by <a rel="author">Infostart / MTI</a></address>
      <h3>Akár a százezer forintot is meghaladhatja a szakmai tárgyakat tanító pedagógusok keresetnövekedése a következő tanévtől - mondta a Magyar Nemzetnek Pölöskei Gáborné helyettes államtitkár az új szakképzési törvény kedden benyújtott tervezete kapcsán.</h3>
      <p>Az Innovációs és Technológiai Minisztérium helyettes államtitkára a lapnak rámutatott, hogy a 2020. július elsején életbe lépő, minden korábbinál jelentősebb béremelés lehetővé teszi a legjobb szakemberek megtartását és újak bevonását a szakképzésbe óraadóként a piaci szférából. A jövőben az oktatók egyéni béralkut köthetnek a munkáltatóval a számukra legkedvezőbb feltételekkel. A túlságosan merev bértáblával járó közalkalmazotti törvény hatálya alól való kikerülés így a szakmai érdekképviseletek által is régóta várt teljesítményalapú, versenyképes, motiváló bérezési rendszer megteremtését eredményezi.</p>
      <p>Mint mondta, a több mint 32 ezer pedagógust érintő fizetésemelés mértéke országos átlagban harminc százalékos lehet.</p>
      <blockquote>A béremeléshez a költségvetés évi 35 milliárd forint többletforrást biztosít.</blockquote>
      <p>A törvénytervezet szerint megújuló továbbképzési rendszer biztosítja majd, hogy a tanároknak a technológiai és a gazdasági fejlődéssel lépést tartó, naprakész tudásuk legyen: a szakképzésben oktatóknak négyévente kell továbbképzéseken részt venniük. Az igazgatók háromévente értékelik is a tanárokat a szakképző intézményre szabott módszertan szerint.</p>
      <p>Jól járnak a szakképzést választó diákok is, hiszen míg ma csak a hiányszakmákban tanulók kapnak ösztöndíjat, a jövőben mindenki fog, amelynek mértéke a tanulmányi eredményektől függ. Új elem a törvényben az akár több százezer forintos egyszeri pályakezdési juttatás, melyre akkor jogosult a tanuló, ha sikeresen befejezi a képzést és szakmát szerez. Évente kétezer diák - hátrányos helyzetére és jó tanulmányi eredményére tekintettel - Apáczai-ösztöndíjra is pályázhat - írja a Magyar Nemzet.</p>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>