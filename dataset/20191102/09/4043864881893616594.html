<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230794/"/>
    <meta property="og:site_name" content="Українська правда"/>
    <meta property="article:published_time" content="2019-11-02T09:10:05+00:00"/>
    <meta property="og:title" content="Цемах заявив Вишинському, що йому пропонували громадянство Нідерландів"/>
    <meta property="og:description" content="Підозрюваний у причетності до катастрофи малайзійського Boeing Володимир Цемах, який був відпущений Україною в рамках обміну, стверджує, що представники Нідерландів пропонували йому громадянство в обмін на свідчення у справі про катастрофу."/>
  </head>
  <body>
    <article>
      <h1>Цемах заявив Вишинському, що йому пропонували громадянство Нідерландів</h1>
      <address>
        <time datetime="2019-11-02T09:10:05+00:00">02 Nov 2019, 09:10</time>
      </address>
      <p>Підозрюваний у причетності до катастрофи малайзійського Boeing Володимир Цемах, який був відпущений Україною в рамках обміну, стверджує, що представники Нідерландів пропонували йому громадянство в обмін на свідчення у справі про катастрофу.</p>
      <p><b>Джерело</b>: <a href="https://russian.rt.com/ussr/article/682905-cemah-intervyu-vyshinskii">інтерв'ю </a>Цемаха виконавчому директору ІА "Россия сегодня" Кирилу Вишинському в програмі "Люди Донбасу"</p>
      <p><b>Деталі</b>: За словами Цемаха, в його допиті у Києві брали участь представники поліції Австралії і поліції Нідерландів.</p>
      <p><b>Цемах про пропозиції</b>: "Пропонували програму захисту свідка, пропонували громадянство, будиночок в Голландії чомусь. Чому не в Австралії? - ось це мене здивувало, я торгуватися не став".</p>
      <p><b>Про "акт тероризму": </b>"Я вважаю це актом тероризму української держави по відношенню до мене – намагатися навішати. Ну був я начальником ППО. Я їм пояснював, що, за великим рахунком, я перелякав їхню авіацію. Один раз літаки пролітали, і більше в районі Сніжного не літали" , - розповів він.</p>
      <p>За словами Цемаха, він попросив привезти йому труби, після чого їх набили піском, а з жерсті зробили "пускові механізми".</p>
      <p>"У мене "по красі" ходили вісім груп і показували, що у нас дійсно є ПЗРК - і дуже багато. Хоча реально дві "зеушкі" і два ПЗРК тримали оборону такої території! Це просто назва у мене була, що я начальник ППО. Це навіть взводом складно назвати, за великим рахунком", - сказав він.</p>
      <p>Цемах зазначає, що Київ не зміг надати будь-якої об'єктивної інформації про його причетність до інциденту з Boeing.</p>
      <p><b>Про відсутність доказів</b>: "Це беззаконня якесь. Адже у них реально проти мене нічого немає і бути не може. Тому що я не брав участі в цих подіях. І намагатися зробити з мене цапа відбувайла? Це нецікаво".</p>
      <p>На питання, чи буде він звертатися до <b>міжнародних судів,</b> Цемах відповів: "Розглядаю таку можливість".</p>
      <p>За його словами, після викрадення у червні йому кололи транквілізатори.</p>
      <p>Цемах також вважає, що СБУ надала його документи, які були вилучені, сайту розслідувань Bellingcat, хоча вони повинні були зберігатися під грифом "таємниця слідства".</p>
      <p>Засновник Bellingcat Еліот Хіггінс стверджує, що фотографію посвідчення Цемаха автори матеріалу знайшли на одній зі сторінок "ВКонтакте".</p>
      <p>
        <b>Знати більше: <i><a href="https://www.pravda.com.ua/articles/2019/09/9/7225706/">Помічник президента Андрій Єрмак: Прізвище Цемаха на обмін в розмовах Зеленського і Путіна було з самого початку</a> </i></b>
      </p>
      <p>
        <b>
          <i>
            <a href="https://www.pravda.com.ua/articles/2019/09/5/7225416/">Цемаха відпустили. Реакція соцмереж</a>
          </i>
        </b>
      </p>
      <p>
        <i>
          <b>
            <a href="https://www.pravda.com.ua/articles/2019/09/4/7225327/">Справа Цемаха і обмін полоненими. Коли українці зможуть повернутися додому</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>7 вересня Україна передала Росії фігуранта справи про збитий над Донбасом малайзійський "Боїнг" рейса MH17 <b>Володимира Цемаха</b> згідно з умовами<a href="https://www.pravda.com.ua/articles/2019/09/7/7225631/"> обміну полоненими.</a></li>
        <li>Того ж дня з’явилася інформація, що прокуратура Нідерландів <a href="https://www.pravda.com.ua/news/2019/09/7/7225637/">попросила </a>РФ видати Цемаха. Росіяни це заперечили.</li>
        <li>9 вересня російський адвокат Микола Полозов припустив, що Росія <a href="https://www.pravda.com.ua/news/2019/09/9/7225799/">може видати</a> Цемаха Нідерландам.</li>
        <li>Адвокат зазначив, що Цемаху немає сенсу відмовлятися від свідчень, оскільки в такому разі буде два види доказів – отримані в Україні та отримані в Росії. Останні сприйматимуться більш критично.</li>
        <li>11 вересня Нідерланди перекваліфікували Цемаха з ключового свідка у справі MH17 на <a href="https://www.pravda.com.ua/news/2019/09/11/7226000/">підозрюваного</a>.</li>
        <li>Колишнього "командира ППО" міста Сніжне Володимира Цемаха у червні 2019 року <a href="https://www.pravda.com.ua/news/2019/07/4/7220043/">затримали українські спецслужби</a>. Офіційна версія – на лінії розмежування, за даними родичів Цемаха – внаслідок спецоперації на території "ДНР".</li>
        <li>Є архівне відео, на якому Цемах, схоже, <a href="https://www.pravda.com.ua/news/2019/07/7/7220229/">зізнається в причетності</a> до трагедії з "Боїнгом", а саме, що він ховав ракетну установку, з якої його збили бойовики.</li>
        <li>Обвинувачений у держзраді <b>Кирил Вишинський</b> 7 вересня в рамках<a href="https://www.pravda.com.ua/news/2019/09/7/7225603/"> обміну </a>утримуваними особами за формулою "35 на 35" також був доставлений з Києва до Москви.</li>
        <li>Вишинський в РФ <a href="https://www.pravda.com.ua/news/2019/10/7/7228346/">отримав нову посаду</a> - виконавчим директором "Міжнародного інформагентства "Россия сегодня"".</li>
        <li>Він зняв цикл <a href="https://www.pravda.com.ua/news/2019/10/30/7230491/">передач </a>"Люди Донбасса".</li>
      </ul>
      <footer>Українська правда</footer>
    </article>
  </body>
</html>