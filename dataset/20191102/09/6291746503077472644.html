<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/02/inghilterra-sudafrica-rugby-diretta-tv/"/>
    <meta property="og:site_name" content="Il Post"/>
    <meta property="article:published_time" content="2019-11-02T09:30:19+00:00"/>
    <meta property="og:title" content="Inghilterra-Sudafrica, finale di Coppa del Mondo di rugby, in diretta TV"/>
    <meta property="og:description" content="A Yokohama le due nazionali si giocano la finale della Coppa del Mondo come nel 2007: le informazioni e i link per seguirla in chiaro dalle 10"/>
  </head>
  <body>
    <article>
      <h1>Inghilterra-Sudafrica, finale di Coppa del Mondo di rugby, in diretta TV</h1>
      <h2>A Yokohama le due nazionali si giocano la finale della Coppa del Mondo come nel 2007: le informazioni e i link per seguirla in chiaro dalle 10</h2>
      <address>
        <time datetime="2019-11-02T09:30:19+00:00">02 Nov 2019, 09:30</time>
      </address>
      <p>Inghilterra-Sudafrica è la finale della nona edizione della <a href="https://www.ilpost.it/tag/coppa-del-mondo-rugby/">Coppa del Mondo di rugby</a>. Si gioca sabato mattina alle 10 all’International Stadium di Yokohama e sarà trasmessa in chiaro dalla Rai. La vincitrice sarà la nazionale campione del mondo di rugby per i prossimi quattro anni. Per l’Inghilterra è la quarta finale in nove partecipazioni: fra quelle precedentemente giocate ne ha vinta soltanto una, sedici anni fa a Sydney contro l’Australia. È inoltre l’unica nazionale dell’emisfero nord ad aver vinto la coppa William Webb Ellis. Per il Sudafrica è invece la terza finale: quelle disputate fin qui le ha sempre vinte, l’ultima peraltro nel 2007 a Parigi proprio contro l’Inghilterra.</p>
      <figure>
        <iframe src="https://www.youtube.com/embed/LOPh_IKjlTQ" width="675" height="380" data-service="Youtube" scrolling="no"/>
      </figure>
      <p>Per arrivare in semifinale l’Inghilterra ha concluso il suo girone al primo posto dopo aver battuto Tonga, Stati Uniti e Argentina. Non ha giocato contro la Francia per via del tifone Hagibis e nella fase a eliminazione diretta ha battuto l’Australia nei quarti di finale e la Nuova Zelanda in semifinale nel miglior incontro visto fin qui in Coppa del Mondo. Il Sudafrica ha invece concluso i gironi al secondo posto dietro gli All Blacks e nella fase a eliminazione diretta ha battuto prima il Giappone e poi il Galles.</p>
      <h3>Dove vedere Inghilterra-Sudafrica</h3>
      <p>Inghilterra-Sudafrica verrà trasmessa dalla Rai su Rai 2 o in streaming tramite l’applicazione e il sito di <a href="https://www.raiplay.it/dirette/rai2">Rai Play</a>. In Italia la Coppa del Mondo di rugby 2019 è trasmessa in diretta e in esclusiva dalla Rai su Rai 2 e Rai Sport. Gli incontri sono commentati da Andrea Fusco e dagli ex giocatori Andrea Gritti, Gianluca Guidi e Paolo Vaccari. <a href="https://www.ilpost.it/2019/08/04/formula-1-motogp-streaming/">Qui</a> invece trovate tutti i modi per seguire in televisione e in streaming gli sport principali durante l’anno tra Sky, Dazn, Eurosport e Rai.</p>
      <h3>Le formazioni di Inghilterra-Sudafrica</h3>
      <p><b>Inghilterra</b> 15 Elliot Daly, 14 Anthony Watson, 13 Manu Tuilagi, 12 Owen Farrell, 11 Jonny May, 10 George Ford, 9 Ben Youngs, 8 Billy Vunipola, 7 Sam Underhill, 6 Tom Curry, 5 Courtney Lawes, 4 Maro Itoje, 3 Kyle Sinckler, 2 Jamie George, 1 Mako Vunipola<br/><b>Sudafrica</b> 15 Willie le Roux, 14 Cheslin Kolbe, 13 Lukhanyo Am, 12 Damian de Allende, 11 Makazole Mapimpi, 10 Handré Pollard, 9 Francois de Klerk, 8 Duane Vermeulen, 7 Pieter-Steph du Toit, 6 Siya Kolisi, 5 Lodewyk de Jager, 4 Eben Etzebeth, 3 Frans Malherbe, 2 Mbongeni Mbonambi, 1 Tendai Mtawarira</p>
      <p>
        <b>Leggi anche: <a href="https://www.ilpost.it/2019/09/17/siya-kolisi/">Il primo capitano nero del Sudafrica</a></b>
      </p>
      <related>
        <h4>Articoli Correlati</h4>
        <a href="https://www.ilpost.it/2019/10/29/faf-de-klerk/"/>
        <a href="https://www.ilpost.it/2019/11/01/formula-1-nuove-regole/"/>
        <a href="https://www.ilpost.it/2019/10/31/washington-world-series/"/>
      </related>
    </article>
  </body>
</html>