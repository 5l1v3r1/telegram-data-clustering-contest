<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39567/%DB%B8-%DB%8C%D8%A7-%DB%B9-%D9%86%DB%8C%D8%B1%D9%88%DA%AF%D8%A7%D9%87-%D8%AF%D8%B1-%D9%84%DB%8C%D8%B3%D8%AA-%D8%AE%D8%B5%D9%88%D8%B5%DB%8C-%D8%B3%D8%A7%D8%B2%DB%8C%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%AA%D8%A7%D9%85%DB%8C%D9%86-%D8%B3%D8%B1%D9%85%D8%A7%DB%8C%D9%87-%D9%86%DB%8C%D8%B1%D9%88%DA%AF%D8%A7%D9%87-%D8%B3%DB%8C%D8%B1%DB%8C%DA%A9"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-02T09:55:00+00:00"/>
    <meta property="og:title" content="۸ یا ۹ نیروگاه در لیست خصوصی سازی/آخرین وضعیت تامین سرمایه نیروگاه سیریک"/>
    <meta property="og:description" content="مدیر عامل شرکت تولید نیروی برق حرارتی با بیان این که ۱۲ هزار و ۲۲۰ مگاوات در لیست واگذاری به بخش خصوصی قرار دارند این میزان شامل ۸ یا ۹ نیروگاه می‌شود و هر زمانی که سازمان خصوصی سازی آگهی کند و خریدار پیدا شود صورت می‌گیرد."/>
  </head>
  <body>
    <article>
      <h1>۸ یا ۹ نیروگاه در لیست خصوصی سازی/آخرین وضعیت تامین سرمایه نیروگاه سیریک</h1>
      <address><time datetime="2019-11-02T09:55:00+00:00">02 Nov 2019, 09:55</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>مدیر عامل شرکت تولید نیروی برق حرارتی با بیان این که ۱۲ هزار و ۲۲۰ مگاوات در لیست واگذاری به بخش خصوصی قرار دارند این میزان شامل ۸ یا ۹ نیروگاه می‌شود و هر زمانی که سازمان خصوصی سازی آگهی کند و خریدار پیدا شود صورت می‌گیرد.</i>
      </p>
      <figure>
        <img src="https://barghnews.com/files/fa/news/1398/8/11/83096_452.jpg"/>
      </figure>
      <p>به گزارش <a href="http://www.barghnews.com/">برق نیوز</a>،  محسن طرزطلب با بیان این که میزان انرژی تولیدی نیروگاه‌های کشور در شش ماه نخست سال جاری ۸۱ میلیارد کیلوات ساعت بود گفت: سهم نیروگاه‌های حرارتی از این میزان ۸۶ درصد بود. این در حالی است که سهم این نیروگاه‌ها در سال گذشته بیش از ۹۲.۵ درصد بود که با توجه به بارندگی‌ها و افزایش راندمان نیروگاه‌های برق آبی این سهم کاهش پیدا کرد.<br/>وی در مورد میزان مصرف سوخت نیروگاه‌ها توضیح داد: میزان مصرف سوخت نیروگاه‌ها در شش ماه نخست سال ۹۸، معادل ۴۰ میلیارد متر مکعب بوده که سهم گاز از این میزان بیش از ۹۱ درصد بود.<br/><br/>مدیر عامل شرکت تولید نیروی برق حرارتی با بیان این که راندمان نیروگاه‌های حرار تی در سال ۹۷ به ۳۸.۱ درصد رسید اظهار کرد: برنامه ریزی شده تا راندمان این نیروگاه‌ها تا پایان سال ۱۴۰۰ به ۴۰ درصد برسد. این در حالی است که متوسط راندمان نیروگاه‌های حرارتی دنیا ۳۷.۳ درصد است.<br/><br/>طرز طلب با بیان این که ضریب آمادگی نیروگاه‌های حرارتی تا پایان سال ۹۷ و شش ماه نخست سال ۹۸ بیش از ۹۸ درصد بود افزود: امسال در حوزه تولید مشکلی برای تامین برق نداشتیم و اگر خاموشی صورت گرفت ناشی از مشکل در تامین برق نبوده است.<br/><br/><b>رشد یک درصدی مصرف برق در سال ۹۸ نسبت به سال ۹۷</b><br/><br/>وی در ادامه با اشاره به پیک مصرف برق کشور در سال جاری و سال گذشته اظهار کرد: پیک مصرف برق در سال جاری در ۳۱ تیر ۹۸ به میزان ۵۷ هزار و ۶۸۱ مگاوات و پیک سال گذشته در ۲۰ تیر ماه به میزان ۵۷ هزار و ۹۸ مگاوات بود.<br/><br/>به گفته مدیر عامل شرکت تولید نیروی برق حرارتی، میزان رشد مصرف برق از سال ۹۷ تا ۹۸ کمتر از یک درصد بود.<br/><br/><b>برنامه ریزی برای تعمیرات نیروگاه‌ها</b><br/><br/>وی در ادامه با اشاره به تعمیرات نیروگاه‌های حرارتی در سال ۹۷ برای سال ۹۸ اظهار کرد: طی این سال ۹۱ هزار مگاوات تعمیرگاه نیروی حرارتی صورت گرفت. همچنین تعمیرات نیروگاه‌ها برای پیک سال ۹۹ از ۱۵ شهریور سال جاری آغاز شده و پیش بینی می‌شود ۹۷ هزار مگاوات تعمیرات صورت بگیرد.<br/><br/>مدیر عامل شرکت تولید نیروی برق حرارتی با بیان این که در پیک سال‌های ۹۷ و ۹۸، ۳۲۵۴ مگاوات ظرفیت جدید به نیروگاه‌های حرارتی اضافه شد گفت که از این میزان ۵۰۰ مگاوات رفع محدودیت تولید بود پیش بینی می‌شود تا پیک سال آینده ۳۸۴۶ مگاوات ظرفیت جدید اضافه شود.<br/><br/><b>اضافه شدن یک واحد تولیدی برق هر ۲۰ روز یکبار</b><br/><br/>وی در ادامه از اضافه شدن یک واحد تولیدی برق به ظرفیت سراسری به طور متوسط هر ۲۰ روز یکبار خبر داد و گفت: ظرفیت هر واحد تقریبا ۱۶۰ مگاوات است شش طرح دالاهو، بخش گاز هرمزگان، بخش گاز خرم آباد، بخش گاز قشم و بخش بخار پرند و عسلویه تا پایان سال وارد مدار خواهد شد.<br/><br/><b>آخرین وضعیت بدهی نیروگاه‌های حرارتی</b><br/><br/>مدیر عامل شرکت تولید نیروی برق حرارتی با بیان این که طی سه سال گذشته ۱۲ هزار و ۷۰۰ میلیارد تومان از بدهی بانکی نیروگاه‌های حرارتی تسویه شده است تصریح کرد: برنامه ریزی شده امسال ۱۱ هزار میلیارد تومان تسویه شود. میزان بدهی نیروگاه‌های حرارتی به بانک‌ها ۲۵۰۰ میلیارد تومان به تولید کنندگان ۶ هزار میلیارد تومان، به پیمانکاران ۵۰۰ میلیارد تومان و به صندوق ذخیره ارزی ۹ هزار میلیارد تومان است.<br/><br/><b>آخرین وضعیت تامین سرمایه نیروگاه سیریک</b><br/><br/>وی با اشاره به تامین سرمایه نیروگاه سیریک اظهار کرد: روسیه قول داده ال‌سی را آخر نوامبر باز کند. آن‌ها اعلام کرده‌اند که مشکلات پرداخت وام که از طریق روسیه وجود داشت برطرف شده است و روسیه ضمانت نامه را تحویل می‌دهد امیدواریم به قول خود عمل کنند.<br/><br/>وی ادامه داد: مبلغ کل قرارداد ۱.۴ میلیارد یورو و مبلغ وامی که قرار است از طریق روسیه تامین شود ۱.۲ میلیارد یورو است. این آخرین فرصت به روسیه است و در غیر این صورت دولت روسیه باید پیمانکار را تغییر دهد.<br/><br/><b>آخرین وضعیت نوسازی نیروگاه ری</b><br/><br/>مدیر عامل شرکت تولید نیروی برق حرارتی در ادامه با تاکید بر این که قدمت نیروگاه ری به بیش از ۴۵ سال می‌رسد اظهار کرد: راندمان این نیروگاه پایین است در این راستا مجوز قانونی برای احداث نیروگاه با راندمان ۶۰ درصد و همچنین مجوزات زیست محیطی را اخذ کرده‌ایم.<br/><br/>وی ادامه داد: پیگیر بودیم سرمایه مورد نیاز برای نوسازی نیروگاه از خط اعتباری ژاپن تامین شود که ژاپنی‌ها به دلیل تحریم انصراف دادند. راهکار‌های دیگر نیز به نتیجه نرسید و از آن جای که طبق تبصره یک قانون بودجه ۹۸ امکان تهاتر با نفت وجود دارد پیشنهاد دادیم این اتفاق صورت بگیرد، اما دست اندر کاران هنوز نظر قطعی خود را اعلام نکرده‌اند.<br/><br/>وی از احداث پست جی‌ای اف در نیروگاه ری خبر داد و گفت: اسناد مناقصه برای این منظور فراهم شده و احتمالا تا یک ماه و نیم آینده پیمان کار آن مشخص می‌شود مبلغ مورد نیاز ۴۰۰ میلیارد تومان است.<br/><br/>وی تاکید کرد: اگر امکان فراهم کردن سرمایه مورد نیاز برای نوسازی نیروگاه ری از طریق تهاتر با نفت فراهم نشود راهکار‌های دیگر به کار گرفته خواهد شد.<br/><br/>مدیر عامل شرکت تولید نیروی برق حرارتی از جمع آوری واحد‌های فرسوده و قدیمی نیروگاه ری خبر داد و گفت: احتمالا تا پایان سال این نیروگاه به پیمانکار ایرانی تحویل داده می‌شود.<br/><br/><b>برگزاری مناقصه برای نیروگاه طرشت</b><br/><br/>وی در ادامه با اشاره به برگزاری مناقصه برای نیروگاه طرشت گفت: قرار است در این نیروگاه یک واحد ۵۰ مگاوتی گازسوز با راندمان بالای ۴۰ درصد نصب شود هزینه آن ۲۵۰ میلیارد تومان است که شرکت پرداخت می‌کند.<br/><br/><b>۸ یا ۹ نیروگاه در لیست خصوصی سازی</b><br/><br/>مدیر عامل شرکت تولید نیروی برق حرارتی در ادامه با بیان این که ۱۲ هزار و ۲۲۰ مگاوات در لیست واگذاری به بخش خصوصی قرار دارند این میزان شامل ۸ یا ۹ نیروگاه می‌شود و هر زمانی که سازمان خصوصی سازی آگهی کند و خریدار پیدا شود صورت می‌گیرد.<br/><br/>وی در پایان در مورد بازسازی و نوسازی نیروگاه رامین نیز تصریح کرد: دولت روسیه موافقت کرده سقف اعتباراتی که برای ایران در نظر گرفته را عملیاتی کنند. برای نوسازی و بازسازی و کاهش مصرف آب از طریق وام روسیه ۳۵۳ میلیون یورو لازم است.</p>
    </article>
  </body>
</html>