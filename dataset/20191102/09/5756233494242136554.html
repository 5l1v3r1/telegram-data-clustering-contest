<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619366/%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D8%B1%D8%A7%DB%8C-%D8%B3%D9%86%D8%A7%D8%B1%DB%8C%D9%88%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A2%D9%85%D8%A7%D8%AF%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T09:13:00+00:00"/>
    <meta property="og:title" content="کاخ سفید برای سناریوی استیضاح ترامپ آماده می‌شود"/>
    <meta property="og:description" content="در شرایطی که دونالد ترامپ بار دیگر رئیس مجلس نمایندگان آمریکا و رئیس کمیته اطلاعاتی این نهاد را &quot;سیاستمداران فاسد&quot; خواند، سخنگوی کاخ سفید گفت انتظار آن می‌رود که مجلس نمایندگان روند استیضاح را پیش ببرد."/>
  </head>
  <body>
    <article>
      <h1>کاخ سفید برای سناریوی استیضاح ترامپ آماده می‌شود</h1>
      <address>
        <time datetime="2019-11-02T09:13:00+00:00">02 Nov 2019, 09:13</time>
      </address>
      <p>
        <i>در شرایطی که دونالد ترامپ بار دیگر رئیس مجلس نمایندگان آمریکا و رئیس کمیته اطلاعاتی این نهاد را "سیاستمداران فاسد" خواند، سخنگوی کاخ سفید گفت انتظار آن می‌رود که مجلس نمایندگان روند استیضاح را پیش ببرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نوشته روزنامه واشنگتن پست، استفانی گریشام، سخنگوی کاخ سفید جمعه گفت این نهاد انتظار آن را دارد که مجلس نمایندگان آمریکا روند استیضاح علیه دونالد ترامپ، رئیس‌جمهوری آمریکا را دنبال کند.</p>
      <p>از سوی دیگر ترامپ در بحبوحه دعوایی توییتری، نانسی پلوسی، رئیس مجلس نمایندگان آمریکا و آدام شف، رئیس کمیته اطلاعاتی این نهاد را که هر دو از دموکرات‌های ایالت کالیفرنیا هستند که تحقیقات استیضاح را رهبری می‌کنند، سیاستمداران فاسد توصیف کرده و گفت آن‌ها برای به زانو درآوردن حزب جمهوری‌خواه تلاش می‌کنند. اظهارات ترامپ در شرایطی مطرح می‌شود که نتایج یک نظرسنجی جدید نشان می‌دهد این کشور عمیقا بر سر اینکه آیا او باید از سمتش عزل شود یا خیر اختلاف‌نظر دارند.</p>
      <p>در همین حال آدام شف قصد دارد به زودی متن شهادت مقام‌های سابق و کنونی در جلسات محرمانه را که نشان می‌دهد ترامپ برای تحت فشار گذاشتن ولودیمیر زلنسکی، رئیس‌جمهوری اوکراین با هدف تحقیقات علیه جو بایدن، معاون رئیس‌جمهوری سابق آمریکا و پسرش هانتر بایدن اقدام کرده بود، منتشر کند.</p>
      <p>در حالیکه ترامپ برای ترساندن شاهدان و تحریف مسیر استیضاح تلاش می‌کند، دموکرات‌ها شاهد مانع‌تراشی در اجرای عدالت هستند. رای مجلس نمایندگان آمریکا هم زمینه برای ورود به فاز جدید در روند تحقیقات استیضاح را هموار کرده است.</p>
      <p>استفانی گریشام همچنین گفت، کاخ سفید "برای اتفاق افتادن استیضاح" آمادگی دارد. او جمعه در مصاحبه با فاکس نیوز تاکید کرد: «نانسی پلوسی بسیار بسیار شفاف گفته است که دموکرات‌های مجلس نمایندگان قصد دارند به استیضاح ترامپ رای بدهند. بله ما آماده هستیم تا استیضاح رخ دهد.»</p>
      <p>این سخنگوی کاخ سفید با بیان اینکه رئیس‌جمهوری آمریکا "مرتکب کار اشتباهی" نشده است، تاکید کرد "هیچ نوع گروکشی" در جریان تماس تلفنی ۲۵ ژوئیه ترامپ و رهبری اوکراین رخ نداد. همین تماس تلفنی موجب ترغیب بسیاری از دموکرات‌ها به حمایت از تحقیقات استیضاح علیه ترامپ شد.</p>
      <p>رئیس مجلس نمایندگان آمریکا هم جمعه گفت، انتظار دارد دادرسی علنی در تحقیقات استیضاح علیه دونالد ترامپ همین ماه (نوامبر) آغاز شود اما به این نکته اشاره کرد که پرونده دموکرات‌ها برای استیضاح او سفت و سخت نیست. پلوسی همچنین به شبکه خبری بلومبرگ گفت، هیچ ضرب‌الاجلی برای اتمام این تحقیقات وجود ندارد.</p>
    </article>
  </body>
</html>