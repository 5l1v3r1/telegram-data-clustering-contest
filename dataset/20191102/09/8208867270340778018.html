<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/02/news/casa_bianca_si_ritira_anche_beto_o_rourke_appoggero_il_migliore_contro_trump_-240062216/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T09:32:00+00:00"/>
    <meta property="og:title" content="Casa Bianca, si ritira anche Beto O'Rourke: &quot;Appoggerò il migliore contro Trump&quot;"/>
    <meta property="og:description" content="Il giovane candidato democratico ammette di essere troppo indietro nella corsa alla nomination. Ancora in corsa sono rimasti 17 sfidanti"/>
  </head>
  <body>
    <article>
      <h1>Casa Bianca, si ritira anche Beto O'Rourke: "Appoggerò il migliore contro Trump"</h1>
      <h2>Il giovane candidato democratico ammette di essere troppo indietro nella corsa alla nomination. Ancora in corsa sono rimasti 17 sfidanti</h2>
      <address>
        <time datetime="2019-11-02T09:32:00+00:00">02 Nov 2019, 09:32</time>
      </address>
      <p>WASHINGTON - Da astro nascente, quando sfiorò la vittoria al Senato contro Ted Cruz nel 2018, a candidato presidenziale flop: è la parabola dell'ex deputato texano democratico Beto O'Rourke, 47 anni, che ha annunciato il suo ritiro dalla campagna per la Casa Bianca a causa di carenza di fondi e dei deludenti risultati nei sondaggi, che ostacolavano la sua qualificazione al prossimo dibattito dem di novembre.<br/> <br/>Beto ha fatto sapere anche di non voler correre per nessun'altra carica, neppure in Senato. “La nostra campagna ha sempre riguardato il vedere chiaramente, il parlare onestamente e l'agire con decisione. In questo spirito sto annunciando che il mio servizio al Paese non sarà come candidato o come nominato”, ha annunciato su Twitter.<br/> <br/>“Riconoscere questo ora è nel miglior interesse di quelli impegnati nella campagna, di questo partito mentre cerchiamo di unirci intorno ad un nominato, e del Paese”, ha scritto, promettendo di sostenere qualunque candidato vinca la nomination per “sconfiggere Trump”. Beto aveva cominciato bene, annunciando la sua candidatura a metà marzo, quando era entrato nelle primarie con un alone di celebrità e un vasto entusiasmo tra i democratici, compreso Barack Obama, per aver quasi vinto il duello con un pezzo da novanta qual è Cruz in un “red state” come il Texas. Nei primi giorni si era dimostrato anche un ottimo fund raiser e aveva cavalcato la difesa degli immigrati attaccando il muro di Trump.<br/> <br/>Ma poi la sua stella si è offuscata e la sua campagna non è mai decollata, con percentuali rimaste sempre intorno al 2%-3%. Complici alcuni errori di vanità ma anche la difficoltà di sfondare in un parterre affollatissimo con abili oratori come il più giovane Pete Buttigieg o l'esperta Elizabeth Warren. Con la sua uscita il numero dei candidati dem scende a 17. Tra quelli in difficoltà c'è anche la senatrice Kamala Harris, che dopo la spinta iniziale ora è stata costretta a tagliare lo staff e a ridistribuirlo sempre per carenza di fondi.<br/> </p>
    </article>
  </body>
</html>