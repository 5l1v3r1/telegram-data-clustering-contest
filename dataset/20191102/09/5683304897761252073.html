<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/02/cpi-rubbishes-police-claim-on-maoist-encounter.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T09:42:00+00:00"/>
    <meta property="og:title" content="മണിവാസകത്തെ കൊന്നത് കസ്റ്റഡിയിലെന്ന് സിപിഐ; ഏറ്റുമുട്ടല്‍ വിഡിയോ വ്യാജം"/>
    <meta property="og:description" content="ഏറ്റുമുട്ടല്‍ വിഡിയോ പൊലീസ് സൃഷ്ടിയാണ്. തണ്ടര്‍ബോള്‍ട്ട് ആദിവാസി സ്ത്രീകളെ ദേഹപരിശോധനയ്ക്ക് വിധേയരാക്കുന്നുവെന്നും പ്രകാശ് ബാബു ആരോപിച്ചു..maoist encounter. maoist. attapady shooting. Manorma News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മണിവാസകത്തെ കൊന്നത് കസ്റ്റഡിയിലെന്ന് സിപിഐ; ഏറ്റുമുട്ടല്‍ വിഡിയോ വ്യാജം</h1>
      <address><time datetime="2019-11-02T09:42:00+00:00">02 Nov 2019, 09:42</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ മാവോയിസ്റ്റ് വധത്തില്‍ പൊലീസിനെതിരെ ഗുരുതര ആരോപണവുമായി സിപിഐ. മണിവാസകത്തെ വധിച്ചത് കസ്റ്റഡിയില്‍ എടുത്തശേഷമെന്ന് സിപിഐ അസിസ്റ്റന്‍റ് സെക്രട്ടറി കെ.പ്രകാശ് ബാബു മനോരമന്യൂസിനോട് പറഞ്ഞു. ഏറ്റുമുട്ടല്‍ വിഡിയോ പൊലീസ് സൃഷ്ടിയാണ്. തണ്ടര്‍ബോള്‍ട്ട് ആദിവാസി സ്ത്രീകളെ ദേഹപരിശോധനയ്ക്ക് വിധേയരാക്കുന്നുവെന്നും പ്രകാശ് ബാബു ആരോപിച്ചു. ആദിവാസികള്‍ ഭയപ്പാടിലാണ്. മുഖ്യമന്ത്രിക്ക് സിപിഐ റിപ്പോര്‍ട്ട് നല്‍കുമെന്നും അദ്ദേഹം മനോരമ ന്യൂസിനോട് പറഞ്ഞു. </p>
      <p>മാവോയിസ്റ്റ് ഏറ്റുമുട്ടലിൽ സർക്കാരിനെതിരെ രൂക്ഷവിമർശനമാണ് സിപിഐ ഉന്നയിക്കുന്നത്. കഴിഞ്ഞ ദിവസം അട്ടപ്പാടിയിലെ മഞ്ചിക്കണ്ടി സന്ദര്‍ശിച്ച സിപിഐ സംഘം ഏറ്റുമുട്ടല്‍ വ്യാജമെന്ന് കൂടുതല്‍ ബോധ്യമായതായി മാധ്യമങ്ങളോട് പറഞ്ഞിരുന്നു. ഇത് ഭരണകൂട ഭീകരതയെന്നും ഇടതുപക്ഷ സര്‍ക്കാരിന് ചേരാത്ത പ്രവര്‍ത്തിയെന്നും സംഘത്തിനു നേതൃത്വം നല്‍കിയ പാര്‍ട്ടി അസിസ്റ്റന്റ് സെക്രട്ടറി കെ. പ്രകാശ് ബാബു ആരോപിച്ചു. </p>
      <p>അട്ടപ്പാടിയിൽ ഉണ്ടായത് വ്യാജ ഏറ്റുമുട്ടലെന്ന നിലപാടാണ് സിപിഐ തുടക്കം മുതൽ സ്വീകരിച്ചിരുന്നത്. ടെന്റിൽ ഇരുന്ന് ഭക്ഷണം കഴിക്കുമ്പോൾ പൊലീസ് ക്ലോസ് റേഞ്ചിൽ വെടിവയ്ക്കുകയായിരുന്നുവെന്ന് പത്രസമ്മേളനത്തിൽ സിപിഐ സംസ്ഥാന സെക്രട്ടറി കാനം രാജേന്ദ്രൻ ആരോപിച്ചിരുന്നു. അട്ടപ്പാടിയില്‍ മാവോയിസ്റ്റുകളെ വെടിവച്ചുകൊന്നതിനെക്കുറിച്ച് മജിസ്ട്രേറ്റ് തല അന്വേഷണം വേണമെന്നും സിപിഐ ആവശ്യപ്പെട്ടിരുന്നു. </p>
      <p>അതേസമയം അട്ടപ്പാടിയിൽ ഏറ്റുമുട്ടലിൽ മരിച്ച മാവോയിസ്റ്റുകളായ മണിവാസകവും അരവിന്ദും ഉൾപ്പെടെ 4 പേർ കീഴടങ്ങാൻ തയാറാണെന്നു മധ്യസ്ഥർ വഴി പൊലീസിനു സന്ദേശം നൽകിയിരുന്നതായി വിവരവും പുറത്തുവന്നിരുന്നു. കേസുകൾ ഒഴിവാക്കണം എന്ന ആവശ്യം മാത്രമാണ് ഉന്നയിച്ചത്. മാവേ‍ായിസ്റ്റ് സംഘടന സംസ്ഥാന കമ്മിറ്റി അംഗമായ മണിവാസകം പ്രമേഹം മൂർച്ഛിച്ച സ്ഥിതിയിലായിരുന്നുവെന്നും വെടിയേറ്റു മരിക്കുമ്പോൾ വടികുത്തി നടക്കേണ്ട അവസ്ഥയിലായിരുന്നുവെന്നും പെ‍ാലീസിനു വേണ്ടി ആശയവിനിമയം നടത്തിയ സ്ത്രീകൾ ഉൾപ്പെടെയുള്ള ആദിവാസി സംഘം വെളിപ്പെടുത്തിയിരുന്നു.</p>
      <p><b>English Summary: </b>CPI rubbishes police claim on encounter killing of Maoists</p>
    </article>
  </body>
</html>