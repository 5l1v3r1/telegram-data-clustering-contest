<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/02/news/ultimi-sondaggi-lega-umbria-oggi-centrodestra-fratelli-ditalia-youtrend-agi-1233921/"/>
    <meta property="og:site_name" content="Il Tempo"/>
    <meta property="article:published_time" content="2019-11-02T09:46:00+00:00"/>
    <meta property="og:title" content="Effetto Umbria, il centrodestra vola nei sondaggi"/>
    <meta property="og:description" content="Il voto regionale impatta sul governo nazionale: dalla &quot;supermedia&quot; settimanale rilevata da Agi e You Trend maggioranza giù"/>
  </head>
  <body>
    <article>
      <h6 class="kicker">LEGA, FDI E FORZA ITALIA</h6>
      <h1>Effetto Umbria, il centrodestra vola nei sondaggi</h1>
      <h2>Il voto regionale impatta sul governo nazionale: dalla "supermedia" settimanale rilevata da Agi e You Trend maggioranza giù</h2>
      <address>
        <time datetime="2019-11-02T09:46:00+00:00">02 Nov 2019, 09:46</time>
      </address>
      <p>Le elezioni in Umbria, che hanno incoronato presidente l'esponente del centrodestra Donatella Tesei, aumentano i consensi di Lega e M5s: la supermedia settimanale elaborata da "YouTrend" per Agi mostra un ulteriore aumento del partito di Matteo Salvini e di Fratelli d'Italia guidato da Giorgia Meloni e, contestualmente, un calo del M5s. Il Pd contiene le perdite, mentre Forza Italia registra un leggero aumento.</p>
      <p>Si registra così, grazie all'effetto Umbria, una crescita nei sondaggi nazionali a favore dei vincitori della competizione elettorale regionale: se i partiti di Matteo Salvini (32,8%), Giorgia Meloni (8,9%) e Silvio Berlusconi (6,8%) guadagnano rispettivamente l'1,2%, l'1,1% e lo 0,2% rispetto alla supermedia di due settimane fa, il Partito democratico (18,9%) arretra dello 0,7% e il Movimento 5 Stelle (18,0%) di un punto percentuale e mezzo.</p>
      <p>Per Alessandra Ghisleri, direttrice di Euromedia Research, intervistata da "Il Giornale" il governo non durerà. Questo il quadro politico che delinea con il premier al 35% di gradimento, il governo al 28 e la previsione per 6 italiani su 10 che l'esecutivo cadrà l'anno prossimo. Alla domanda se l'alleanza Pd-M5s può avere un futuro, Ghisleri sostiene che per questo "serve un progetto". "Noi abbiamo fatto un test ed è emerso che il 68,2% degli elettori a livello nazionale è convinto che questa coalizione sia più un'arma di difesa dal centrodestra che un'intesa politica vera. Ripeto, un elettore per votare deve aderire a un pensiero e a un progetto, al momento nella maggioranza Pd-M5s questo non si vede", dice la maga dei sondaggi. Circa il 60% degli italiani, sottolinea Ghisleri "pensa che il governo finirà tra la fine del 2020 e inizio il 2021. Il dato interessante è che in questo campione abbiamo un elettore su tre dei Cinque stelle e un elettore su tre del Pd. Significa che gli stessi elettori della maggioranza pensano che durerà molto. Altro dato interessante è che il giudizio sul governo equivale e si sovrappone al giudizio sulla manovra, che è positivo solo per il 28,2%. Significa che la manovra è percepita soprattutto come più tasse". E spiega: "Anche imporre scelte salutistiche o ecocompatibili, come le bevande non zuccherate o gli involucri plastic free, percepite dalla maggioranza della gente come più costosi, dimostrano una scarsa sensibilità soprattutto verso i redditi più bassi. Sono piccole sfumature però sulla vita quotidiana di ciascuno hanno effetti diretti più tangibili dello spread".</p>
      <related>
        <h4>Articoli Correlati</h4>
        <a href="https://www.iltempo.it/politica/2019/11/02/news/governo-sondaggi-elettorali-pd-m5s-lega-1233983/"/>
        <a href="https://www.iltempo.it/economia/2019/11/02/news/manovra-stangata-raddoppia-secondo-tempo-2022-4miliardi-tasse-plastic-tax-carte-stretta-contante-auto-aziendali-batosta-governo-1234059/"/>
      </related>
    </article>
  </body>
</html>