<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ria-m.tv/news/170307/klimkin_poperediv_scho_rosiya_vdarit_po_pivdennih_regionah_ukraini.html"/>
    <meta property="og:site_name" content="РИА Мелитополь"/>
    <meta property="article:published_time" content="2019-11-02T09:28:00+00:00"/>
    <meta property="og:title" content="Клімкін попередив, що Росія вдарить по південних регіонах України"/>
    <meta property="og:description" content="Ексміністр закордонних справ України Павло Клімкін заявив, що “абсолютно впевнений” у військовому ударі Росії по півдню України. Про це він сказав у інтерв’ю Радіо НВ, зазначивши також, що Кремль зробить спробу розширити зону російської окупації Донбасу до всієї території Донецької та Луганської областей."/>
  </head>
  <body>
    <article>
      <h1>Клімкін попередив, що Росія вдарить по південних регіонах України</h1>
      <address><time datetime="2019-11-02T09:28:00+00:00">02 Nov 2019, 09:28</time> by <a rel="author">Владимир Андреев</a></address>
      <p>
        <b>Ексміністр закордонних справ України Павло Клімкін заявив, що “абсолютно впевнений” у військовому ударі Росії по півдню України. Про це він сказав у інтерв’ю <a href="https://syla.news/2019/10/31/rosiya-zavdast-udaru-po-pivdnyu-klimkin/?fbclid=IwAR0HR9jSBTzJS9xhbiRxBhDjTNtkuBRFlEz-8Yqqnyi-j8cN87h7tmrZv34">Радіо НВ</a>, зазначивши також, що Кремль зробить спробу розширити зону російської окупації Донбасу до всієї території Донецької та Луганської областей.</b>
      </p>
      <p>“Якщо вони будуть потім розкручувати ситуацію, щоб “об’єднати” Донбас, – а вони будуть, вони ж паспорти видають на всьому Донбасі, і на нашому теж. А потім, я абсолютно впевнений, буде удар по Півдню”, – сказав Клімкін.</p>
      <p>На його думку, завдяки потенційній збройній агресії на півдні країни президент РФ Володимир Путін може спробувати вирішити проблеми свого рейтингу, контролю над Чорним морем, створення “квазі-Новоросії” та сухопутних коридорів до Придністров’я і анексованого Криму, а також це відсіче Україну від морського простору, пишет<a href="https://forpost.media/novosti/klimkin-poperediv-shho-rosija-vdarit-po-pivdennih-regionah-ukraini.html"> Форпост.</a></p>
      <p>29 жовтня почалося розведення сил в Золотому Луганської області. Воно триватиме до 30 днів з урахуванням демонтажу фортифікаційних споруд. Розведення військ в районі населеного пункту Петрівське має розпочатися 4 листопада. За даними штабу ООС, упродовж поточної доби, 31 жовтня, збройні формування Російської Федерації та її найманці 8 разів порушили режим припинення вогню. Противник обстріляв позиції наших підрозділів з гранатометів різних систем, великокаліберних кулеметів та іншої стрілецької зброї.</p>
      <p>Триває третя доба процесу розведення сил і засобів з обох сторін (дзеркально) на ділянці №2 у районі населеного пункту Золоте-4 Луганської області. В рамках цих заходів 21 український військовослужбовець перемістився на нові позиції.</p>
    </article>
  </body>
</html>