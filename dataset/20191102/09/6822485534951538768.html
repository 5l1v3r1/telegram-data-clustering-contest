<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T09:13:00+00:00"/>
    <meta property="og:title" content="پیش‌بینی بانک مرکزی: افزایش نجومی قیمت مسکن دیگر تکرار نمی‌شود"/>
    <meta property="og:description" content="جعفر مهدی‌زاده در گفت‌وگو با تسنیم، ضمن شفاف سازی درباره گزارش تحولات بازار مسکن شهر تهران بانک مرکزی و پاسخ به برخی ابهامات و شبهات مطرح شده در خصوص آغاز رونق در بازار مسکن، اظهار داشت: اداره بررسی ها و سیاستهای اقتصادی بانک مرکزی در تهیه گزارش تحولات بازار مسکن شهر تهران از اطلاعات خام سامانه معاملات مسکن استفاده می‌کند، البته این اطلاعات خام قبل از استفاده، ابتدا پالایش می‌شوند. فرایند پالایش این اطلاعات نیز عمدتا شامل حذف و در مواردی اصلاح اطلاعاتی است که از سوی آژانس های معاملات مسکن به اشتباه در سامانه ثبت می شوند."/>
  </head>
  <body>
    <article>
      <h1>پیش‌بینی بانک مرکزی: افزایش نجومی قیمت مسکن دیگر تکرار نمی‌شود</h1>
      <address>
        <time datetime="2019-11-02T09:13:00+00:00">02 Nov 2019, 09:13</time>
      </address>
      <p>مدیر اداره بررسی‌ها‌ و سیاست‌های اقتصادی بانک‌ مرکزی با تأکید بر اینکه افزایش نجومی قیمت مسکن مشابه آنچه در سال ۹۷ رخ داد دیگر در بازار مسکن تکرار نمی‌شود، از برنامه های این بانک برای رونق مسکن و شرط این بانک برای افزایش رقم وام مسکن خبر داد.</p>
      <p>جعفر مهدی‌زاده در گفت‌وگو با تسنیم، ضمن شفاف سازی درباره گزارش تحولات بازار مسکن شهر تهران بانک مرکزی و پاسخ به برخی ابهامات و شبهات مطرح شده در خصوص آغاز رونق در بازار مسکن، اظهار داشت: اداره بررسی ها و سیاستهای اقتصادی بانک مرکزی در تهیه گزارش تحولات بازار مسکن شهر تهران از اطلاعات خام سامانه معاملات مسکن استفاده می‌کند، البته این اطلاعات خام قبل از استفاده، ابتدا پالایش می‌شوند. فرایند پالایش این اطلاعات نیز عمدتا شامل حذف و در مواردی اصلاح اطلاعاتی است که از سوی آژانس های معاملات مسکن به اشتباه در سامانه ثبت می شوند.</p>
      <p>وی افزود: به عنوان مثال در برخی موارد، رقم قیمت مسکن به تومان ثبت می شود ولی در فرایند پالایش این ارقام به ریال تبدیل می شوند؛ یا بعضا منطقه واحد مسکونی معامله شده به صورت صحیح ثبت نمی‌شود که در این موارد نیز از طریق مطابقت کد پستی ملک مورد نظر با مناطق مختلف، ارقام در طبقه منطقه‌ای صحیح خود ثبت می‌شوند. علاوه بر این درصد ناچیزی از داده های قیمتی خیلی بالا و خیلی پایین در هر منطقه نیز به عنوان داده پرت تلقی شده و از محاسبات متوسط گیری هر منطقه حذف می‌ شوند.</p>
      <p>مدیر اداره بررسی‌ها‌ وسیاست‌های اقتصادی بانک ‌مرکزی با تأکید بر اینکه میانگین قیمت بعد از پالایش اطلاعات محاسبه می شود، تصریح کرد: سایر مراجعی که نسبت به تهیه گزارش تحولات بازار مسکن اقدام می‌کنند نیز اقدامات مشابهی را جهت پالایش داده های خام سامانه معاملات مسکن انجام می دهند و به همین دلیل آمارهایی که در خصوص تحولات بازار مسکن شهر تهران اعلام می شود، معمولاً از روند مشابهی برخوردار هستند.</p>
      <p>
        <b>* شکی در صحت گزارش های مسکنی بانک مرکزی وجود ندارد</b>
      </p>
      <p>مهدی زاده ضمن اشاره به اینکه گزارش های منتشر شده از سوی بانک مرکزی هیچ شک و شبهه‌ای از نظر صحت اطلاعات ندارند، افزود: در گزارش مهر ماه بانک مرکزی، رشد معاملات مسکن در شهر تهران معادل 22 درصد اعلام شده است. این در حالی است که طبق گزارش دفتر اقتصاد مسکن وزارت راه و شهرسازی این رقم 19 درصد بوده که روندی مشابه و نزدیک به ارقام اعلامی بانک مرکزی را به دست می دهد.</p>
      <p>این مقام مسئول در بانک مرکزی در ادامه با تأکید بر اینکه حجم معاملات مسکن در ماه های گذشته خیلی پایین و نگران کننده بود، گفت: معاملات مسکن در شهریور ماه به زیر 3 هزار فقره رسیده بود و این رقم خیلی پایین بود. اما در مهر ماه روند معاملات مسکن افزایشی بود که این تغییر روند امیدوار کننده است.</p>
      <p>وی افزایش معاملات مسکن را بیانگر ایجاد امید برای متقاضیان و عرضه‌کنندگان و سازندگان مسکن دانست و ادامه داد: در این شرایط، سازندگان به افزایش عرضه و ساخت مسکن ترغیب می‌شوند، در صورت تداوم این وضعیت شاهد رونق در ساخت مسکن خواهیم بود.</p>
      <p>
        <b>* امید به بازار مسکن برگشت/ تقاضای سوداگرانه از بازار خارج شد</b>
      </p>
      <p>مدیر اداره بررسی‌ها و سیاست‌های اقتصادی بانک ‌مرکزی گزارش های جدید دریافتی از بازار مسکن را امیدبخش توصیف کرد و گفت: فرایند معاملات بیانگر ایجاد اطمینان در سمت تقاضای بخش مسکن نیز می‌باشد. پس از حدود 4 سال برقراری ثبات در بازار مسکن، از نیمه سال 96 رشد قیمت مسکن به سطوح بالاتر از نرخ تورم افزایش یافت. به دنبال افزایش تلاطمات نرخ ارز، این وضعیت در سال 97 شدت یافت و هم زمان با افزایش قابل ملاحظه قیمت مسکن، حجم معاملات نیز کم شد. کاهش حجم معاملات در سال گذشته بیشتر از سمت عرضه ناشی شده بود و عرضه کنندگان مسکن به دلیل افزایش نااطمیانی ها، از فروش واحدهای مسکونی خود امتناع می کردند و مرتباً نسبت به افزایش قیمتهای پیشنهادی خود اقدام می نمودند.</p>
      <p>مهدی‌زاده با تأکید بر این که کاهش معاملات در نیمه اول سال جاری عمدتا از سمت تقاضا ناشی بوده است، تصریح کرد: در سال 98 و به دنبال برقراری ثبات در بازار ارز، وضعیت در بازار مسکن نیز تغییر کرد؛ به این ترتیب که عرضه واحدهای مسکونی افزایش یافت و هم زمان تقاضای سوداگرانه نیز به دلیل نبود چشم انداز مثبت از آینده قیمت مسکن، از بازار خارج شد. به دنبال کاهش تقاضا، حجم معاملات در بازار مسکن کاهش یافت که وضعیت بارز آن را می توان در ماه های مرداد و شهریور امسال مشاهده نمود.</p>
      <p>وی ادامه داد: در سال 98 کاهش معاملات بازار مسکن به سمت تقاضای بازار مربوط بود که خود از افزایش قابل ملاحظه قیمت مسکن در ماه های قبل و کاهش قدرت خرید متقاضیان واقعی مسکن ناشی شده بود. بر این اساس افزایش حجم معاملات مسکن در مهرماه را باید به عنوان برگشت اطمینان به متقاضیان مسکن تلقی نمود که می‌تواند نویدبخش تداوم این وضعیت در ماه های بعد باشد.</p>
      <p>
        <b>* مسکن هنوز رونق ندارد/ ادامه روند در ماه‌های آینده باعث رونق در ساخت و ساز مسکن می‌شود</b>
      </p>
      <p>این مقام مسئول در بانک مرکزی تأکید کرد که بهبود حجم معاملات مسکن را نباید به عنوان بازگشت رونق به این بازار تلقی نمود، و افزود: معاملات مسکن هنوز در سطح قابل قبولی قرار ندارد ولی با توجه به تغییر روند و افزایش حجم معاملات مسکن در مهرماه، می توان امیدوار بود که این روند در ماه های آتی نیز تداوم داشته باشد و به دنبال آن شاهد رونق ساخت و ساز و افزایش عرضه مسکن در کشور نیز باشیم.</p>
      <p>مدیر اداره بررسی‌ها‌ و سیاست‌های اقتصادی بانک‌ مرکزی ضمن تأکید بر خروج تقاضای سوداگرانه و حضور متقاضیان واقعی در بازار مسکن، اظهار داشت: با وجود کاهش تدریجی قیمت مسکن در چند ماه اخیر، کماکان تفاوت معنی داری میان قدرت خرید خانوارها و قیمت مسکن وجود دارد.</p>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/10/1398081013202538718786694.jpg"/>
      </figure>
      <p>
        <b>* شرط بانک مرکزی برای افزایش وام مسکن چیست؟</b>
      </p>
      <p>وی با اشاره به اینکه توان اقتصادی خانوار خیلی کم شده است، افزود: سیاست های اعتباری بخش مسکن می تواند به افزایش توان اقتصادی خانوار کمک کند ولی برای افزایش مجدد مبلغ وام مسکن باید به اطمینان خاطر از برقراری ثبات در بازار مسکن برسیم.</p>
      <p>مهدی زاده با تاکید بر این که بانک مرکزی به دنبال ایجاد رونق غیرتورمی در بازار مسکن است، اعلام کرد: سیاست های اعتباری حوزه مسکن نباید به گونه ای اعمال شود که زمینه‌ساز افزایش مجدد قیمت مسکن باشد، اگر بازار به سمت ثبات برود و این ثبات برای بانک مرکزی محرز شود، سیاست تقویت قدرت خرید خانوار متناسب با شرایط بازار تنظیم و اجرا خواهد گردید.</p>
      <p>این مقام مسئول در بانک مرکزی ضمن اشاره به اهمیت و نقش پررنگ بخش مسکن در شکل دهی به رشد اقتصادی کشور، تأکید کرد: افزایش شدید قیمت مسکن به شکلی که در سال 97 شاهد آن بودیم، بسیار بعید است؛ ضمن آنکه علیرغم تعدیلات قیمت مسکن در ماه های اخیر کماکان حاشیه سود مناسبی برای سازندگان مسکن وجود دارد و با توجه به افزایش تدریجی سطح تقاضا، این امیدواری وجود دارد که شاهد افزایش ساخت و ساز مسکن و تقویت رشد اقتصادی کشور از این محل باشیم.</p>
    </article>
  </body>
</html>