<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739667"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T09:28:00+00:00"/>
    <meta property="og:title" content="'ธีราทร'ทำแอสซิสต์บี้แชมป์เจลีกเดือด นัดหน้าบู๊'ชนาธิป'"/>
    <meta property="og:description" content="'ธีราทร' ยังลุ้นแชมป์เจลีกเร้าใจ ทำแอสซิสต์ช่วย 'มารินอส' ชนะ 'โทสึ' บี้จ่าฝูงแต้มเดียว ด้าน 'ชนาธิป' ก็โชว์เจ๋ง นำ 'คอนซาโดเล' คืนฟอร์ม ถล่ม 'แกรมปัส' 3-0 เกมหน้า 'อุ้ม-เจ' โคจรมาปะทะกันเองด้วย ก่อนกลับมาช่วยทีมชาติไทย ขณะที่ 'ฐิติพันธ์' ยังคงไม่มีชื่อ นัดที่ 'โออิตะ' แพ้ 'โตเกียว'"/>
  </head>
  <body>
    <article>
      <h1>'ธีราทร'ทำแอสซิสต์บี้แชมป์เจลีกเดือด นัดหน้าบู๊'ชนาธิป'</h1>
      <address>
        <time datetime="2019-11-02T09:28:00+00:00">02 Nov 2019, 09:28</time>
      </address>
      <figure>
        <img src="https://www.dailynews.co.th/admin/upload/20191102/news_KaZJBEAUiO163435_533.jpg?v=20191102177"/>
      </figure>
      <p>
        <b>"ธีราทร" ยังลุ้นแชมป์เจลีกเร้าใจ ทำแอสซิสต์ช่วย "มารินอส" ชนะ "โทสึ" บี้จ่าฝูงแต้มเดียว ด้าน "ชนาธิป" ก็โชว์เจ๋ง นำ "คอนซาโดเล" คืนฟอร์ม ถล่ม "แกรมปัส" 3-0 เกมหน้า "อุ้ม-เจ" โคจรมาปะทะกันเองด้วย ก่อนกลับมาช่วยทีมชาติไทย ขณะที่ "ฐิติพันธ์" ยังคงไม่มีชื่อ นัดที่ "โออิตะ" แพ้ "โตเกียว"</b>
      </p>
      <p>โยโกฮามา เอฟ มารินอส ต้นสังกัด "อุ้ม" ธีราทร บุญมาทัน ยังร้อนแรง บุกชนะ ซางัน โทสึ 2-1  ที่เบสต์ อเมนิตี สเตเดี้ยม ในศึกเจลีก 2019 นัดที่ 30 เมื่อ 2 พ.ย. นัดนี้ ธีราทร ลงสนามเป็นตัวจริง และเล่นตลอดทั้งเกม ซึ่ง มารินอส ออกนำก่อน 2-0 นาทีที่้ 17 เจ้าอุ้ม ครอสจากฝั่งซ้ายให้ เคอิตะ เอ็นโดะ ชาร์จหน้าประตูเข้าไป และ เอริค ลิมา นาทีที่ 21 จากนั้น เจ้าถิ่น ตีไข่แตกนาทีที่ 68 จาก ริกิ ฮาราคาวะ<br/><br/>มารินอส ยังบี้แชมป์สนุก ขณะเหลือ 4 นัด มี 58 แต้ม อยู่ที่ 3 ตามหลัง คาชิมา แอนท์เลอร์ส และ เอฟซี โตเกียว แต้มเดียว<br/><br/>ด้าน คอนซาโดเล ซัปโปโร เปิดซัปโปโร โด ถล่ม นาโงย่า แกรมปัส 3-0 คว้าชัยนัดแรกใน 5 เกมหลัง  "เจ" ชนาธิป สรงกระสินธ์ ลงเต็มเกมให้ คอนซาโดเล โดย 3 ประตู มาจาก คาซูกิ ฟูกาอิ นาทีที่ 35 จากนั้นครึ่งหลัง ชนาธิป แทงให้ มูซาชิ ซูซูกิ  หลุดเข้าไปในกรอบเขตโทษแล้วถูก ยูทากะ โยชิดะ กระแทกล้มลงไป ผู้ตัดสินเป่าจุดโทษพร้อมใบแดง และเป็น ซูซูกิ ลุกขึ้นมาสังหารเอง นาทีที่ 70 ก่อนปิดท้ายด้วย นาทีที่ 86 ชนาธิป แปะบอล ซูซูกิ แล้วไปที่ เจย์ โบธรอยด์ ก่อนไปถึง ลูคัส แฟร์นันเดส ซัดเข้าไป<br/><br/>คอนซาโดเล  ที่ 7 มี 43 แต้ม นัดต่อไป วันที่ 9 พ.ย. ชนาธิป จะนำ คอนซาโดเล เยือน โยโกฮามา เอฟ มารินอส ของ ธีราทร ที่กำลังลุ้นแชมป์ ก่อนจะเดินทางกลับมาร่วมทีมชาติไทย<br/><br/>ขณะที่ โออิตะ ทรินิตะ แพ้คาบ้านต่อ เอฟซี โตเกียว 0-2 เกมนี้ "นิว" ฐิติพันธ์ พ่วงจันทร์ มิดฟิลด์ทีมชาติไทยของ โออิตะ ยังคงไม่มีชื่อ หลังจากเพิ่งหายบาดเจ็บ โออิตะ ที่ 8 มี 43 แต้ม.<br/><br/><b><i>(แฟ้มภาพจาก j.league(เจลีก-ลีกฟุตบอลอาชีพแห่งประเทศญี่ปุ่น))</i></b></p>
    </article>
  </body>
</html>