<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/tens-of-thousands-protest-to-maintain-pressure-on-chile-government"/>
    <meta property="og:site_name" content="euronews"/>
    <meta property="article:published_time" content="2019-11-02T09:04:34+00:00"/>
    <meta property="og:title" content="تظاهرات در شیلی؛ ده‌ها هزار معترض بار دیگر به خیابان‌ها آمدند"/>
    <meta property="og:description" content="تظاهرات اعتراض آمیز روز جمعه در حالی برگزار شد که دو هفته از آغاز موج اعتراضات می گذرد."/>
  </head>
  <body>
    <article>
      <h1>تظاهرات در شیلی؛ ده‌ها هزار معترض بار دیگر به خیابان‌ها آمدند</h1>
      <address><time datetime="2019-11-02T09:04:34+00:00">02 Nov 2019, 09:04</time> by <a rel="author">یورونیوز فارسی </a></address>
      <p>ده ها هزار نفر روز جمعه در سانتیاگو، پایتخت شیلی علیه سیاست‌های اقتصادی دولت و «نابرابری اقتصادی» در این کشور تظاهرات کردند.</p>
      <p>تظاهرات اعتراض آمیز روز جمعه در حالی برگزار شد که دو هفته از آغاز موج اعتراضات می گذرد.</p>
      <p>مقامات شیلی شمار شرکت کنندگان در تظاهرات روز جمعه در میدان «ایتالیا» در سانتیاگو را ۲۰ هزار نفر اعلام کرده اند. هر چند نیروهای امنیتی حضور پررنگی در جریان تظاهرات روز جمعه داشتند اما گزارش ها از بروز درگیری‌های پراکنده بین پلیس و تظاهرکنندگان حکایت دارد.</p>
      <p>نیروهای امنیتی شیلی برای متفرق کردن تظاهرکنندگان به شلیک گاز اشک آور و استفاده از ماشین آب پاش متوسل شدند.</p>
      <p>معترضان روز جمعه علاوه بر سانتیاگو در دیگر شهرهای شیلی نیز به خیابان‌ها آمدند. گزارش‌ها حاکی است که گروهی از معترضان در شهرهای «والپارایسو»، «وینا دل مار» و «پونتا آرناس» نیز علیه سیاست‌های دولت شیلی راهپیمایی کردند.</p>
      <p>بازنگری در قانون اساسی و اصلاح نظام بازنشستگی شیلی دو خواسته اصلی معترضان است. این در حالی است که گروهی از شرکت کنندگان در تظاهرات خواستار کناره گیری سباستیان پینیرا، رئیس جمهوری شیلی شده اند.</p>
      <p>رئیس جمهوری محافظه کار شیلی با وجود ترمیم کابینه خود و اعلام طرح اصلاحات اقتصادی تاکنون نتوانسته است از شدت اعتراض ها در این کشور بکاهد.</p>
      <p>موج اعتراضات در شیلی که تاکنون ۲۰ کشته بر جای گذاشته صنعت گردشگری این کشور آمریکای لاتین را به شدت تحت تاثیر قرار داده است. در حالی که شمار گردشگرانی که سفر خود به شیلی را لغو می کنند رو به افزایش است برخی گزارش ها حاکی است که نیمی از گردشگرانی که قصد اقامت در هتل های این کشور را داشتند سفر خود را لغو کرده اند.</p>
      <p>دولت شیلی به دنبال موج اعتراضات اخیر از میزبانی دو اجلاس رهبران سازمان همکاری های اقتصادی آسیا و اقیانوسیه (APEC) و تغییرات آب و هوایی موسوم به «کوپ ۲۵» (COP25) انصراف داده است.</p>
    </article>
  </body>
</html>