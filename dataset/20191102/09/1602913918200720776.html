<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/un-patron-roman-ofera-o-recompensa-de-50-000-de-euro-pentru-gasirea-unui-tir-incarcat-cu-televizoare-18532286"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T09:45:43+00:00"/>
    <meta property="og:title" content="Un patron român oferă o recompensă de 50.000 de euro pentru găsirea unui TIR încărcat cu televizoare"/>
    <meta property="og:description" content="Patronul unei firme din Argeş, victima unei înşelăciuni, oferă o recompensă de 50.000 de euro celor care îl ajută să dea de urma unui TIR încărcat cu televizioare, care a dispărut. Poliţiştii fac, în acest caz, cercetări pentru înşelăciune."/>
  </head>
  <body>
    <article>
      <h1>Un patron român oferă o recompensă de 50.000 de euro pentru găsirea unui TIR încărcat cu televizoare</h1>
      <address><time datetime="2019-11-02T09:45:43+00:00">02 Nov 2019, 09:45</time> by <a rel="author" href="https://www.zf.ro/autor/laura-petrescu" target="_blank">Laura Petrescu</a></address>
      <p>Patronul unei firme din Argeş, victima unei înşelăciuni, oferă o recompensă de 50.000 de euro celor care îl ajută să dea de urma unui TIR încărcat cu televizioare, care a dispărut. Poliţiştii fac, în acest caz, cercetări pentru înşelăciune.</p>
      <p>Purtătorul de cuvânt al IPJ Argeş, Mădălina Epure, a declarat, corespondentului MEDIAFAX, că în acest dosar de înşelăciune au fost făcute, vineri, percheziţii în Argeş, dar şi în judeţul Dâmboviţa.</p>
      <p>Două persoane au fost reţinute în urma descinderilor, fiind ridicate şi mai multe bunuri, a mai anunţat Mădălina Epure.</p>
      <p>Surse judiciare au declarat, corespondentului MEDIAFAX, că patronul din Argeş a semnat un contract cu o firmă din Dâmboviţa pentru transportul unor televizoare de la Chiajna în Franţa. TIR-ul încărcat cu marfă nu a mai ajuns la destinaţie, iar omul de afaceri din Argeş a depus plângere penală.</p>
      <p>În acest caz există suspiciuni că televizoarele au fost vândute pe piaţa neagră.</p>
      <p>În plus, patronul firmei din Argeş a decis să ofere o recompensă de 50.000 euro celor care ajută la găsirea TIR-ului, dar şi a aparaturii.</p>
    </article>
  </body>
</html>