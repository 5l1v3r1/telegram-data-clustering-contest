<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/un-robatori-de-14-hores-set-detinguts-per-robar-dos-milions-en-joies-a-barcelona/noticia/2960323/"/>
    <meta property="og:site_name" content="CCMA"/>
    <meta property="article:published_time" content="2019-11-02T09:56:00+00:00"/>
    <meta property="og:title" content="Un robatori de 14 hores: Set detinguts per robar dos milions en joies a Barcelona"/>
    <meta property="og:description" content="Robatori planificat al mil·límetre en una joieria de Barcelona amb inhibidors, llances tèrmiques i informació privilegiada"/>
  </head>
  <body>
    <article>
      <h1>Un robatori de 14 hores: Set detinguts per robar dos milions en joies a Barcelona</h1>
      <h2>Robatori planificat al mil·límetre en una joieria de Barcelona amb inhibidors, llances tèrmiques i informació privilegiada</h2>
      <address><time datetime="2019-11-02T09:56:00+00:00">02 Nov 2019, 09:56</time> by <a rel="author">Redacció</a></address>
      <p>Un grup criminal de Madrid, fortament especialitzat i equipat, va entrar en un taller de joieria de Barcelona. Segons la policia, se'n van endur dos milions d'euros en peces de joieria, rellotges i diners.</p>
      <p>Els Mossos d'Esquadra i la Policia Nacional, en una operació conjunta, han detingut set persones com a presumptes autors del robatori aquest octubre.<b> L'assalt va ser al febrer</b> i demostra que els lladres tenien informació sobre el taller i també coneixements per fer aquest tipus d'accions.</p>
      <p>Segons la policia, els lladres van manipular el sistema d'alarma, van desactivar els sensors d'algunes zones del local i<b> van fer un gran forat</b> per poder accedir al taller. Un cop dins, van rebentar una cambra cuirassada de més de 10 centímetres de gruix i van accedir a les dues caixes fortes que també van aconseguir obrir, amb l'ús d'un bufador. <b>Tota l'operació va durar 14 hores</b>.</p>
      <figure>
        <iframe data-src="https://twitter.com/mossos/status/1190554340387426304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Els autors del robatori <b>tenien informació privilegiada del taller de joieria</b>: la distribució interior, la seguretat que hi havia i el contingut de les caixes fortes. Es tracta també d'uns lladres experts en la desactivació remota d'alarmes i en el maneig de bufadors d'oxitall, llances tèrmiques i inhibidors de freqüència.</p>
      <p>
        <b>Una investigació de mesos</b>
      </p>
      <p>El robatori era tan especialitzat i únic que la investigació la va assumir la Unitat Central de Robatoris amb Força (UCROF) dels Mossos d'Esquadra. La policia va poder relacionar persones i vehicles amb el robatori. Són lladres amb antecedents establerts a la zona de Madrid. Alguns dels integrants del grup estan acusats d'assaltar un dipòsit judicial de drogues.</p>
      <p>En aquest punt de la investigació, es va activar la coordinació entre Mossos i Policia Nacional per detenir els presumptes autors. El 9 d'octubre el jutjat d'Instrucció 9 de Barcelona va autoritzar entrades i escorcolls als domicilis dels investigats a Madrid i Toledo. Es va detenir set persones.</p>
      <p>A les cases només hi van intervenir 2.600 euros en efectiu i diversos rellotges de luxe.<b> El botí de la joieria encara no s'ha pogut recuperar.</b></p>
      <p>Els arrestats van passar a disposició judicial el dia 11 d'octubre i el jutge en <b>va decretar la llibertat amb càrrecs</b>.</p>
    </article>
  </body>
</html>