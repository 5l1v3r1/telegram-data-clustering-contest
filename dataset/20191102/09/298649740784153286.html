<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/02/wgc-in-cina-rory-mcilroy-sale-in-vetta-pn_20191102_00018/"/>
    <meta property="og:site_name" content="Askanews"/>
    <meta property="article:published_time" content="2019-11-02T09:07:50+00:00"/>
    <meta property="og:title" content="Wgc: in Cina Rory McIlroy sale in vetta"/>
    <meta property="og:description" content="Roma, 2 nov. (askanews) – Il nordirlandese Rory McIlroy, numero due mondiale, con il terzo 67 (-5) consecutivo e con lo score di 201 (-15) colpi ha portato a termine la sua scalata alla vetta nel WGC-HSBC Champions, quarto e ultimo evento del World Golf Championships, ossia il mini circuito mondiale i cui tornei sono […]"/>
  </head>
  <body>
    <article>
      <h1>Wgc: in Cina Rory McIlroy sale in vetta</h1>
      <h2>Ventiduesimo Francesco Molinari, 44esimo Pavan</h2>
      <address>
        <time datetime="2019-11-02T09:07:50+00:00">02 Nov 2019, 09:07</time>
      </address>
      <figure>
        <img src="http://www.askanews.it/wp-content/uploads/2019/11/20191102_100741_D63C6616.jpg"/>
      </figure>
      <p>Roma, 2 nov. (askanews) – Il nordirlandese Rory McIlroy, numero due mondiale, con il terzo 67 (-5) consecutivo e con lo score di 201 (-15) colpi ha portato a termine la sua scalata alla vetta nel WGC-HSBC Champions, quarto e ultimo evento del World Golf Championships, ossia il mini circuito mondiale i cui tornei sono secondi solo ai quattro major.</p>
      <p>Sul tracciato dello Sheshan International GC (par 72), a Shanghai in Cina, a un giro dal termine, ha recuperato altre quattro posizioni Francesco Molinari, 22° con 212 (74 67 71, -4), e ha preso terreno Andrea Pavan, 44° con 216 (71 70 75, par).</p>
      <p>E’ salito dall’ottavo al secondo posto con 202 (-14) il sudafricano Louis Oosthuizen, artefice nel giro d’apertura di una “hole in one” (buca 6, par 3, 200 yards, ferro 6), ed è rimasto al terzo con 203 (-13) lo statunitense Xander Schauffele, campione in carica, affiancato dall’inglese Matthew Fitzpatrick, leader dopo due turni. In corsa per il titolo anche l’inglese Paul Waring, quinto con 204 (-12), l’americano Jason Kokrak e il coreano Sung-jae Im, sesti con 205 (-11), e qualche chance anche per il messicano Abraham Ancer e per lo statunitense Kevin Kisner, ottavi con 206 (-10). Sono fuori gioco il suo connazionale Patrick Reed, il giapponese Hideki Matsuyama, l’inglese Justin Rose, numero otto del World Ranking, e il cinese Haotong Li, che ha ceduto dopo un’ottima partenza, 15.i con 210 (-6), e l’austriaco Bernd Wiesberger, vincitore del 76° Open d’Italia e in vetta alla Race To Dubai (money list), 30° con 214 (-2). Continua l’altalena di Phil Mickelson e dello spagnolo Sergio Garcia, entrambi da 20.i a 38.i con 215 (-1), e sempre in basso Jordan Spieth, 53° con 217 (+1).</p>
      <p>Rory McIlroy ha fatto percorso netto con cinque birdie senza bogey. Francesco Molinari ha realizzato un 71 (-1) con un bogey e un birdie in uscita e due birdie e un bogey nel rientro e Andrea Pavan un 75 (+3) con tre birdie, due bogey e due doppi bogey. Il montepremi è di 10.250.000 dollari.</p>
    </article>
  </body>
</html>