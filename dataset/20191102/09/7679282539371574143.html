<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pm-narendra-modi-arrives-in-bangkok-address-sawasdee-pm-modi-event-2828320.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T09:57:47+00:00"/>
    <meta property="og:title" content="थाईलैंड पहुंचे प्रधानमंत्री, ह्यूस्टन में 'Howdy Modi' के बाद बैंकॉक में 'Sawasdee PM Modi' की तैयारी"/>
    <meta property="og:description" content="प्रधानमंत्री नरेन्द्र मोदी अपने तीन दिन की यात्रा के लिए शनिवार को बैंकाक  पहुंच चुके हैं। उनकी यह यात्रा ऐसे समय हो रही है, जब एशिया प्रशांत क्षेत्र के 16 देशों के बीच एक वृहद व्यापार..."/>
  </head>
  <body>
    <article>
      <h1>थाईलैंड पहुंचे प्रधानमंत्री, ह्यूस्टन में 'Howdy Modi' के बाद बैंकॉक में 'Sawasdee PM Modi' की तैयारी</h1>
      <address><time datetime="2019-11-02T09:57:47+00:00">02 Nov 2019, 09:57</time> by <a rel="author">लाइव हिन्दुस्तान टीम,नई दिल्ली</a></address>
      <p>प्रधानमंत्री नरेन्द्र मोदी अपने तीन दिन की यात्रा के लिए शनिवार को बैंकाक  पहुंच चुके हैं। उनकी यह यात्रा ऐसे समय हो रही है, जब एशिया प्रशांत क्षेत्र के 16 देशों के बीच एक वृहद व्यापार समझौते को लेकर बातचीत चल रही है और भारत को इस समझौते पर हस्ताक्षर करने के लिये मनाने के वास्ते नये सिरे से राजनयिक प्रयास तेज हुये हैं। बता दें कि पीएम नरेंद्र मोदी बैंकाक में 'स्वासदी पीएम मोदी' कार्यक्रम में भी हिस्सा लेंगे जो कि भारतीय समुदाय को संबोधित करने के लिए आयोजित किया जा रहा है।</p>
      <p>प्रधानमंत्री नरेंद्र मोदी तीन नवम्बर को भारत-आसियान सम्मेलन तथा क्षेत्रीय व्यापक आर्थिक भागीदारी (आरसीईपी) सम्मेलन में भाग लेने के लिये तीन दिवसीय यात्रा पर यहां पहुंचे हैं। मोदी ने कहा कि भारत को यह स्पष्ट है कि पारस्परिक रूप से लाभप्रद आरसीईपी, जिससे सभी पक्ष यथोचित लाभ प्राप्त करते हैं, वह देश और वार्ता में शामिल अन्य सभी राष्ट्रों के हित में है। </p>
      <figure>
        <iframe data-src="https://twitter.com/ANI/status/1190545619586170880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>पीएम मोदी तीन नवम्बर को 16वें आसियान-भारत शिखर सम्मेलन में हिस्सा लेंगे। वह चार नवंबर को 14वें पूर्वी एशिया शिखर सम्मेलन और एक क्षेत्रीय व्यापक आर्थिक साझेदारी (आरसीईपी) समझौते पर बातचीत करने वाले देशों की तीसरी शिखर बैठक में भी भाग लेंगे। मोदी यहां शनिवार शाम (दो नवम्बर) एक इनडोर स्टेडियम में भारतीय समुदाय के लोगों को भी संबोधित करेंगे।</p>
      <p>बैंकाक रवाना होने से पहले पीएम मोदी ने दिल्ली में कहा कि आरसीईपी शिखर बैठक में हम समूह की अब तक की बातचीत में हुई प्रगति पर गौर करेंगे। इस बैठक में हम सभी मुद्दों पर गौर करेंगे। शिखर सम्मेलन के दौरान हम देखेंगे की क्या माल एवं सेवाओं के व्यापार और निवेश के मामले में भारत के हितों को पूरी तरह से समायोजित किया गया है। </p>
    </article>
  </body>
</html>