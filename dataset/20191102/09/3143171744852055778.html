<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/volley-derby-al-palabucalo-lamando-s-teresa-ospita-il-modica-ancora-a-0-punti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-02T09:39:16+00:00"/>
    <meta property="og:title" content="Volley. Derby al Palabucalo, l’Amando S. Teresa ospita il Modica, ancora a 0 punti"/>
    <meta property="og:description" content="PALLAVOLO SERIE B1 FEMMINILE"/>
  </head>
  <body>
    <article>
      <h1>Volley. Derby al Palabucalo, l’Amando S. Teresa ospita il Modica, ancora a 0 punti</h1>
      <address><time datetime="2019-11-02T09:39:16+00:00">02 Nov 2019, 09:39</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>PALLAVOLO SERIE B1 FEMMINILE</i>
      </p>
      <p>S. TERESA DI RIVA – Seconda gara consecutiva in casa per la Farmacia Schultze- Villa Zuccaro S. Teresa di Riva. Alle 18 di oggi (sabato) al Palabucalo sarà di scena il Modica, giunta alla terza giornata con 0 punti in classifica. L’Amando S. Teresa ne ha già in saccoccia 4.</p>
      <p>La squadra di casa, galvanizzata dal successo di sabato scorso contro Orsogna, ha continuato a lavorare in settimana sui dettagli, per limitare gli errori comunque evidenziati nel 3-1 contro le abruzzesi.</p>
      <p>“Modica, anzi direi, le squadre del tecnico Scavino in genere – esordisce l’allenatore del S. Teresa, Antonio Jimenez – sono dure a morire, lottano su ogni pallone e non puoi perdere neanche per un secondo la concentrazione che subito ti puniscono”. L’attenzione di Jimenez si sposta poi su Sara Casale, schiacciatrice della formazione jonica: “La conosco da tantissimo – chiosa il tecnico spagnolo- per averla allenata anche a Pontecagnano e negli ultimi anni qui a Santa Teresa. È un grande esempio di professionalità, e a 37 anni ha un fisico integro, proprio perché ha sempre fatto la vita da atleta a 360°”.</p>
      <p>Gli fa eco Sara Casale, ex di turno, per aver giocato nella città ragusana molti anni fa. “Allenarmi con Tonio é sempre stata una fortuna e un piacere, a maggior ragione alla mia età dove, grazie alla passione, trovare gli stimoli giusti é fondamentale. Trovati quelli – prosegue Casale – mi sento pronta anche quest’ anno a dare il mio contributo quando il mister lo riterrà opportuno. Ho trovato anche un gruppo umile che ha tanta voglia di lavorare e fare bene, come piace a me, e allora i sacrifici che faccio vengono ripagati grazie all’ ambiente che ritrovo durante gli allenamenti. I presupposti per fare bene in questo campionato ci sono tutti”.</p>
      <h3>Articoli correlati</h3>
    </article>
  </body>
</html>