<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/v_den_ukrainskoi_pysemnosti_ta_movy_vidbudetsya_tradytsiynyy_dyktant_1682351"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T18:53:00+00:00"/>
    <meta property="og:title" content="В День української писемності та мови відбудеться традиційний диктант єдності"/>
    <meta property="og:description" content="Українське радіо проведе щорічну акцію «Всеукраїнський радіодиктант національної єдності», що присвячена Дню української писемності та мови."/>
  </head>
  <body>
    <article>
      <h1>В День української писемності та мови відбудеться традиційний диктант єдності</h1>
      <address>
        <time datetime="2019-11-02T18:53:00+00:00">02 Nov 2019, 18:53</time>
      </address>
      <p>
        <b>Українське радіо проведе щорічну акцію «Всеукраїнський радіодиктант національної єдності», що присвячена Дню української писемності та мови.</b>
      </p>
      <p>Про це повідомляє <a href="https://osvita.ua/news/66471/">Освіта.</a></p>
      <p>Згідно з повідомленням, диктант буде проведений 8 листопада 2019 року об 11:00. Текст радіодиктанту у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе у текст кілька елементів на перевірку нової редакції чинного правопису.</p>
      <p>У читальній залі Національної бібліотеки ім. Вернадського писатимуть диктант запрошені гості – політики, селебріті, журналісти.</p>
      <p>Цього року вперше диктант можна буде перевірити вже через 15 хвилин після його написання. За цей час (11:45-12:00) охочі зможуть надіслати свій текст (фото, скан або скріншот із вказаною зворотною адресою) на електронну скриньку Українського радіо (rd@nrcu.gov.ua), або у приватні повідомлення на сторінці Українського радіо у Фейсбук (UA: Українське радіо), або на вайбер – 097-107-107-9. Зазначають, що повідомлення необхідно надсилати на одну з адрес, не дублюючи на всі.</p>
      <p>Автори безпомилкових диктантів отримають заохочувальні призи. Додатково буде оголошено конкурс на найкращі твори про написання диктанту (для тих, хто віддає перевагу традиційному листуванню). Твір із диктантом треба надіслати поштою протягом 2-х днів (до 11 листопада) на адресу: 01001, Київ, Хрещатик, 26 (помітка «на конкурс»). 10 найкращих робіт будуть нагороджені заохочувальними призами.</p>
      <p>З 12:00 до 12:15 в прямому ефірі Українського радіо Олександр Авраменко проведе роботу над помилками.</p>
      <p>
        <b>Довідка.</b>
      </p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді щороку слухачі, а віднедавна й телеглядачі (акцію транслює телеканал UA: Перший) можуть взяти участь у написанні диктанту й перевірити, наскільки добре вони знають мову. Пишуть диктант і за межами України. Торік на адресу Українського радіо надійшло 32779 диктантів. З них без помилок написали 311 учасників.</p>
      <related>
        <h4>читайте також</h4>
        <a href="https://zik.ua/news/2019/11/03/u_lvovi_umertvyly_kobylu_yaka_cherez_feyierverk_zlamala_sobi_obydvi_nogy_1682643"/>
        <a href="https://zik.ua/news/2018/11/09/sogodni_ukraintsi_pysatymut_tradytsiynyy_radiodyktant_1444463"/>
        <a href="https://zik.ua/news/2019/11/03/sprava_gandzyuk_v_sbu_zayavyly_shcho_nayblyzhchym_chasom_suspilstvo_diznaietsya_1682631"/>
        <a href="https://zik.ua/news/2019/11/03/do_ukrainy_na_kilka_dniv_zavitaie_vesna__synoptyk_1682585"/>
      </related>
    </article>
  </body>
</html>