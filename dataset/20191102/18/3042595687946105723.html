<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kjort-hjem-i-trillebar/71776655"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T18:52:09+00:00"/>
    <meta property="og:title" content="Kjørt hjem i trillebår"/>
    <meta property="og:description" content="Nicklas Bendtner scoret i landslagsdebuten i 2006, men hadde landslagssjef Morten Olsen visst hva han gjorde få dager før, hadde han neppe fått spille."/>
  </head>
  <body>
    <article>
      <h1>Kjørt hjem i trillebår</h1>
      <h2>Nicklas Bendtner scoret i landslagsdebuten i 2006, men hadde landslagssjef Morten Olsen visst hva han gjorde få dager før, hadde han neppe fått spille.</h2>
      <address><time datetime="2019-11-02T18:52:09+00:00">02 Nov 2019, 18:52</time> by <a rel="author">Håkon Østmoe Brandsnes</a></address>
      <p>Nicklas Bendtner (31) har stått for flere skandaleoverskrifter i løpet av karrieren, og i boka «Begge sider» av Rune Skyum-Nielsen forteller den tidligere RBK-spissen om en fyllefest få dager før han debuterte for det danske landslaget i 2006.</p>
      <p>
        <b>Danmark skulle møte Polen til privatlandskamp i Odense på en onsdag. På lørdagen før - dagen før han skulle møte opp til landslagsleiren - dro derimot Bendtner på en bursdag.</b>
      </p>
      <p>Ifølge dansken skal han i starten ha drukket mindre enn de andre gjestene, men så fikk han ei uåpnet flaske av typen Fisherman i fanget.</p>
      <p>- Da jeg tar flaska fra munnen igjen, er den tom, skriver Bendtner, ifølge danske <a href="https://ekstrabladet.dk/sport/fodbold/dansk_fodbold/superligaen/fc_koebenhavn/bendtner-besvimede-af-druk-koert-hjem-i-trilleboer-og-sked-i-bukserne/7858702">Ekstra Bladet</a>.</p>
      <h3>Kjørt hjem i trillebår</h3>
      <p>Dansken følte seg uovervinnelig, men så tok alkoholen kontroll, og resten har han bare blitt gjenfortalt.</p>
      <p>
        <b>- Jeg besvimer og blir løftet opp i ei trillebår. Noen gutter kjører meg til Otto Liebes allé, hvor min 14-årige lillebror åpner, skriver Bendtner.</b>
      </p>
      <p>Foreldrene var ikke hjemme. Bendtner låser seg inne på toalettet. Der gjør han fra seg på seg selv, og til slutt ringer den desperate lillebroren onkelen deres, som er brannmann.</p>
      <p>Ifølge Bendtner mener onkelen at han burde pumpes, men heldigvis kommer han seg til hektene etter å ha sovet ut rusen.</p>
      <h3>Scoret i debuten</h3>
      <p>Dagen derpå blir han kjørt til landslagsleiren på Hotel Marina i Vedbæk. Ifølge Bendtner har han ingen minner fra sin første trening, men på onsdagen får han altså debuten for seniorlandslaget.</p>
      <p>
        <b>Han blir den yngste siden legenden Michael Laudrup.</b>
      </p>
      <p>Mot Polen bruker han bare 30 minutter på å score, og hjelper danskene til å vinne 2-0 på hjemmebane.</p>
      <p>Totalt står han med 30 mål på 81 kamper.</p>
    </article>
  </body>
</html>