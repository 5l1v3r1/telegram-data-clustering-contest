<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76084-Ceski-policajti-dostali-5-luxusnych-limuzin-Kde-budu-hybridne-bavoraky-hliadkovat"/>
    <meta property="og:site_name" content="REFRESHER"/>
    <meta property="article:published_time" content="2019-11-02T18:14:00+00:00"/>
    <meta property="og:title" content="Českí policajti dostali 5 luxusných limuzín. Kde budú hybridné bavoráky hliadkovať?"/>
    <meta property="og:description" content="Plug-in hybridné 7-čky majú výkon takmer 400 koní."/>
  </head>
  <body>
    <article>
      <h1>Českí policajti dostali 5 luxusných limuzín. Kde budú hybridné bavoráky hliadkovať?</h1>
      <address><time datetime="2019-11-02T18:14:00+00:00">02 Nov 2019, 18:14</time> by <a rel="author">Martin Mičuda</a></address>
      <p>
        <b>Plug-in hybridné 7-čky majú výkon takmer 400 koní.</b>
      </p>
      <p>Pred pár rokmi sme <a href="https://refresher.sk/43341-Do-radov-ceskej-policie-sa-zaclenilo-jedno-z-najrychlejsich-policajnych-aut-unikatny-plugin-hybridny-sportiak">boli svedkami toho</a>, ako sa do radov českej polície začlenilo jedno z najrýchlejších tamojších policajných áut. Strážci zákona totiž vyfasovali plug-in hybridný superšport BMW i8, ktorý mal však krátko na to neslávnu haváriu. V týchto dňoch sa dozvedáme, že <b>českí policajti dostali ďalšie nemenej zaujímavé kúsky, konkrétne 5 vozidiel BMW 745e xDrive.</b></p>
      <p>K odovzdaniu došlo v showroome spoločnosti Stratos Auto v Pardubiciach, kde nové prírastky prevzal sám policajný prezident Jan Švejdar. Aj v tomto prípade platí, že spoločnosť dané <b>luxusné bavoráky zložkám polície zapožičala na rok zdarma</b>, navyše po pol roku, respektíve po absolvovaní 25-tisíc kilometrov, budú jednotlivé exempláre vymenené za nové. </p>
      <figure>
        <img src="https://i.refresher.sk/public/martinzmartina/sept19/5999906_.jpg"/>
        <figcaption>
          <cite>https://www.auto.cz/dopravni-policiste-nafasovali-hybridni-limuziny-bmw-rady-7-k-cemu-jim-budou-131830</cite>
        </figcaption>
      </figure>
      <p>Podľa slov hovorcu je <b>veľkým prínosom, že vďaka daným modelom dôjde k zníženiu emisií a zároveň aj k úspore pohonných hmôt</b>. Ako už totiž nejeden automobilový znalec postrehol, podstatou verzie 745e xDrive je hybridná technológia – o pohon sa stará 3-litrový benzínový šesťvalec a elektromotor. Celkový <b>výkon je na úrovni 290 kW / 395 koní.</b> Nakoľko ide o plug-in hybrid, papierový dojazd na čisto elektrický pohon je 50 až 54 kilometrov. Elektromotor dopomáha aj pri akcelerácii – zrýchlenie z 0 na 100 km/h limuzína zvládne za 5,1 sekundy. Dodajme, že základne cena verzie 745e xDrive je <b>na našom trhu 105-tisíc €. </b></p>
      <p>Hybridná sedmička <b>má slúžiť na preventívne účely,</b> a to konkrétne v Pardubickom, Hradeckom, Libereckom, Juhomoravskom kraji a v Prahe. Okrem polepu a svetelných/výstražných majákov nemajú luxusné bavoráky žiadnu inú špeciálnu dodatočnú výbavu. Pre účely jazdy s hybridnými novinkami bude vyčlenených 20 policajtov so špeciálnym preškolením.</p>
      <figure>
        <a href="https://refresher.sk/76084-Ceski-policajti-dostali-5-luxusnych-limuzin-Kde-budu-hybridne-bavoraky-hliadkovat/gallery/1">
          <img src="https://i.refresher.sk/public/martinzmartina/sept19/5999902_.jpg"/>
        </a>
        <figcaption>
          <a href="https://refresher.sk/76084-Ceski-policajti-dostali-5-luxusnych-limuzin-Kde-budu-hybridne-bavoraky-hliadkovat/gallery/1">Zobraziť galériu 9</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/54855-BMW-predstavuje-bezdrotovu-nabijaciu-podlozku-pre-elektromobily-Plne-nabitie-vozidla-jej-trva-priblizne-35-hodiny"/>
        <a href="https://refresher.sk/54896-M5-alebo-i8-Roadster-Oba-bavoraky-sposobuju-na-cestach-rozruch-v-inom-podani"/>
        <a href="https://refresher.sk/43481-BMW-technicky-zdokonaluje-a-dizajnovo-pritvrdzuje-2kovy-rad-vratane-spickovej-M2ky"/>
        <a href="https://refresher.sk/43506-Najvykonnejsia-a-najrychlejsia-M5ka-v-historii-odhaluje-svoju-vskutku-revolucnu-techniku"/>
        <a href="https://refresher.sk/44773-Monstruozne-Mkove-SUVcka-so-slusnou-porciou-vykonu-BMW-vysperkovalo-novou-ediciou"/>
        <a href="https://refresher.sk/43342-BMW-potvrdilo-navrat-radu-8-Bavorske-portfolio-sa-uz-buduci-rok-rozrastie-o-luxusne-vozidlo-snov"/>
        <a href="https://refresher.sk/43779-Legenda-oziva-BMW-priblizuje-svoj-vrcholny-luxus-v-sportovom-baleni-uplne-novy-rad-8"/>
        <a href="https://refresher.sk/43844-BMW-M8-bude-Vrcholne-Mko-bude-pohanat-viac-nez-600konovy-osemvalec"/>
      </related>
    </article>
  </body>
</html>