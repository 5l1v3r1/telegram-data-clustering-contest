<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619490/%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%AA%D8%A7%DA%A9%D9%86%D9%88%D9%86-%D8%A8%DB%8C%D8%B4-%D8%A7%D8%B2-%DB%B4%DB%B0%DB%B0%DB%B0-%D9%86%D8%B8%D8%A7%D9%85%DB%8C-%D8%B3%D9%88%D8%AF%D8%A7%D9%86%DB%8C-%D8%AF%D8%B1-%D8%AC%D9%86%DA%AF-%DB%8C%D9%85%D9%86-%DA%A9%D8%B4%D8%AA%D9%87-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T18:09:00+00:00"/>
    <meta property="og:title" content="انصارالله: تاکنون بیش از ۴۰۰۰ نظامی سودانی در جنگ یمن کشته شدند"/>
    <meta property="og:description" content="جنبش انصارالله یمن امروز (شنبه) اعلام کرد، تعداد کشته‌های ارتش سودان از زمانی که در قالب ائتلاف متجاوز عربی وارد جنگ یمن شده است، به بیش از ۴۰۰۰ تن رسیده است."/>
  </head>
  <body>
    <article>
      <h1>انصارالله: تاکنون بیش از ۴۰۰۰ نظامی سودانی در جنگ یمن کشته شدند</h1>
      <address>
        <time datetime="2019-11-02T18:09:00+00:00">02 Nov 2019, 18:09</time>
      </address>
      <p>
        <i>جنبش انصارالله یمن امروز (شنبه) اعلام کرد، تعداد کشته‌های ارتش سودان از زمانی که در قالب ائتلاف متجاوز عربی وارد جنگ یمن شده است، به بیش از ۴۰۰۰ تن رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از خبرگزاری روسیا الیوم، یحیی سریع، سخنگوی نیروهای مسلح یمن وابسته به انصارالله در یک سخنرانی تلویزیونی گفت: «مجموع تلفات مزدوران ارتش سودان از زمان آغاز تجاوز به یمن به بیش از ۸۰۰۰ کشته و زخمی رسیده است که از میان آن‌ها ۴۲۵۳ تن کشته شده‌اند.»</p>
      <p>وی ادامه داد: «از مجموع کشته‌شدگان نیروهای سودانی، حدود ۸۵۰ تن در سال‌های ۲۰۱۵ و ۲۰۱۶ و ۳۴۰۰ تن در سال‌های ۲۰۱۷ تا ۲۰۱۹ در جنگ یمن جان خود را از دست داده‌اند.»</p>
      <p>یحیی سریع اعلام کرد: «ماموریت مزدوران ارتش سودان در ابتدا تنها به برقراری امنیت محدود بود اما سپس مجبور شدند در خطوط مقدم نیز حضور یابند.» وی در ادامه گفت: «مردم سودان نیز مانند دیگر مردم منطقه در معرض گمراهی رسانه‌ای قرار دارند تا حقایق از دید آن‌ها پنهان باقی بمانند.»</p>
      <p>وی با بیان اینکه حدود ۱۵ هزار نیروی سودانی در خاک یمن مستقر هستند، ادامه داد، تیپ‌های ارتش سودان در جبهه‌های مرزی زیر نظر عربستان و نیز در جبهه‌های جنوب و ساحل غربی یمن زیر نظر امارات مستقر هستند.</p>
      <p>سریع در این سخنرانی با بیان اینکه ادامه مشارکت سودان در حمله به یمن تنها در راستای منافع دستورکارهای ائتلاف عربی است، مردم سودان را خطاب قرار داد و گفت: «شما از میزان تلفات سربازان خود در چارچوب اجرای برنامه‌های ائتلاف عربی اطلاع ندارید؛ تعدادی از نیروهای ارتش سودان کشته، زخمی و اسیر شده‌اند.»</p>
      <p>وی تاکید کرد، نیروهای انصارالله یمن تعدادی از نیروهای سودانی را بازداشت کرده‌اند و با آن‌ها رفتاری انسانی، بر پایه دین و اخلاق دارند. سخنگوی نیروهای مسلح یمن وابسته به انصارالله گفت: «در سایه ادامه مشارکت خارطوم در عملیات ائتلاف عربی در یمن، تغییرات در سودان به شکل کامل صورت نگرفته است و نیروهای مسلح یمن از مردم سودان می‌خواهند با بازگرداندن سربازان باقیمانده خود، جان آن‌ها را حفظ کنند.»</p>
      <p>یحیی سریع در پایان با بیان اینکه ادامه مشارکت نظامیان سودان در حمله به یمن، موجب می‌شود نیروهای انصارالله برای بیرون کردن آن‌ها از خاک این کشور دست به اقدامات جدی‌تری بزنند، تصریح کرد: «نیروهای سودانی مستقر در خاک یمن و تشکلات دیگری که ائتلاف متجاوز عربی را پشتیبانی می‌کنند، اهداف مشروع هستند.»</p>
    </article>
  </body>
</html>