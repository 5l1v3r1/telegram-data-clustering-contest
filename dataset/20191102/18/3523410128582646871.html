<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637570/%D8%A7%DB%8C%D9%86%D8%AA%D8%B1%D9%86%D8%AA-5g-%D8%A8%D9%87-%D8%B5%D9%88%D8%B1%D8%AA-%D8%B1%D8%B3%D9%85%DB%8C-%D8%AF%D8%B1-%DA%86%DB%8C%D9%86-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T18:12:00+00:00"/>
    <meta property="og:title" content="اینترنت 5G به صورت رسمی در چین راه‌اندازی شد"/>
    <meta property="og:description" content="با اعلام تعرفه‌های اینترنت نسل پنجم، مخابرات چین آماده ارائه خدمات 5G به مشتریان خود است."/>
  </head>
  <body>
    <article>
      <h1>
        <a href="https://www.bultannews.com/fa/news/637570/%D8%A7%DB%8C%D9%86%D8%AA%D8%B1%D9%86%D8%AA-5g-%D8%A8%D9%87-%D8%B5%D9%88%D8%B1%D8%AA-%D8%B1%D8%B3%D9%85%DB%8C-%D8%AF%D8%B1-%DA%86%DB%8C%D9%86-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B4%D8%AF">اینترنت 5G به صورت رسمی در چین راه‌اندازی شد</a>
      </h1>
      <h2>با اعلام تعرفه‌های اینترنت نسل پنجم، مخابرات چین آماده ارائه خدمات 5G به مشتریان خود است.</h2>
      <address><time datetime="2019-11-02T18:12:00+00:00">02 Nov 2019, 18:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پنجمین نسل اینترنت پرسرعت در جهان که با نام 5G شناخته می‌شود، به صورت رسمی در چین راه‌اندازی شد، شرکت مخابرات کشور چین طی اعلامیه‌ای، صبح امروز اعلام کرد که تعرفه اینترنت 5G از طرف اپراتور‌های این شرکت منتشر شده و مردم می‌توانند از این خدمات استفاده کنند. بر این اساس شرکت‌های مخابراتی China Unicom و China Telecom بسته داده خود را با ۳۰ گیگابایت حجم، با ویژگی‌های مختلف از قیمت ۱۲۸ یوان چین (۱۸ دلار) تا ۵۹۹ یوان (۸۵ دلار) به فروش می‌رسانند. نکته جالب آن است که قیمت اینترنت 4G نیز در این کشور با قیمتی مشابه در دسترس کاربران است و به این ترتیب مخابرات پرجمعیت‌ترین کشور جهان، برای ارائه نسل جدید اینترنت، تعرفه‌های خود را چندان افزایش نداده است.</p>
      <p>با وجود سه اپراتور بزرگ جهان در چین، این کشور در حال حاضر بزرگ‌ترین شبکه 5G در جهان را داراست، چین در حال حاضر در سه شهر پکن، شانگهای و گوانجو پوشش کامل 5G را ارائه می‌دهد و برنامه دارد تا ۵۰ هزار شبکه اینترنت 5G را در نقاط مهم دیگر شهر‌های بزرگ خود راه‌اندازی کند. کشور چین به این ترتیب، پیشگام اینترنت 5G در جهان شناخته می‌شود و با وجود مساحت بسیار بزرگ این کشور، اینترنت 5G به سرعت در تمامی نقاط مهم آن در حال راه‌اندازی است.</p>
      <p>مخابرات چین از پیش‌تر نیز برنامه‌های خود برای تاسیس شبکه جامع 5G را اعلام کرده بود و به همین دلیل است که تلفن‌های هوشمند 5G در این کشور فروش بالایی دارند. شرکت هوآوی در روز گذشته تنها در مدت یک دقیقه توانست بیش از ۱۰۰ هزار مدل هوآوی میت ۳۰، 5G را به فروش برساند. شرکت‌های شیائومی، اوپو و ویوو نیز مدل‌های 5G خود را یا تولید و یا در دست تولید دارند و به زودی وارد بازار می‌کنند، اینترنت نسل پنجم با سرعت بالا خود می‌تواند تحولی شگرف در استفاده مردم از اینترنت، فضای ابری، سرویس‌های استریم و بازی‌های آنلاین ایجاد کند.</p>
      <p>به گزارش خبرگزاری صبح چین، درصد بالایی از مردم چین به دنبال تغییر تلفن‌های هوشمند خود و خرید مدل‌های 5G هستند، در حال حاضر این کشور با رشد ۷ درصدی در بخش اینترنت 5G، بالاترین آمار را در جهان دارد، کره جنوبی با مقدار ۳ درصد در رده بعدی است. دولت چین انتظار دارد تا پایان سال ۲۰۲۰ بیش از ۱۱۰ میلیون کاربر به شبکه اینترنت نسل پنجم این کشور بپیوندند.</p>
    </article>
  </body>
</html>