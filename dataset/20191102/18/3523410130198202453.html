<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637569/%D8%A8%D8%A7%D8%B2%DB%8C-%D8%A7%D9%88%D8%B1%D9%88%D8%A7%DA%86-2-overwatch-2-%D8%B1%D8%B3%D9%85%D8%A7-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T18:09:00+00:00"/>
    <meta property="og:title" content="بازی اورواچ 2 (Overwatch 2) رسما معرفی شد"/>
    <meta property="og:description" content="پس از چند هفته حدس و گمان از سوی رسانه‌ها و طرفداران، بازی اورواچ 2 در جریان نمایشگاه بلیزکان 2019 به صورت رسمی معرفی شد و طرفداران را هیجان‌زده کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637569/%D8%A8%D8%A7%D8%B2%DB%8C-%D8%A7%D9%88%D8%B1%D9%88%D8%A7%DA%86-2-overwatch-2-%D8%B1%D8%B3%D9%85%D8%A7-%D9%85%D8%B9%D8%B1%D9%81%DB%8C-%D8%B4%D8%AF">بازی اورواچ 2 (Overwatch 2) رسما معرفی شد</a>
      </h1>
      <h2>پس از چند هفته حدس و گمان از سوی رسانه‌ها و طرفداران، بازی اورواچ 2 در جریان نمایشگاه بلیزکان 2019 به صورت رسمی معرفی شد و طرفداران را هیجان‌زده کرد.</h2>
      <address><time datetime="2019-11-02T18:09:00+00:00">02 Nov 2019, 18:09</time> by <a rel="author">بولتن نیوز | bultannews.com</a></address>
      <p><b>گروه IT:</b> شایعات پیرامون معرفی بازی<b> اورواچ 2</b> از مدتی قبل آغاز شد و این شایعه حالا رنگ واقعیت گرفته است. قسمت دوم یکی از پرطرفدارترین بازی‌های جهان، به زودی عرضه خواهد شد.   <br/>به گزارش بولتن نیوز به نقل از گجت نیوز، بازی <b>Overwatch</b> یکی از محبوب‌ترین عناوین شرکت <b>بلیزارد</b> است و از ورزش‌های الکترونیکی بسیار پرطرفدار به حساب می‌آید که بازیکنان مشهور زیادی در آن به فعالیت می‌پردازند. اورواچ در چند سال اخیر آن قدر محبوب بوده که سرمایه گذاران ثروتمند مختلف به حمایت مالی از آن پرداخته‌اند و شهرهای گوناگون تلاش کرده‌اند تا برگزاری مسابقات آن را بر عهده بگیرند.<br/><br/>حواشی پیرامون بازی<b> Overwatch 2</b> از زمانی آغاز شد که شایعات مختلف، از توسعه این بازی در کنار<b> دیابلو 4</b> (Diablo 4) خبر دادند. پس از شکست بازی موبایل<b> Diablo Immortal</b>، همه مخاطبان می‌دانستند که بازی دیابلو 4 به زودی معرفی خواهد شد اما شایعات پیرامون قسمت دوم اورواچ چندان واقعی به نظر نمی‌رسیدند زیرا قسمت اول هنوز پرطرفدار به حساب می‌آمد و به تازگی هم نسخه <b>نینتندو سوییچ</b> آن منتشر شده بود. بنابر این، هیچ نیازی به قسمت دوم حس نمی‌شد. از این جهت، رونمایی از بازی مذکور برای بسیاری از طرفداران غافل گیر کننده بوده است.<br/><br/>شایعات حاکی از این بودند که قسمت دوم دارای <b>بخش داستانی تک نفره</b> خواهد بود و بخش‌های آنلاین کاملا جدیدی خواهد داشت. همچنین گفته می‌شد که این بخش‌های آنلاین بازی قرار نیست جایگزین آن تجربه سابق باشند و در مقابل، مسیر تازه‌ای را برای رقابت باز می‌کنند.  </p>
      <figure>
        <img src="https://www.bultannews.com/files/fa/news/1398/8/11/1190605_204.jpg"/>
      </figure>
      <p>بلیزارد پیش از معرفی رسمی بازی، به این مسئله اشاره کرد که از اخبار فاش شده ناراحت است، در صورتی که اخبار منتشر شده چیزی بیشتر از شایعه نبود، با این حال آن‌ها می‌خواستند که این رونمایی غافلگیر کننده‌تر باشد. سپس تریلری از بازی منتشر شد که در آن سه تن از شخصیت‌های بازی به صورت جداگانه در حال سفر به پاریس هستند تا با یک گروه تروریستی مبارزه کنند. این شخصیت‌ها در نهایت با یکدیگر متحد می‌شوند تا<b> گروه اورواچ</b> را تشکیل دهند.<br/><br/>بازی اورواچ 2 دارای یک بخش آنلاین کاملا جدید به نام <b>Push</b> است و یک قهرمان جدید به نام <b>سجرن</b> (Sojourn) نیز بازی اضافه خواهد شد. بازی دارای یک نقشه جدید در شهر تورنتو نیز خواهد بود، اولین نقشه کانادایی بازی. اورواچ 2 از بخش <b>PvE</b> (بازیکن در برابر محیط) نیز بهره می‌برد و بخش‌های داستانی نیز دارد. همچنین بازیکنان می‌توانند مهارت‌های قهرمانان خود را ارتقا دهند و لباس‌ها و وسایل مختلف آن‌ها را سفارشی سازی کنند.<br/><br/>طبق اعلام یکی از اعضای عالی‌رتبه بلیزارد، بازی Overwatch 2 معنای تازه‌ای از یک<b> «دنباله»</b> ارائه می‌دهد و بازیکنان قسمت اول این فرصت را خواهند داشت تا ماجراجویی‌ها، شخصیت‌ها و نقشه‌های کاملا تازه‌ای را تجربه کنند. همچین طبق اخبار منتشر شده، وسایل تزئینی مختلفی که بازیکنان در قسمت اول داشتند را می‌توانند به این قسمت بیاورند.<br/><br/>این بازی، اتفاقی بزرگی برای آینده شرکت بلیزارد است و انتظار می‌رود که آن هم به یکی از<b> ورزش‌های الکترونیکی</b> <b>پرطرفدار</b> تبدیل شود. ما هنوز جزئیات دقیقی از گیم پلی و شخصیت‌ها در دست نداریم اما تا اینجا، همه چیز امیدوار کننده به نظر می‌رسد.<br/><br/>تاریخ انتشار بازی اورواچ 2 مشخص نیست اما عرضه آن برای کنسول‌های<b> ایکس باکس وان</b>، <b>پلی استیشن 4</b>، <b>نینتندو سوییچ</b> و <b>رایانه‌‎های شخصی</b> تایید شده است.</p>
    </article>
  </body>
</html>