<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pripravy-na-vikendovy-cokofest-v-ostrave-vrcholi-podivejte-se-co-nabidne-20191031.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T18:03:00+00:00"/>
    <meta property="og:title" content="OBRAZEM: Zájem o ČokoFest v Ostravě je obrovský. Mlsouni mrzli ve frontě"/>
    <meta property="og:description" content="Jako v ráji si museli připadat milovníci čokolády, kteří zavítali na ostravskou Černou louku, kde se koná Čokoládový Festival 2019. Od pátku ho již navštívilo několik tisíc lidí, otevřeno bude ještě v neděli do 17 hodin. Zájem je obrovský. V sobotu odpoledne lidé venku v chladném počasí čekali ve zhruba dvousetmetrové frontě."/>
  </head>
  <body>
    <article>
      <h1>OBRAZEM: Zájem o ČokoFest v Ostravě je obrovský. Mlsouni mrzli ve frontě</h1>
      <address><time datetime="2019-11-02T18:03:00+00:00">02 Nov 2019, 18:03</time> by <a rel="author">Jaroslav Perdoch</a></address>
      <p>Letošní ročník je výjimečný nejen svou pestrou a mnohdy i nečekanou nabídkou desítek stánků, ale také jedinečnou čokoládovou zoologickou zahradou. V ní se nachází dvacet čokoládových soch zvířat v životní velikosti.</p>
      <p>Jsou rozmístěny v malé džungli, atmosféru dotvářejí i zvukové efekty. Kdo si chce prohlédnout čokoládovou zoo, musí absolvovat další frontu, naštěstí již uvnitř budovy.</p>
      <h3>JAKO ŽIVÁ</h3>
      <p>„I tak to stálo to za to. Moc se mi to líbilo,“ řekla Deníku Miluše Varadzinová, která do Ostravy přijela až z Havířova. Na výstavu s sebou vzala osmiletou Natálku, dceru své sousedky. Dívku zoologická zahrada uchvátila.</p>
      <p>„Bylo to krásné. Všechna zvířata se mi líbila. Vypadala jako opravdová. Jen pavouka jsem se trochu bála. Byl strašidelný,“ svěřila se Natálka.</p>
      <figure>
        <img src="https://g.denik.cz/57/72/rusalka-knezikova201911_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/kultura_region/drzitelka-thalie-o-rolich-v-ostrave-rusalka-je-splneny-sen-julietta-bozi-20191102.html">Držitelka Thálie o rolích v Ostravě: Rusalka je splněný sen, Julietta boží! Přečíst článek ›</a>
      </aside>
      <p>Výstava čokoládových zvířat je první svého druhu nejen u nás, ale v celé střední Evropě. S nápadem vytvořit velkolepé sochy z čokolády přišel ředitel belgické reklamní agentury. Prý si řekl, že když lze dělat sochy z ledu či písku, musí to jít i s čokoládou. První sochou byla gorila vážící 250 kilogramů, postupně přibývaly další. O tom, jak jednotlivé čokoládové sochy vznikaly, se návštěvníci mohou dočíst z informačních panelů.</p>
      <h3>PIVO I KOSMETIKA</h3>
      <p>Na festivalu nechybějí ani kulinářské ukázky zaměřené na čokoládu. Své umění předvádějí šéfkuchaři významných restaurací. Řada stánků nabízela nejrůznější čokoládové delikatesy, nechyběla ani čokoládová kosmetika nebo čokoládové pivo. Pozornost budila i dárková sada čokoládového nářadí, které na první pohled vypadalo jako opravdové.</p>
      <figure>
        <img src="https://g.denik.cz/1/26/ftg_fototema_dusicky_halloween2_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/tipy-na-vikend/tipy-na-vikend-od-2-do-3-listopadu-2019-20191031.html">Tipy na víkend od 2. do 3. listopadu 2019 Přečíst článek ›</a>
      </aside>
      <figure>
        <img src="https://g.denik.cz/57/74/eurosouvenir201910ova_denik-150-3x2.png"/>
      </figure>
      <aside>
        <a href="https://moravskoslezsky.denik.cz/zpravy_region/zaujalo-nas-eurobankovka-pomalu-mizi-20191031.html">OBRAZEM: Ostravská eurobankovka pomalu mizí z infocenter Přečíst článek ›</a>
      </aside>
    </article>
  </body>
</html>