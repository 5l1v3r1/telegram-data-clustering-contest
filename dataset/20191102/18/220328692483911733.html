<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/nadal-otkaza-polufinala-zaradi-kontuziya-405672.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T18:37:00+00:00"/>
    <meta property="og:title" content="Надал отказа полуфинала заради контузия"/>
    <meta property="og:description" content="Шаповалов ще спори за титлата с Джокович, Рафа ще поведе в ранглистата от понеделник"/>
  </head>
  <body>
    <article>
      <h1>Надал отказа полуфинала заради контузия</h1>
      <address><time datetime="2019-11-02T18:37:00+00:00">02 Nov 2019, 18:37</time> by <a rel="author">Пламен Вълков</a></address>
      <p>Канадецът Денис Шаповалов достигна до първия си финал в турнирите по тенис от сериите "Мастърс" в Париж с награден фонд 5,21 милиона долара. 20-годишният Шаповалов се класира след отказване на Рафаел Надал. Испанецът се оттегли минути преди полуфиналния мач между двамата, след като е почувствал болки по време на загрявката си.</p>
      <p>Така в спора за титлата утре Шаповалов ще излезе срещу водача в схемата Новак Джокович (Сърбия). Четирикратният шампион Джокович по-рано днес елиминира Григор Димитров със 7:6, 6:4 и достигна 50-ия си финал в турнирите "Мастърс".</p>
      <p>В преките мачове до момента Джокера води с 3:0 победи срещу канадеца. Любопитното е, че и трите им мача са през тази календарна година. Те се среq щнаха на Откритото първенство на Австралия в началото на годината и тогава сърбинът стигна до победа след 6:3, 6:4, 4:6, 6:0. След това се изправиха един срещу друг в Рим и Ноле победи след 6:1, 6:3, а в Шанхай съвсем наскоро сърбинът победи с 6:3, 6:3 младия канадец. 32-годишният сърбин има 33 титли от сериите. Въпреки отказването си, Надал ще оглави световната ранглиста в понеделник, като ще измести Джокович от върха.</p>
    </article>
  </body>
</html>