<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/424965/xarhs-theoxarhs-prosblepoyme-se-ypshlotera-esoda-apo-ton-toyrismo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T18:05:01+00:00"/>
    <meta property="og:title" content="Χάρης Θεοχάρης: Προσβλέπουμε σε υψηλότερα έσοδα από τον Τουρισμό"/>
    <meta property="og:description" content="Συνέντευξη στη Βίκυ Κουρλιμπίνη στο Capital.gr"/>
  </head>
  <body>
    <article>
      <h1>Χάρης Θεοχάρης: Προσβλέπουμε σε υψηλότερα έσοδα από τον Τουρισμό</h1>
      <address>
        <time datetime="2019-11-02T18:05:01+00:00">02 Nov 2019, 18:05</time>
      </address>
      <p>
        <b>Συνέντευξη στη Βίκυ Κουρλιμπίνη στο Capital.gr</b>
      </p>
      <p>
        <b>Ενόψει της μεγάλης για τη διεθνή τουριστική αγορά έκθεσης του Λονδίνου "World Travel Market", ο υπουργός Τουρισμού Χάρης Θεοχάρης μιλά στο Capital.gr για τις προκλήσεις της σεζόν μετά την κατάρρευση του Thomas Cook, τις αλλαγές που βρίσκονται στο τραπέζι για τις βραχυχρόνιες μισθώσεις και το τέλος διαμονής, τα κίνητρα για νέες επενδύσεις, αλλά και τον στόχο για 10% υψηλότερα έσοδα από τον Τουρισμό το 2020.</b>
      </p>
      <p>Όλα αυτά υπό το πρίσμα μιας επιχειρούμενης στροφής προς ποιοτικότερες τουριστικές υπηρεσίες, την προσέλκυση επισκεπτών υψηλότερου εισοδηματικού επιπέδου και τη συνολική αναβάθμιση του προσφερόμενου προϊόντος, με την κατάρτιση ενός μακροπρόθεσμου σχεδίου ανάπτυξης.</p>
      <p>
        <b>Μετά την κατάρρευση του Thomas Cook και τις απώλειες τόσο στη φετινή, όσο και στην επόμενη τουριστική περίοδο, ποιες είναι οι επόμενες παρεμβάσεις για τον περιορισμό των ζημιών;</b>
      </p>
      <p>Το πόσο θα μας επηρεάζει το κλείσιμο του Thomas Cook τη σεζόν του 2020 είναι πλέον γνωστό. Περίπου μισό δισ. ευρώ είναι το κόστος από τα συμβόλαια που δεν θα υλοποιηθούν. Για να είμαστε όμως ξεκάθαροι, το ποσό αυτό δεν είναι μια υπαρκτή απώλεια, αλλά μια δυνητική, για την οποία έχουμε στα χέρια μας εργαλεία για να την μετριάσουμε.</p>
      <p>Πρέπει να δουλέψουμε με τις αεροπορικές εταιρείες, ώστε να καλυφτούν οι 1,6 εκατομμύρια αεροπορικές θέσεις οι οποίες χάθηκαν. Να είμαστε σε επαφή με τους tour operators για τα συμβόλαια με τους ξενοδόχους. Την ίδια ώρα έχουμε πάρει μέτρα για τη στήριξη των επιχειρήσεων του Τουρισμού που έχουν πληγεί. Και από κει και πέρα, θα έχουμε τη δυνατότητα με μια πιο επιθετική καμπάνια προβολής να μπορέσουμε να ανακτήσουμε το χαμένο έδαφος.</p>
      <p>Το θετικό είναι πως η πτώση του Thomas Cook δεν πλήττει την εικόνα της χώρας μας ως προορισμός και η επαφή των τουριστών με την Ελλάδα έχει μείνει άρρηκτη.</p>
      <p>
        <b>Η διεθνής έκθεση του Λονδίνου που ξεκινά στις 4 Νοεμβρίου θα σας δώσει λοιπόν μια πρώτη εικόνα για το πώς θα εξελιχθούν οι κρατήσεις των τουριστικών πακέτων για την επόμενη χρονιά, τη στιγμή που το θέμα του Brexit μπορεί να διαμορφώσει νέα δεδομένα. Ποιοι είναι οι στόχοι του υπουργείου Τουρισμού;</b>
      </p>
      <p>Προφανώς πρέπει να βολιδοσκοπήσουμε τι θα σημάνει το Brexit. Προσωπικά πιστεύω πως δεν θα είναι αρνητικά τα μηνύματα που θα πάρουμε στο Λονδίνο, αλλά αυτό μένει να αποδειχτεί.</p>
      <p>Ακόμη δεν έχουμε εικόνα για τις κρατήσεις από τη Μεγάλη Βρετανία, καθώς οι πωλήσεις των πακέτων ξεκινούν αυτή την περίοδο. Όμως στη "World Travel Market" θα πάρουμε μια πρώτη γεύση και θα έχουμε μια ισχυρή παρουσία. Η διεθνής έκθεση είναι το βαρόμετρο για το πώς θα ξεκινήσει η επόμενη σεζόν.</p>
      <p>
        <b>Τελικά το "καλάθι" των εσόδων από τον Τουρισμό θα είναι φέτος κατά 500 εκατ. ευρώ μεγαλύτερο, όπως έχετε εκτιμήσει; Και ποιο είναι το επόμενο στοίχημα στα τουριστικά μεγέθη;</b>
      </p>
      <p>Ο καλός καιρός του Οκτωβρίου έχει βοηθήσει στη διατήρηση της τουριστικής κίνησης και στη θετική πορεία των εσόδων, ισοσκελίζοντας τις ζημιές στις εισπράξεις από τα πακέτα του Thomas Cook που ακυρώθηκαν. Πιστεύω πως τα έσοδα θα είναι υψηλότερα σε αυτό το επίπεδο σε σχέση με πέρυσι.</p>
      <p>Ο στόχος μας για το 2020 θα είναι η σταθεροποίηση των τουριστικών μεγεθών, ίσως με μια μικρή άνοδο στον αριθμό των ξένων επισκεπτών. Για τις εισπράξεις, προσβλέπουμε σε αύξηση γύρω στο 10% σε σύγκριση με φέτος.</p>
      <p>Είναι λοιπόν σημαντικό να ξεκινήσουμε να εστιάζουμε από τώρα στο ποιοτικό κομμάτι του Τουρισμού, και όχι στο ποσοτικό. Έχουμε ξεκινήσει τις διεργασίες για ένα μακροπρόθεσμο σχέδιο τουριστικής ανάπτυξης και ήδη μιλάμε με τον Σύνδεσμο Ελληνικών Τουριστικών Επιχειρήσεων και το Ξενοδοχειακό Επιμελητήριο Ελλάδος για να θέσουμε σε εφαρμογή το πλάνο υλοποίησης. Τους ερχόμενους μήνες θα έχουμε να πούμε πολλά περισσότερα.</p>
      <p>
        <b>Όσον αφορά το τέλος διαμονής στα καταλύματα, ποια είναι τα σενάρια που επεξεργάζεστε;</b>
      </p>
      <p>Είναι ξεκάθαρο πως οι αλλαγές στο τέλος διαμονής θα πρέπει να γίνουν σε συνάρτηση με τα δημοσιονομικά περιθώρια του υπουργείου Οικονομικών.</p>
      <p>Από την άλλη πλευρά, το τέλος διαμονής έχει μια υπεραπόδοση σε σχέση με τις αρχικές προβλέψεις. Θα διερευνήσουμε τις δυνατότητες που έχουμε, ώστε το τέλος να στηρίξει άμεσα τον ελληνικό Τουρισμό. Κατά την άποψή μου, θα πρέπει να έχει ένα βαθμό ανταποδοτικότητας.</p>
      <p>Όσον αφορά τη φορολόγηση του τουριστικού προϊόντος, θα ήθελα να επισημάνω πως συνδέεται με την ανταγωνιστικότητά του. Έχουμε καταθέσει τις προτάσεις μας για τη μείωση της φορολόγησης του πακέτου προς το υπουργείο Οικονομικών και αναμένουμε το οριστικό πλάνο.</p>
      <p>
        <b>Τι να περιμένουν οι ιδιοκτήτες ακινήτων που διατίθενται προς βραχυχρόνια μίσθωση;</b>
      </p>
      <p>Για εμάς ο Τουρισμός χωρίς την οικονομία του διαμοιρασμού δεν μπορεί πια να νοηθεί και είναι μέρος του τουριστικού προϊόντος. Δεν θα ακολουθήσουμε όμως τη λογική του παλιού καθεστώτος που ψηφίστηκε από την προηγούμενη Κυβέρνηση. Θα υποβάλουμε τις προτάσεις μας στον Πρωθυπουργό, ώστε να ληφθούν οι τελικές κυβερνητικές αποφάσεις.</p>
      <p>
        <b>Το επενδυτικό ενδιαφέρον για την εγχώρια τουριστική αγορά παραμένει υψηλό. Θα δώσετε περισσότερα κίνητρα στους νέους επενδυτές;</b>
      </p>
      <p>Στο πλαίσιο του νομοσχεδίου που ετοιμάζουμε για τον καταδυτικό Τουρισμό, έχουμε συγκεντρώσει όλες τις προτάσεις για τη βελτίωση του υπάρχοντος θεσμικού πλαισίου. Ένα παράδειγμα είναι να δώσουμε τη δυνατότητα, εάν η επένδυση αφορά σε ενεργειακή αναβάθμιση των υποδομών, αύξησης του συντελεστή δόμησης για τους κοινόχρηστους χώρους. Το σίγουρο είναι πως ιδιωτική πρωτοβουλία έχει πια ωριμάσει και η βιωσιμότητα έχει τεθεί στο επίκεντρο των επενδύσεων.</p>
    </article>
  </body>
</html>