<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425003/athlies-synthhkes-sto-kyt-ths-kw"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-02T18:20:02+00:00"/>
    <meta property="og:title" content="Άθλιες συνθήκες στο ΚΥΤ της Κω"/>
    <meta property="og:description" content="Την ώρα που η κυβέρνηση προωθεί ένα νομοσχέδιο που μόνο προστασία δεν θα προσφέρει στους κατατρεγμένους των πολέμων και των διωγμών του καιρού μας που φτάνουν στα νησιά του Αιγαίου, η Υποστήριξη Προσφύγων στο Αιγαίο (RSA) φέρνει στο φως τις συνθήκες διαβίωσης στην Κω για τους αιτούντες άσυλο κάνοντας λόγο για «ανείπωτη κρίση συνθηκών υποδοχής»."/>
  </head>
  <body>
    <article>
      <h1>Άθλιες συνθήκες στο ΚΥΤ της Κω</h1>
      <address>
        <time datetime="2019-11-02T18:20:02+00:00">02 Nov 2019, 18:20</time>
      </address>
      <p>
        <b>Την ώρα που η κυβέρνηση προωθεί ένα νομοσχέδιο που μόνο προστασία δεν θα προσφέρει στους κατατρεγμένους των πολέμων και των διωγμών του καιρού μας που φτάνουν στα νησιά του Αιγαίου, η Υποστήριξη Προσφύγων στο Αιγαίο (RSA) φέρνει στο φως τις συνθήκες διαβίωσης στην Κω για τους αιτούντες άσυλο κάνοντας λόγο για «ανείπωτη κρίση συνθηκών υποδοχής».</b>
      </p>
      <p>Η οργάνωση καλεί «τις ελληνικές αρχές να βάλουν τέλος στην τοξική συμφωνία Ε.Ε. - Τουρκίας και να λάβουν επείγοντα μέτρα για την αντιμετώπιση της κρίσης συνθηκών υποδοχής και την παροχή στους αιτούντες διεθνή προστασία ασφαλείς και αξιοπρεπείς συνθήκες όπως ορίζει το Διεθνές και Ευρωπαϊκό Δίκαιο. Καλεί επίσης τα άλλα κράτη - μέλη της Ε.Ε. να επιδείξουν αλληλεγγύη και να σταματήσουν τις επιστροφές αιτούντων άσυλο στην Ελλάδα, καθώς ενέχεται σοβαρός κίνδυνος να εκτεθούν σε απαράδεκτες συνθήκες στα νησιά του Αιγαίου και την ενδοχώρα».</p>
      <p>Όπως σημειώνει η Υποστήριξη Προσφύγων στο Αιγαίο, εκατοντάδες πρόσφυγες είναι αναγκασμένοι να ζουν σε κατασκευές από χαρτόκουτα και καλάμια και άλλα αυτοσχέδια παραπήγματα έξω και μέσα στο hotspot, σε άκρως επισφαλείς και ακατάλληλες συνθήκες, χωρίς πρόσβαση σε επαρκή ιατρική και νομική στήριξη. Μάλιστα όπως τονίζουν «ο σοβαρός υπερπληθυσμός έχει οδηγήσει τις αρχές να χρησιμοποιούν το προαναχωρησιακό κέντρο κράτησης (ΠΡΟΚΕΚΑ) και ως χώρο διαμονής -υπό περιορισμό ελευθερίας- αιτούντων άσυλο, συμπεριλαμβανομένων ευάλωτων ατόμων, γυναικών και οικογενειών».</p>
      <p>Επιπλέον, επικαλούμενη στοιχεία της Ύπατης Αρμοστείας του ΟΗΕ για τους Πρόσφυγες, τονίζει πως η πλειονότητα των αιτούντων άσυλο προέρχεται από τη Συρία, τη Λαϊκή Δημοκρατία του Κονγκό, την Παλαιστίνη και το Ιράκ, ενώ το ποσοστό των παιδιών ανέρχεται σε 27% επί του συνολικού πληθυσμού. Η πραγματικότητα δηλαδή διαψεύδει τα περί «μεταναστευτικού ζητήματος» και όχι «προσφυγικού».</p>
      <p>«Ζούμε εδώ σαν τα ποντίκια. Ψάχνουμε να βρούμε χαρτόκουτα και καλάμια για να φτιάξουμε ένα μέρος να κοιμηθούμε. Το βράδυ δεν έχει φως. Ψάχνεις να βρεις ελεύθερο χώρο ανάμεσα στους άλλους, ακουμπάς το σώμα σου και προσπαθείς να κοιμηθείς», είπε στη RSA ένας αγγλόφωνος άνδρας από το Καμερούν, ο οποίος ζει εδώ και δύο μήνες σε ένα εγκαταλελειμμένο κτήριο έξω από το hotspot.</p>
      <p>«Όταν πηγαίνουμε τα παιδιά στον γιατρό, μας γράφει φάρμακα και μας λέει να τα αγοράσουμε μόνοι μας. Δεν μας έχει βοηθήσει κανείς. Μόλις φτάσαμε, μας έδωσαν μόνο μία κουβέρτα στον καθένα. Οι γυναίκες δεν έχουμε καν τα βασικά είδη προσωπικής υγιεινής» λέει μια νεαρή Αφγανή που ζει μαζί με την οικογένειά της σε άλλο εγκαταλελειμμένο κτήριο έξω από το hotspot εδώ και ένα μήνα.</p>
    </article>
  </body>
</html>