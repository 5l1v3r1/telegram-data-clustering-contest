<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/02/van-megoldas-a-fiatalok-eletkezdesi-szorongasara"/>
    <meta property="og:site_name" content="infostart"/>
    <meta property="article:published_time" content="2019-11-02T18:20:00+00:00"/>
    <meta property="og:title" content="Van megoldás a fiatalok életkezdési szorongására"/>
    <meta property="og:description" content="Hamis társadalmi sztereotípia, hogy az ifjúság és a felnőtté válás az emberi élet legboldogabb időszaka – állítja a pszichológus. Asztalosné Elekes Szende, a Sapientia Szerzetesi Hittudományi Főiskola oktatója az életkezdési krízisről beszélt az InfoRádió Családi hét című műsorában."/>
  </head>
  <body>
    <article>
      <h1>Van megoldás a fiatalok életkezdési szorongására</h1>
      <address><time datetime="2019-11-02T18:20:00+00:00">02 Nov 2019, 18:20</time> by <a rel="author">Infostart / InfoRádió - Sánta András</a></address>
      <h3>Hamis társadalmi sztereotípia, hogy az ifjúság és a felnőtté válás az emberi élet legboldogabb időszaka – állítja a pszichológus. Asztalosné Elekes Szende, a Sapientia Szerzetesi Hittudományi Főiskola oktatója az életkezdési krízisről beszélt az InfoRádió Családi hét című műsorában.</h3>
      <p>Serdülőként, a szülői házban egy fiatal nyilvánvalóan a felnőttkorra mint a szabadság zálogára tekint, csak ebből a perspektívából tudja szemlélni. Ám kikerülve a kollégiumba, albérletbe, új felelősségekkel terhelve szembesül csak azzal, hogy a szabadság nagy teher is tud lenni. Ez komoly szorongásokat okozhat a fiatalokban – fogalmazott Asztalosné Elekes Szende pszichológus, a Sapientia Szerzetesi Hittudományi Főiskola oktatója az InfoRádióban. Úgy véli, társadalmi szinten túlságosan idealizálva lettek a fiatal felnőttkor évei.</p>
      <p>Sokszor hallani is, hogy a fiatalok előtt nyitva áll a világ, és az van az irányukba kommunikálva, hogy ez életük legboldogabb időszaka, vagy legalábbis annak kellene lennie, ehhez képest</p>
      <blockquote>a valóság teljesen más, hiszen számtalan esetben szorongással, depresszióval, csalódásokkal terhelt ez az időszak.</blockquote>
      <p>Társadalmi sztereotípia, hogy ez a legboldogabb periódus, holott nem az, miután rengeteg benne a változékonyság, ami nyilvánvalóan terheli a fiatalokat. Viszont ahogyan telnek az évek, és kezdi az ember kialakítani a saját életstruktúráját, kezd berendezkedni, úgy a depresszivitás szintje is csökken, vagyis a pszichológiai jólét növekszik az életkorral – mutatott rá a szakértő.</p>
      <p>Asztalosné Elekes Szende egyetértett azzal, hogy a szülőknek</p>
      <blockquote>semmiféleképpen nem szabad bagatellizálni ezt az életkort és a nehézségeit,</blockquote>
      <p>sőt, azt kellene kommunikálni a fiatal irányába, hogy az általa érzett szorongás, amely például a tanulás utáni időszakban állhat elő ("merre tovább, mit kezdjek magammal"), teljesen normális. Még akkor is, ha mások a közösségi médiában nem ezt az oldalukat kommunikálják magukról, ők sincsenek könnyebb helyzetben. A pszichológus megjegyezte, szerinte</p>
      <blockquote>sokszor torzított képet látnak egymás életéről a fiatalok, és miután a belső küzdelmek nincsenek publikálva, azt hiszik, hogy egyedül vannak a kérdésekkel és a magányukkal.</blockquote>
      <p>A felnőtt, a szülő beszélgessen a fiatallal, és legyen elérhető a számára, tanácsolta a Sapientia Szerzetesi Hittudományi Főiskola oktatója.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Életkezdési krízis – Asztalosné Elekes Szende pszichológus</p>
      <figure>
        <audio src="https://infostart.hu/audio/00004/00004c20b.mp3"/>
      </figure>
      <p> </p>
    </article>
  </body>
</html>