<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191102_04697026"/>
    <meta property="og:site_name" content="De Standaard"/>
    <meta property="article:published_time" content="2019-11-02T18:52:00+00:00"/>
    <meta property="og:title" content="Landskampioen Genk blijft op de sukkel: kansloos onderuit op het veld van Eupen"/>
    <meta property="og:description" content="Landskampioen Racing Genk blijft mager presteren in de reguliere competitie. De Limburgers gingen op het veld van Eupen kansloos onderuit (2-0) na doelpunt..."/>
  </head>
  <body>
    <article>
      <h1>Landskampioen Genk blijft op de sukkel: kansloos onderuit op het veld van Eupen</h1>
      <address>
        <time datetime="2019-11-02T18:52:00+00:00">02 Nov 2019, 18:52</time>
      </address>
      <p>
        <b>Landskampioen Racing Genk blijft mager presteren in de reguliere competitie. De Limburgers gingen op het veld van Eupen kansloos onderuit (2-0) na doelpunten van alweer Bolingi en Amat. Voor de Oostkantonners kan de pret niet op: Eupen puurde uit zijn jongste vier wedstrijden maar liefst tien punten en lijkt op weg naar een probleemloos seizoen.</b>
      </p>
      <p>Genk begon aanvankelijk nochtans niet slecht aan de partij. Een kwieke Odey - één van de zes nieuwkomers in de basiself van coach Felice Mazzu - was gevaarlijk en Hrosovsky vlamde hard op De Wolf. Eupen roerde zich niet in de beginfase, maar was halverwege de eerste helft wel twee maal uiterst effectief. Eerst glipte Bolingi (20.) door de buitenspelval en trapte de 1-0 voorbij Coucke. Nauwelijks drie minuten later liep een volledig vrijstaande Amat goed in op een vrijschop en tikte de bal opnieuw tegen de netten, 2-0. Genk bleek aangeslagen en had niet meteen een reactie in huis. De grootste kans voor rust was nog voor Bautista, die een vrijschop van Milicevic naast kopte.</p>
      <p>Mazzu bracht na rust meteen Ito voor een onzichtbare Ndongala en ook de inmiddels weggedeemsterde Odey mocht nog voor het uur gaan rusten. Topschutter Samatta mocht de bakens gaan verzetten. De wissels veranderden echter niet meteen iets aan het spelbeeld in de Oostkantons. Eupen bleef gevaarlijk en vooral de snelle linksachter Nils Schouterden dreigde met enkele rushes. Ito was met twee kansjes nog het gevaarlijkste voor de bezoekers, maar van een slotoffensief was geen sprake. Het bleef 2-0.</p>
      <p>Racing Genk blijft door de nederlaag voorlopig zevende, met twintig punten, maar Zulte Waregem kan later zaterdag nog over de Limburgers wippen. Eupen rukt op naar de tiende plaats met zestien punten. De Panda’s wonnen drie van hun laatste vier competitieduels.</p>
    </article>
  </body>
</html>