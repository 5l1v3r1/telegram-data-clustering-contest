<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/02/meghalt-huszar-tibor"/>
    <meta property="og:site_name" content="infostart"/>
    <meta property="article:published_time" content="2019-11-02T18:32:00+00:00"/>
    <meta property="og:title" content="Meghalt Huszár Tibor"/>
    <meta property="og:description" content="89 éves korában meghalt Huszár Tibor akadémikus, szociológus."/>
  </head>
  <body>
    <article>
      <h1>Meghalt Huszár Tibor</h1>
      <address><time datetime="2019-11-02T18:32:00+00:00">02 Nov 2019, 18:32</time> by <a rel="author">Infostart</a></address>
      <h3>89 éves korában meghalt Huszár Tibor akadémikus, szociológus.</h3>
      <p>Az ELTE professor emeritusa a magyar szociológia története, valamint a magyar értelmiségi mozgalmak neves kutatója volt - olvasható az Akadémia honlapján megjelent közleményben.</p>
      <p>Huszár Tibor Veresegyházán született 1930-ban, 1953-ban szerzett diplomát a moszkvai Lenin Intézet pedagógia-pszichológia-logika szakán. Az Eötvös Loránd Tudományegyetem Bölcsészettudományi Karán a Filozófiai Tanszék oktatója volt 1960-tól, 1969-ig adjunktusként, majd egyetemi docensként dolgozott. Ugyanebben az évben alakította meg a Szociológiai Csoportot, amelynek vezetője lett, majd annak tanszékké alakulása után tanszékvezetőként dolgozott. 1977-től egyetemi tanár.</p>
      <p>A szociológiai tanszék 1983-ban alakult át Szociológiai és Szociálpolitikai Intézetté, első igazgatója Huszár Tibor lett. Ezt a tisztségét 1992-ig viselte, 2001-ben emeritálták.</p>
      <p>Huszár Tibor 1975-ben az MTA Szociológiai Bizottságának elnöke lett. A Magyar Tudományos Akadémia 1982-ben választotta levelező, majd 1987-ben rendes tagjává. Kutatási területe az erkölcsi tudat kérdései, értelmiségszociológia, a magyar értelmiségi mozgalmak történetének szociológiai elemzése, a magyar szociológia története, az elitek és a nomenklatúra, a pártállami rendszer működése volt.</p>
      <p>Munkásságáért 2003-ban Széchenyi-díjban részesült.</p>
    </article>
  </body>
</html>