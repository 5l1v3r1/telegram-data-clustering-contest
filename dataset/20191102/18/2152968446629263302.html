<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/02/pak-vyv-franciia-31-skriti-v-kamion-tozi-pyt-ot-pakistan.428313"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T18:48:00+00:00"/>
    <meta property="og:title" content="Пак във Франция: 31 скрити в камион. Този път от Пакистан"/>
    <meta property="og:description" content="Шофьорът е арестуван | Dnes.bg"/>
  </head>
  <body>
    <article>
      <h1>Пак във Франция: 31 скрити в камион. Този път от Пакистан</h1>
      <h2>Шофьорът е арестуван</h2>
      <address><time datetime="2019-11-02T18:48:00+00:00">02 Nov 2019, 18:48</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Тридесет и един пакистанци бяха открити вчера при проверка на камион на магистрала в Югоизточна Франция, близо до италианската граница. Шофьорът който също е пакистанец, е арестуван, съобщи прокуратурата в Ница, цитирана от Франс прес и БТА.</p>
      <related>
        <a href="https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284"/>
      </related>
      <p>В групата мигранти има три момчета на петнайсетина години, но не и семейства, посочва прокуратурата.<br/>Всички са предадени на италианските власти, както предвижда процедурата за недопускане, въведена след възстановяването на граничния контрол през ноември 2015 г., съобщиха властите в департамент Алп Маритим, потвърждавайки информация от в. "Нис матен".</p>
      <p>Тази процедура се прилага, когато проверката е осъществена на "разрешен пропускателен пункт" - нещо като виртуална граница, какъвто е случаят, и се прилага за всички незаконно пребиваващи независимо от възрастта им, отбелязва АФП.</p>
      <p>Ще опитаме да установим дали не става въпрос за мрежа и има ли организатори, както правим системно в такива случаи. Ако не установим такива, шофьорът на камиона, който е под стража в граничната полиция, ще бъде предаден на прокуратурата и ще бъде съден по бързата процедура за съдействие на чужденци да влизат незаконно в страната, казаха от прокуратурата в Ница.</p>
    </article>
  </body>
</html>