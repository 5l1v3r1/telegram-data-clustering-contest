<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/02/news/bundeliga_tracollo_bayern_a_francoforte_5-1_il_lipsia_ne_fa_8_al_mainz-240095134/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T18:29:00+00:00"/>
    <meta property="og:title" content="Germania, tracollo Bayern a Francoforte (5-1), il Lipsia ne fa 8 al Mainz. All'Union lo storico derby di Berlino"/>
    <meta property="og:description" content="Sabato ricco di gol in Bundesliga: i bavaresi vanno a picco in casa dell'Eintracht dopo essere rimasti in dieci in avvio (espulso Boateng), Werner show per"/>
  </head>
  <body>
    <article>
      <h1>Germania, tracollo Bayern a Francoforte (5-1), il Lipsia ne fa 8 al Mainz. All'Union lo storico derby di Berlino</h1>
      <h2>Sabato ricco di gol in Bundesliga: i bavaresi vanno a picco in casa dell'Eintracht dopo essere rimasti in dieci in avvio (espulso Boateng), Werner show per la squadra Red Bull, terza alle spalle del Gladbach (1-2 a Leverkusen) e del Dortmund, che ne fa tre al Wolfsburg. Nella stracittadina berlinese, la squadra dell'est la spunta al 90' sull'Hertha</h2>
      <address>
        <time datetime="2019-11-02T18:29:00+00:00">02 Nov 2019, 18:29</time>
      </address>
      <p><b>ROMA</b> – Sconfitta di proporzioni enormi per il Bayern Monaco, che in casa dell’Eintracht Francoforte paga a prezzo carissimo l’espulsione dopo soli nove minuti di Jerome Boateng. Il tonfo dei bavaresi è quello più rumoroso nel programma della decima giornata di Bundesliga, pur non essendo quello più netto: se la formazione di Kovac perde per 5-1, il Mainz fa peggio, prendendo otto gol in casa del Lipsia.</p>
      <h3>Le partite</h3>
      <p>Il Bayern, subito in inferiorità, va sotto di due gol a cavallo della mezz’ora: reti di Kostic e Sow. Lewandowski accorcia in chiusura di primo tempo su rigore, nella ripresa dilaga l’Eintracht con Abraham, Hinteregger e Paciencia. Sconfitta che porta il Bayern a -4 dal ladbach capolista solitario: gli eurorivali della Roma vincono di misura a Leverkusen (1-2) con i gol di Wendt e Thuram, inutile il momentaneo pareggio di Volland. Il Lipsia travolge il Mainz con otto reti: a segno Sabitzer, Werner (tripletta per il bomber), Nunku, Halstenberg, Poulsen e Mukiele. Nello scontro al vertice, il Borussia Dortmund domina il Wolfsburg: finisce 3-0, reti di Hazard, Guerreiro e Gotze. Pareggio ricco di gol tra Werder Brema e Friburgo: 2-2 con le reti di Rashica e Gebre Selassie per i padroni di casa e di Petersen (doppietta) per gli ospiti, con la rete del pareggio arrivata al 93′.<br/><br/>Il derby di Berlino all'Union<br/>Nella gara più importante di giornata, almeno dal punto di vista storico, l'Union si aggiudica il derby di Berlino vincendo di misura contro l'Hertha per 1-0 al 90' grazie al rigore realizzato da Polter.<a href="https://rep.repubblica.it/pwa/generale/2019/11/01/news/il_derby_sopra_berlino_la_prima_volta_di_union-hertha_in_bundesliga-240045771/"> La squadra est trionfa su quella dell'ovest dunque</a>, ad una settimana dal trentesimo anniversario della caduta del muro. Il match è stato tecnicamente modesto, peraltro temporaneamente sospeso al terzo minuto del secondo tempo per lancio di fumogeni in campo proveniente dal settore dei tifosi dell'Hertha.</p>
    </article>
  </body>
</html>