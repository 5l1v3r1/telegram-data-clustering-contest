<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/02/world/o-enagkalismos-mosxas-voudapestis-kai-oi-mpiznes-fysikou-aeriou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-02T18:28:45+00:00"/>
    <meta property="og:title" content="O εναγκαλισμός Μόσχας - Βουδαπέστης και οι μπίζνες φυσικού αερίου"/>
    <meta property="og:description" content="Ανησυχεί η ΕΕ καθώς βλέπει να αυξάνεται η ενεργειακή εξάρτησή της από τη Ρωσία, την ώρα που η Ουγγαρία παίζει το δικό της παιχνίδι"/>
  </head>
  <body>
    <article>
      <h6 class="kicker">Ανησυχεί η ΕΕ</h6>
      <h1>O εναγκαλισμός Μόσχας - Βουδαπέστης και οι μπίζνες φυσικού αερίου</h1>
      <h2>Ανησυχεί η ΕΕ καθώς βλέπει να αυξάνεται η ενεργειακή εξάρτησή της από τη Ρωσία, την ώρα που η Ουγγαρία παίζει το δικό της παιχνίδι</h2>
      <address><time datetime="2019-11-02T18:28:45+00:00">02 Nov 2019, 18:28</time> by <a rel="author" href="https://www.tanea.gr/editor/natasa-mpastea/" target="_blank">Νατάσα Μπαστέα</a></address>
      <p>H Ρωσία προώθησε  τα σχέδιά της για μεγαλύτερη ενεργειακή εμπλοκή σε ευρωπαϊκό επίπεδο - πήρε την τελευταία άδεια που χρειαζόταν, από τη Δανία, για τη διέλευση του αγωγού φυσικού αερίου Nord Stream 2, ο οποίος θα ξεκινάει από τη Ρωσία και θα καταλήγει στη Γερμανία -, ενώ στη Βουδαπέστη ο ρώσος πρόεδρος Βλαντίμιρ Πούτιν είχε συνομιλίες για τον αγωγό αερίου TurkStream που θα φτάνει στην Κεντρική Ευρώπη παρακάμπτοντας την Ουκρανία. Ο TurkStream θα διασχίζει τη Μαύρη Θάλασσα, θα φτάνει στη Ρωσία και από εκεί μέσω Βουλγαρίας και Σερβίας θα φτάνει στην Ουγγαρία. Η κατασκευή του κομματιού στη Βουλγαρία, όπως είπαν, θα ξεκινήσει το συντομότερο δυνατόν. Οι ΗΠΑ, οι σκανδιναβικές χώρες, οι χώρες της Βαλτικής και κάποιες ανατολικοευρωπαϊκές έχουν εκφράσει την ανησυχία τους ότι η κατασκευή των αγωγών της ρωσικής πετρελαϊκής εταιρείας Gazprom θα αυξήσει την εξάρτηση της Ευρώπης από το ρωσικό φυσικό αέριο.</p>
      <p>Ομως για την ΕΕ αυτό δεν αποτελεί τη μόνη ανησυχία. Η εικόνα του ρώσου προέδρου δίπλα στον ούγγρο πρωθυπουργό Βίκτορ Ορμπαν και η υπογραφή πολλών διμερών συμφωνιών πρόσθεσαν και άλλες έγνοιες στους δυτικούς συμμάχους της Βουδαπέστης για τις όλο και πιο στενές της σχέσεις με τη Μόσχα. Οι δύο ηγέτες κατέληξαν σε επιχειρηματικές και ενεργειακές συμφωνίες στην τελευταία από μια σειρά συναντήσεων - πρόκειται για την πέμπτη από το 2016.</p>
      <p>
        <a href="https://www.in.gr/2019/11/02/greece/poies-perioxes-tis-attikis-kindyneyoun-perissotero-apo-katastrofikes-plimmyres/">Ποιες περιοχές της Αττικής κινδυνεύουν περισσότερο από καταστροφικές πλημμύρες</a>
      </p>
      <p>«Ο Ορμπαν δεν είναι χαζός και παίζει το παιχνίδι καλά» σχολιάζει στους «Financial Times» ο Τόμας Βάλασεκ, πρώην πρεσβευτής της Σλοβακίας στο ΝΑΤΟ και νυν διευθυντής του think tank Κάρνεγκι στην Ευρώπη. «Για την εσωτερική πολιτική επιβίωσή του χρειάζεται ένα μοντέλο παρόμοιο με αυτό της Ρωσίας, ώστε να χρησιμοποιεί τις πηγές του κράτους προκειμένου να παραμείνει στην εξουσία».</p>
      <p>Η Ουγγαρία έχει ήδη αποθηκευμένο το φυσικό αέριο που θα χρειαστεί τον χειμώνα. Η ετήσια κατανάλωση της χώρας ανέρχεται σε 10 δισεκατομμύρια κυβικά μέτρα αερίου και ήδη έχει αποθηκευμένα 6,5 δισ. «Εδώ και τώρα απορρίπτω όλες τις δυτικοευρωπαϊκές επικρίσεις όσον αφορά τη συνεργασία μας με τη Ρωσία στον ενεργειακό τομέα» δήλωσε ο ούγγρος υπουργός Εξωτερικών Πέτερ Σιζάρτο, προσθέτοντας πως η χώρα του πρέπει να βασιστεί στη Ρωσία για την προμήθεια φυσικού αερίου αφού δεν υπάρχουν εναλλακτικές.</p>
      <p>Η κυβέρνηση Ορμπαν προωθεί τα συμφέροντα της Μόσχας μέσα στην ΕΕ, ζητώντας τον τερματισμό των οικονομικών κυρώσεων που είχαν επιβληθεί για την προσάρτηση της Κριμαίας το 2014. Ομως η Βουδαπέστη δεν άσκησε ποτέ βέτο στις κυρώσεις. Το 2014 η ουγγρική κυβέρνηση υπέγραψε συμφωνία για δύο νέους αντιδραστήρες στο πυρηνικό της εργοστάσιο Πακς για να κατασκευαστούν από τη ρωσική Rosatom, με χρηματοδότηση από δάνειο που έλαβε από τη Ρωσία ύψους 10 δισεκατομμυρίων ευρώ - ποσό που αντιστοιχεί στο 7% του ουγγρικού ΑΕΠ. Ομως οι εργασίες καθυστερούν και αυτό είναι άλλο ένα από τα θέματα που συζητήθηκαν χθες.</p>
      <p>Η Ουγγαρία καθυστερεί επίσης τις προσπάθειες του ΝΑΤΟ να οικοδομήσει στενότερη σχέση με την Ουκρανία, καθώς από το 2017 μπλοκάρει συναντήσεις των δύο πλευρών. Η Βουδαπέστη υποστηρίζει ότι το Κίεβο ασκεί διακρίσεις εις βάρος της ουγγρικής κοινότητας στην Ουκρανία, συμπεριλαμβανομένου νόμου που δεν τους επιτρέπει να διδάσκονται την ουγγρική γλώσσα.</p>
      <p>Οι σχέσεις πάντως Πούτιν - Ορμπαν έχουν συσφιχθεί τον τελευταίο καιρό. Ο Ορμπαν επισκέφθηκε δύο καλοκαίρια στη σειρά την Αγία Πετρούπολη και χθες η συνάντησή τους καταγράφηκε ως θερμή.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>