<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://napoli.repubblica.it/cronaca/2019/11/02/news/ariano_irpino_operata_al_femore_a_105_anni_voglio_tornare_a_ballare_-240095462/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T18:33:00+00:00"/>
    <meta property="og:title" content="Ariano Irpino, operata al femore a 105 anni: &quot;Voglio tornare a ballare&quot;"/>
    <meta property="og:description" content="L'intervento presso l'ospedale &quot;Frangipane&quot; è perfettamente riuscito. L'anziana, Carmela Manna, ha ringraziato i medici e espresso"/>
  </head>
  <body>
    <article>
      <h1>Ariano Irpino, operata al femore a 105 anni: "Voglio tornare a ballare"</h1>
      <h2>L'intervento presso l'ospedale "Frangipane" è perfettamente riuscito. L'anziana, Carmela Manna, ha ringraziato i medici e espresso il desiderio di tornare in pista</h2>
      <address><time datetime="2019-11-02T18:33:00+00:00">02 Nov 2019, 18:33</time> by <a rel="author">PIERLUIGI MELILLO</a></address>
      <p>Un mese fa aveva ballato alla festa dei nonni. Poi, il dramma: una banale caduta in casa e la frattura del femore. Non un infortunio da poco per Carmela Manna, 105 anni, di Ariano Irpino, che è stata sottoposta a un eccezionale intervento chirurgico presso il locale ospedale "Frangipane". Operazione perfettamente riuscita. E ora la nonnina di Ariano vuole tornare a ballare.<br/><br/>"E' la mia speranza", dice dal letto dell'ospedale dove l'hanno raggiunta non solo i parenti ma anche uno stuolo di giornalisti che hanno voluto raccontare la sua incredibile storia. "I dottori sono stati tutti bravissimi. Ora siamo nella grazie di Dio", ha detto l'anziana.<br/><br/>"Un grande esempio di vita", ha raccontato una nipote della donna, che non vede l'ora di tornare a casa. L'intervento è stato praticato dall'equipe del reparto di ortopedia diretto dal responsabile Mario Sabatini con il medico Luigi Imbimbo. Ma non è il primo caso che si registra ad Ariano. Nel maggio 2018 nell'ospedale arianese, un'altra super nonnina, Lucia Laura Sangenito fu operata anche lei per una frattura al femore, all'età di 107 anni dall'allora primario Rossano Cornacchia. Ai medici dell'ospedale il messaggio di complimenti della manager dell'Asl Maria Morgante.</p>
    </article>
  </body>
</html>