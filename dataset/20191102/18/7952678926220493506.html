<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=609&amp;docID=327143&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-02T18:26:00+00:00"/>
    <meta property="og:title" content="השפלת ענק: באיירן חטפה 5:1 מפרנקפורט"/>
    <meta property="og:description" content="בואטנג הורחק, האלופה התפרקה לפני הקלאסיקר. 0:3 לדורטמונד על וולפסבורג"/>
  </head>
  <body>
    <article>
      <h1>השפלת ענק: באיירן חטפה 5:1 מפרנקפורט</h1>
      <h2>בואטנג הורחק, האלופה התפרקה לפני הקלאסיקר. 0:3 לדורטמונד על וולפסבורג</h2>
      <address><time datetime="2019-11-02T18:26:00+00:00">02 Nov 2019, 18:26</time> by <a rel="author">מערכת אתר ערוץ הספורט</a></address>
      <p> <a href="http://www.sport5.co.il/team.aspx?FolderID=4076&amp;lang=HE">באיירן מינכן</a> ידעה הרבה הפסדים קשים, אבל כזה היא לא זוכרת הרבה מאוד זמן. שבוע לפני הקלאסיקר, הבווארים התפרקו בעשרה שחקנים וחטפו 5:1 אצל פרנקפורט, במה שהייתה התבוסה הקשה ביותר שלהם בעשור האחרון. <a href="http://www.sport5.co.il/team.aspx?FolderID=4312&amp;lang=HE">בורוסיה דורטמונד</a>, לעומת זאת, השיגה 0:3 על וולפסבורג ותגיע לקרב על גרמניה במומנטום מצוין.</p>
      <ul>
        <li>
          <b>
            <a href="https://www.sport5.co.il/HTML/Articles/Article.609.327144.html">גלדבאך שמרה על הפסגה, שמיניה ללייפציג</a>
          </b>
        </li>
      </ul>
      <p><b>פרנקפורט - <a href="http://www.sport5.co.il/team.aspx?FolderID=4076&amp;lang=HE">באיירן מינכן</a> 1:5</b><br/>יכול מאוד להיות שזה הקש ששבר את גב הגמל ויחרוץ את גורלו של ניקו קובאץ'. שבוע לפני שהם פוגשים את דורטמונד הבווארים סיפקו הופעה אומללה בקומרץ באנק ארנה, וספגו חמישייה ראשונה מאז אפריל 2009, אז גם איבדו את האליפות לוולפסבורג. אחרי עשרה מחזורים, האלופה הוציאה כבר 16 כדורים מהרשת, מה שלא קרה מאז עונת 2008/09, תחת יורגן קלינסמן.</p>
      <p>כבר אחרי תשע דקות באיירן נקלעה לצרות ונותרה בעשרה שחקנים אחרי שג'רום בואטנג עצר מצב ודאי לשער של גונסאלו פאסיינסיה וספג אדום. פרנקפורט לא המתינה יותר מדי זמן ובדקה ה-25 פיליפ קוסטיץ' השתלט על כדור שפגע בדויד אלאבה, כבש מקרוב וסידר יתרון. שמונה דקות לאחר מכן, הסרבי סיפק בישול לג'יבריל סו, בעוד שרוברט לבנדובסקי הספיק לצמק ל-2:1 עוד לפני ההפסקה (37).</p>
      <p>במחצית השנייה הגיע הבליץ של פרנקפורט. דני דה קוסטה הגביה יפה לדויד אברהם, שסיים מקרוב בדקה ה-46 ופיליפ קוסטיץ' סיפק בישול שני, הפעם למרטין הינטרגר (61). פאסיינסיה, זה שהתחיל את החגיגה עם סחיטת האדום של בואטנג, היה גם זה שנעל אותה כשדחק מקרוב אחרי מבצע יפה של אנדרה סילבה.</p>
      <figure>
        <iframe data-src="https://twitter.com/OptaFranz/status/1190666133868859394?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/FCBayernEN/status/1190664906573537281?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>דורטמונד - וולפסבורג 0:3</b><br/>השוורצגלבן חגגו כל הדרך למקום השני בבונדסליגה, אבל איבדו את מרקו רויס שנפצע כבר בדקה ה-28. אחרי מחצית ראשונה מאופסת, הלחץ השתחרר בזיגנל אידונה פארק עם שני שערים מהירים שרשומים על שמו של טורגן הזאר. הבלגי כבש בדקה ה-52 והוסיף בישול לרפאל גריירו. מריו גצה סגר עניין שתי דקות לסיום, כשדייק מהנקודה הלבנה.</p>
      <figure>
        <iframe data-src="https://twitter.com/BVB/status/1190667260928679936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>