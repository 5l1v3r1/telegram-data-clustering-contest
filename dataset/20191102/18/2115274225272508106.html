<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/sport/calcio_cori_razzisti-6468604/news/2019-11-02/"/>
    <meta property="og:site_name" content="Agi"/>
    <meta property="article:published_time" content="2019-11-02T18:45:00+00:00"/>
    <meta property="og:title" content="Cosa succede se si interrompe una partita per i cori razzisti"/>
    <meta property="og:description" content="L'arbitro Rocchi ha interrotto per alcuni minuti Roma Napoli. Il funzionamento della norma, dalla sospensione temporanea alla sconfitta a tavolino "/>
  </head>
  <body>
    <article>
      <h1>Cosa succede se si interrompe una partita per i cori razzisti</h1>
      <h2>L'arbitro Rocchi ha interrotto per alcuni minuti Roma Napoli. Il funzionamento della norma, dalla sospensione temporanea alla sconfitta a tavolino </h2>
      <address><time datetime="2019-11-02T18:45:00+00:00">02 Nov 2019, 18:45</time> by <a rel="author">AGI - Agenzia Giornalistica Italia</a></address>
      <p>L'interruzione, oggi a Roma, della partita tra i giallorossi e il Napoli per cori razzisti nei confronti dei partenopei, è stata presa dall'arbitro Rocchi grazie a nuove norme varate nel settembre dell'anno scorso. Il regolamento, messo a punto dalla Fgci, definisce innanzitutto quali sono i 'comportamenti discriminatori': "striscioni, scritte, simboli, cori, grida ed ogni altra manifestazione espressiva di discriminazione per motivi di razza, colore, religione, lingua, sesso, nazionalità, origine territoriale o etnica".<br/><br/>La sospensione temporanea o definitiva di una partita viene ordinato dal responsabile dell'ordine pubblico (solitamente un funzionario della Questura) all'arbitro. E sempre il delegato decide se e quando la partita può riprendere. L'arbitro gestisce invece la fase della sospensione, decide cioè se lasciare i giocatori in campo o farli rientrare negli spogliatoi.<br/><br/>Se gli episodi si verificano prima della gara, si può disporne un avvio ritardato, se invece accadono durante la partita l'arbitro dispone l'interruzione temporanea e i calciatori si radunano al centro del campo e il pubblico viene informato.<br/><br/>Le norme prevedono anche la possibilità di sospendere definitivamente l'incontro o il non inizio. Questo accade quando l'interruzione temporanea e la sospensione si dovessero prolungare oltre i 45 minuti. Trascorso questo tempo l'arbitro dichiarerà chiusa la partita e riporterà quanto accaduto nel referto da inviare agli Organi di Giustizia Sportiva. La sospensione definitiva comporta la sconfitta a tavolino della società ritenuta responsabile. Vale infatti il criterio della 'responsabilità oggettiva'.<br/><br/>In caso di sospensione temporanea sono invece previste multe, chiusure di un singolo settore dello stadio, obbligo di disputare partite a porte chiuse, squalifiche del campo fino ad arrivare - in casi estremi - all'esclusione dal campionato. </p>
    </article>
  </body>
</html>