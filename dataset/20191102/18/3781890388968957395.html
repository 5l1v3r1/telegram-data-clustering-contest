<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739724"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T18:22:00+00:00"/>
    <meta property="og:title" content="&quot;โนเล&quot;ลิ่วชิงดำหวดปารีส-&quot;นาดาล&quot;ถอน"/>
    <meta property="og:description" content="'โนวัค ยอโควิช' ตบเท้าผ่านเข้าชิงดำเทนนิส 'ปารีส มาสเตอร์ส' ได้สำเร็จ หลังต้อน 'กริกอร์ ดิมิตรอฟ' 2 เซตรวด ส่วน 'ราฟาเอล นาดาล' โชคร้ายบาดเจ็บต้องถอนตัวในรอบตัดเชือก"/>
  </head>
  <body>
    <article>
      <h1>"โนเล"ลิ่วชิงดำหวดปารีส-"นาดาล"ถอน</h1>
      <address>
        <time datetime="2019-11-02T18:22:00+00:00">02 Nov 2019, 18:22</time>
      </address>
      <p>
        <b>"โนวัค ยอโควิช" ตบเท้าผ่านเข้าชิงดำเทนนิส "ปารีส มาสเตอร์ส" ได้สำเร็จ หลังต้อน "กริกอร์ ดิมิตรอฟ" 2 เซตรวด ส่วน "ราฟาเอล นาดาล" โชคร้ายบาดเจ็บต้องถอนตัวในรอบตัดเชือก</b>
      </p>
      <p>ศึกเทนนิส เอทีพี เวิลด์ ทัวร์ มาสเตอร์ส 1000 รายการ "ปารีส มาสเตอร์ส" ที่กรุงปารีส ประเทศฝรั่งเศส เมื่อวันเสาร์ที่ผ่านมา ในประเภทชายเดี่ยว รอบรองชนะเลิศ โนวัค ยอโควิช มือ 1 ของโลก และของรายการจากเซอร์เบีย  ทำสถิติผ่านเข้าชิงดำในรายการระดับมาสเตอร์ส 1000 เป็นรายการที่ 50 ในอาชีพ หลังโค่น กริกอร์ ดิมิตรอฟ จากบัลแกเรีย ลงได้อย่างงดงาม 2 เซตรวด 7-6 (7-5), 6-4<br/><br/>สำหรับในรอบชิงชนะเลิศ "โนเล" จะผ่านเข้าไปพบกับ เดนิส ชาโปวาลอฟ นักหวดดาวรุ่งจากแคนาดา ที่ผ่านเข้ารอบชิงดำในรายการระดับมาสเตอร์ส 1000 ได้เป็นครั้งแรกในอาชีพ หลังคู่แข่งในรอบตัดเชือกอย่าง ราฟาเอล นาดาล เต็ง 2 จากสเปน ขอถอนตัวไปก่อนการแข่งขันเนื่องจากมีอาการบาดเจ็บบริเวณกล้ามเนื้อหน้าท้อง.<br/><br/><b>ภาพ gettyimages</b></p>
    </article>
  </body>
</html>