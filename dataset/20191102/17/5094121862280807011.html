<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/stavku-ucitelu-nepodporujeme-oznamili-reditele-skol-branit-ji-ale-nebudou-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T17:01:00+00:00"/>
    <meta property="og:title" content="Stávku učitelů nepodporujeme, oznámili ředitelé škol. Bránit jí ale nebudou"/>
    <meta property="og:description" content="Asociace ředitelů základních škol (AŘZŠ) nepodporuje stávku učitelů, kterou odbory svolaly na středu. Ředitelé, kteří jsou členové asociace, se k protestní akci nepřipojí, učitelům na svých školách ale nebudou ve stávce bránit, řekl ČTK viceprezident AŘZŠ Jaroslav Jirásko. Asociace podle něj nesouhlasí s cíli vyhlášené stávky, vládou navržený růst platů však považuje za příliš nízký."/>
  </head>
  <body>
    <article>
      <h1>Stávku učitelů nepodporujeme, oznámili ředitelé škol. Bránit jí ale nebudou</h1>
      <address><time datetime="2019-11-02T17:01:00+00:00">02 Nov 2019, 17:01</time> by <a rel="author">ČTK</a></address>
      <p>AŘZŠ je podle Jiráska největší asociací sdružující ředitele základních škol, má zhruba 250 členů. V Česku je asi 3600 základních škol. "Ředitelé se aktivně nebudou na stávce podílet. Nikomu ale ve stávce bránit nebudeme, každý z učitelů na ni má právo," řekl Jirásko.</p>
      <figure>
        <img src="https://g.denik.cz/1/5c/ctk-skolske-odbory-asi-v-pondeli-vyhlasi-stavku-kvuli-platum-ucitelu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/stavka-ucitele-cesko-listopad.html">Dohodnuto. Stávka učitelů bude ve středu 6. listopadu Přečíst článek ›</a>
      </aside>
      <p>Upozornil, že oznámeným cílem stávky je přesun části peněz určených na platy učitelů z nenárokové do tarifní složky. AŘZŠ přitom dlouhodobě prosazuje, aby se zvyšoval podíl nenárokové složky platu učitelů, považuje to za jeden z motivačních a hodnotících nástrojů kvality pedagogické práce. "Cíl stávky tedy chápeme jako snahu o omezení pravomocí ředitelů v oblasti odměňování pracovníků," uvedla AŘZŠ v tiskovém prohlášení.</p>
      <p>S navrženým růstem platů učitelů celkem o deset procent ale ředitelé spokojeni nejsou, podle nich to není dostatečné vzhledem k náročnosti práce učitelů a vzhledem průměrné mzdě v profesích podobně náročných na vzdělání. Za dostatečný by AŘZŠ považovala růst platů o 15 procent.</p>
      <h3>Neodstatečné zvýšení platů </h3>
      <p>Premimér Andrej Babiš a ministr školství Robert Plaga (oba ANO) se tento týden dohodli na tom, že se platy učitelů zvýší od 1. ledna o deset procent, z toho osm procent půjde do tarifní složky a dvě procenta do nenárokové. Školské odbory to považují za nedostatečné, požadovaly růst tarifů nejméně o deset procent. V pátek proto vyhlásily stávku, která se uskuteční ve středu.</p>
      <figure>
        <img src="https://g.denik.cz/1/5c/ctk-skolske-odbory-asi-v-pondeli-vyhlasi-stavku-kvuli-platum-ucitelu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/odbory-chstaji-stavku-kvuli-platum-ucitelu-rozhodne-pondelni-briefing-20191031.html">Odbory chystají stávku kvůli platům učitelů. Rozhodne pondělní briefing Přečíst článek ›</a>
      </aside>
      <p>Ministr školství Robert Plaga (ANO) nevidí ke stávce důvod, když platy učitelů porostou. Školy podle něj musí o svém postupu rodiče předem informovat. Premiér Andrej Babiš (ANO) uvedl, že je zvědavý, jak odbory zavření škol rodičům vysvětlí.</p>
      <p>Odbory dlouhodobě usilují o zvýšení platů učitelů na 130 procent průměrné mzdy, chtěly toho docílit do roku 2020. Průměrná mzda v letošním prvním čtvrtletí činila 32 466 korun, což by znamenalo, že by učitelé měli mít 42 205 korun. Ve skutečnosti ve stejném období brali v průměru 36 224 korun, tedy kolem 112 procent průměrné mzdy.</p>
    </article>
  </body>
</html>