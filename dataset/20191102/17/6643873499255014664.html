<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/kJxdaA/Liverpool-vant-etter-utrolig-snuoperasjon"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T17:19:12+00:00"/>
    <meta property="og:title" content="Liverpool vant etter utrolig snuoperasjon"/>
    <meta property="og:description" content="Både serieleder Liverpool og Manchester City slet seg til 2-1-seier i Premier League. Liverpool borte mot Aston Villa, mens City vant hjemme mot Southampton."/>
  </head>
  <body>
    <article>
      <h1>Liverpool vant etter utrolig snuoperasjon</h1>
      <h2>Både serieleder Liverpool og Manchester City slet seg til 2-1-seier i Premier League. Liverpool borte mot Aston Villa, mens City vant hjemme mot Southampton.</h2>
      <address><time datetime="2019-11-02T17:19:12+00:00">02 Nov 2019, 17:19</time> by <a rel="author">NTB</a></address>
      <p>Begge lagene lå under 0-1 ved pause og snudde med to mål i annen omgang.</p>
      <p>Det så lenge som om Aston Villa var laget som skulle påføre Jürgen Klopp det første nederlaget i serien denne sesongen. Andy Robertsons heading på pasning fra Sadio Mané tre minutter før slutt avverget det. Fire minutter på overtid var det Manés tur til å score. Han ble matchvinner og reddet tre poeng med hodet.</p>
      <p>Det var Aston Villa som kunne juble først på Villa Park. Det har nærmest blitt en vane for spillerne å feire litt behersket før et mål blir godkjent eller ikke av mye omtalte VAR (Video Assisted Referee).</p>
      <p>Trezeguet satte nemlig ballen i mål bak Alisson etter 21 minutter. Spillerne jublet for scoring, men det tok noen minutter før dommeren hadde fått grønt lys fra VAR-teamet om at Trezeguet var onside på frisparket fra John McGinn.</p>
      <p>Aston Villa hadde også hatt en god mulighet tidligere i omgangen på en dødball.</p>
      <details>
        <summary>Fakta<br/>Premier League, lørdag:</summary>
        <p>
          <b>11. runde:</b>
        </p>
        <p>Bournemouth – Manchester U. 1-0, Arsenal – Wolverhampton 1-1, Aston Villa – Liverpool 1-2, Brighton – Norwich 2-0, Manchester C. – Southampton 2-1, Sheffield U. – Burnley 3-0, West Ham – Newcastle 2-3.</p>
        <p><b>Senere kampstart:</b> Watford – Chelsea (18.30).</p>
        <p><b>Spilles søndag:</b> Crystal Palace – Leicester, Everton – Tottenham.</p>
      </details>
      <p>
        <a href="https://www.bt.no/sport/i/xPdeqQ/king-senket-united-etterpaa-tok-solskjaer-selvkritikk">Les også<br/>King senket United – etterpå tok Solskjær selvkritikk</a>
      </p>
      <h3>Offside</h3>
      <p>Sju minutter senere var det Liverpool spillernes tur til å juble, men nok gang måtte VAR i aksjon på Roberto Firminos scoring. Denne gangen ble det derimot ikke mål på grunn av offside.</p>
      <p>Liverpool satte inn en langspurt, og Sadio Mané var nær scoring flere ganger, men det var faktisk hjemmelaget som hadde den største muligheten før gjestenes avgjørende sluttspurt.</p>
      <p>Southampton fikk så hatten passet med 0-9 mot Leicester for en drøy uke siden. Laget har tydeligvis brukt tiden godt til å nullstille seg. Etter 13 minutter hadde James Ward-Prowse scoret borte mot Manchester City.</p>
      <p>Gjestene brøt et angrep høyt i banen og gikk for en tidlig avslutning. City-målvakten virket overrasket og Edison klarte ikke å holde langskuddet fra Stuart Armstrong. Det ble en ekkel retur som Ward-Prowse scoret enkelt på.</p>
      <p>
        <a href="https://www.bt.no/sport/i/LAXPkp/fantasy-tips-bruke-pengene-paa-forsvar-eller-angrep-dette-kan-vaere-loe">Les også<br/>Fantasy-tips: Bruke pengene på forsvar eller angrep? Dette kan være løsningen på dilemmaet.</a>
      </p>
      <h3>Agüero-mål</h3>
      <p>De regjerende mesterne trykket på for utligning, men det varte og rakk, og målet kom først etter 70 minutter. Nærmest som vanlig var Sergio Agüero sist på ballen da han styrte inn.</p>
      <p>Fire minutter før slutt kunne Kyle Walker juble for 2-1-scoring. Han avsluttet en periode med et heftig City-press.</p>
      <ol>
        <li>
          <a href="https://www.bt.no/tag/Liverpool_FC">Liverpool FC</a>
        </li>
        <li>
          <a href="https://www.bt.no/tag/Manchester_City">Manchester City</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
      </ol>
    </article>
  </body>
</html>