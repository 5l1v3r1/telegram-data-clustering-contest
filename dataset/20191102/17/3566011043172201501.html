<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544225.html/--%D8%AF%D9%84%DB%8C%D9%84-%DA%A9%D8%A7%D9%87%D8%B4-%D9%86%D8%B1%D8%AE-%D8%AF%D9%84%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T17:02:00+00:00"/>
    <meta property="og:title" content="۵ دلیل کاهش نرخ دلار"/>
    <meta property="og:description" content="یک کارشناس اقتصادی با بررسی روند ۶ ماهه گذشته بازار ارز، دلایل ۵ گانه کاهش نرخ دلار آمریکا را تشریح کرد."/>
  </head>
  <body>
    <article>
      <h1>۵ دلیل کاهش نرخ دلار</h1>
      <address>
        <time datetime="2019-11-02T17:02:00+00:00">02 Nov 2019, 17:02</time>
      </address>
      <p>یک کارشناس اقتصادی با بررسی روند ۶ ماهه گذشته بازار ارز، دلایل ۵ گانه کاهش نرخ دلار آمریکا را تشریح کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایبِنا، بازار ارز پس از پشت سرگذاشتن تلاطم ها و نوساناتی که در سال ۹۷ داشت و نرخ هر دلار آمریکا حتی تا مرز ۱۷ و ۱۸ هزار تومان هم رسیده بود، تبعات و نتایج ناخوشایندی را برای اقتصاد به ارمغان آورد و به تعبیر برخی سال ۹۷، سالی بود که اقتصاد ایران را تکان داد.</p>
      <p>  اما با اقدامات اصلاحی بانک مرکزی و مدیریت صحیح در این بازار، شاهد رفع این موارد به مرور و ثبات و آرامش تدریجی در این بازار بودیم به گونه ای که نرخ دلار روندی نزولی در پیش گرفت و با وجود فشار حداکثری که بر اقتصاد ایران و بازار ارز وجود دارد، شاهد ادامه روند کاهشی نرخ ارز در بازار هستیم.   در همین راستا، دکتر عبدالناصر همتی، رییس کل بانک مرکزی با انتشار نموداری در فضای مجازی، روند نرخ دلار در بازار ارز را طی ۶ ماه گذشته به تصویر کشیده که براساس این نمودار، اوج قیمت دلار طی ۶ ماه گذشته در خردادماه بوده که نرخ هر دلار آمریکا بیش از ۱۴ هزار تومان معامله شده است.   اما پس از این تاریخ، نرخ دلار در شیب سرازیری قرار گرفت و به تدریج این نرخ کاهش یافت و مرداد ماه ۹۸ شاهد معامله هر دلار آمریکا در کانال قیمتی ۱۲ هزار تومان بودیم و طی حدود دوماه، نرخ ارز همچنان روند کاهشی خود را ادامه داد.   آنطور که این نمودار نشان می دهد، از اوایل شهریور ماه از تلاطم های نرخ ارز کاسته شد و قیمت هر دلار آمریکا به کانال ۱۱ هزار تومان رسید و دیگر هیچ خبری از هیجانات کاذب مهر و آبان سال قبل وجود ندارد و آرامش در معاملات این بازار حاکم شده است.   همچنین با سر و سامان یافتن این بازار هم دست دلالان از این بازار کوتاه شده و هم صرفان و فعالان واقعی این بازار می توانند با آرامش در این بازار فعالیت کنند. براساس این نمودار نرخ هر دلار آمریکا از خردادماه تاکنون روندی نزولی داشته و این روند همچنان نیز ادامه دارد و شیب قیمتی حاکی از ورود نرخ ارز به کانال ده هزار تومان است.   حسن معتمدی در گفتگو با خبرنگار ایبِنا، درباره تغییرات قیمتی نرخ ارز و روند کاهشی طی ۶ ماه گذشته، اظهار داشت: نرخ ارز بالای ۱۴ هزار تومان به دلیل شرایطی بود که این نرخ واقعی و برآیندی از اطلاعات پایه ای اقتصاد کشور نبود. هم شرایط تقاضا در اقتصاد با این نرخ همخوانی نداشت و بسیاری از فعالیت ها با این نرخ توجیه اقتصادی خود را از دست می داد و این نرخ واقعی نبود و در جای درستی قرار نگرفته بود.   وی افزود: موضوع دوم این است که اقتصادی ما دچار رکود شده و محدودیت های بسیار سنگین ناشی از تحریم ها هم باعث شده تا در سمت تقاضا فعالان اقتصادی با محدودیت‌های جدی در زمینه های گشایش اعتبار، خرید و ... مواجه شوند.   این کارشناس اقتصادی، ادامه داد: سومین موضوع در سمت عرضه است و ظرفیت های عرضه نیز در شرایطی محدود و برای بانک مرکزی سخت شده بود، اما در دو سال اخیر هم در طرف عرضه تناسب وجود دارد و نوسان ‌های قبلی نیز نسبت به قبل متعادل تر شده است.   به گفته معتمدی، چهارمین و مهمترین عامل، نحوه مدیریت بازار و رفتار معقول تر و منطقی تر رگولاتور که همان بانک مرکزی است. هر چه رفتار منطقی تر باشد، بر تعدلی نرخ موثر است. وی ادامه داد: آخرین موضوع، لزوم توجه به ارزش ریال است. اگر ارزش ارزهای خارجی نسبت به ریال خیلی کاهش و یا خیلی افزایش یابد، اثرات نامطلوب بر اقتصاد خواهد داشت.</p>
    </article>
  </body>
</html>