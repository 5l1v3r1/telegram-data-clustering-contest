<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902104/crisis-bij-bayern-na-pijnlijke-nederlaag-heldenrol-voor-hazard-bij-dortmund.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-02T17:30:00+00:00"/>
    <meta property="og:title" content="Crisis bij Bayern na pijnlijke nederlaag, heldenrol voor Hazard bij Dortmund"/>
    <meta property="og:description" content="Bayern München heeft flink terrein prijsgegeven in de Bundesliga. Der Rekordmeister begon als nummer twee aan de zaterdagmiddag, maar speelde een kansloze wedstrijd tegen Eintracht Frankfurt en is gepasseerd door Borussia Dortmund en RB Leipzig: Thorgan Hazard was bij Borussia Dortmund de grote held met een doelpunt en assist."/>
  </head>
  <body>
    <article>
      <h1>Crisis bij Bayern na pijnlijke nederlaag, heldenrol voor Hazard bij Dortmund</h1>
      <address>
        <time datetime="2019-11-02T17:30:00+00:00">02 Nov 2019, 17:30</time>
      </address>
      <p>
        <b>Bayern München heeft flink terrein prijsgegeven in de Bundesliga. Der Rekordmeister begon als nummer twee aan de zaterdagmiddag, maar speelde een kansloze wedstrijd tegen Eintracht Frankfurt en is gepasseerd door Borussia Dortmund en RB Leipzig: Thorgan Hazard was bij Borussia Dortmund de grote held met een doelpunt en assist.</b>
      </p>
      <p>Bayern moest het liefst 81 minuten met een man minder doen in Frankfurt, de tegenstander van Standard in de Europa League. Jerôme Boateng maakte net buiten het strafschopgebied een overtreding op Gonçalo Paciência en kreeg een rode kaart.</p>
      <p>De thuisploeg liep in de loop van de eerste helft uit naar 2-0 dankzij een klutsgoal van Filip Kostic en een volley van Djibril Sow. Bundesliga-topscorer Robert Lewandowski soleerde Bayern terug in de wedstrijd, maar de regerend landskampioen speelde een verloren wedstrijd. David Abraham, Martin Hinteregger en Paciência vergrootten de feestvreugde voor de tegenstander van Standard.</p>
      <p><b>Heldenrol Hazard<br/></b>Borussia Dortmund en RB Leipzig profiteerden van de zeperd van Bayern. BVB won in eigen huis de topper van VfL Wolfsburg. Thorgan Hazard en Raphaël Guerreiro stonden kort na elkaar aan het einde van vlotte aanvallen, Mario Götze tekende uit een strafschop voor 3-0.</p>
      <aside>Lees meer<br/><a href="https://www.voetbalprimeur.be/videos/902100/goal-hazard-brengt-dortmund-op-voorsprong-met-eerste-doelpunt.html?itm_source=www.voetbalprimeur.be&amp;itm_medium=highlighted-content">GOAL: Hazard blinkt uit met eerste goal én assist bij Dortmund</a></aside>
      <p>FSV Mainz kreeg tegen RB Leipzig alle hoeken van het veld te zien. Mede dankzij twee treffers van Timo Werner stond het na vijftig (!) minuten al 7-0. RB Leipzig leek naar lange tijd genoegen mee te nemen, maar Werner zorgde vlak voor tijd alsnog voor het toetje met zijn derde van de middag: 8-0.</p>
      <p><b>Winnaar van het weekend<br/></b>De grote winnaar van het weekend is echter Borussia Mönchengladbach: de koploper staat na het afhaken van Bayern München drie punten los van achtervolger Borussia Dortmund. Het Bayer Leverkusen van Leon Bailey, die een rode kaart, kon via Kevin Volland de openingstreffer van Oscar Wendt nog ongedaan maken, maar <i>Die Fohlen</i> gingen dankzij Marcus Thuram alsnog met drie punten terug naar Mönchengladbach.</p>
    </article>
  </body>
</html>