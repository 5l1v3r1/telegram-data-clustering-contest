<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619477/%D8%A8%D8%A7%D8%B2%D8%AF%DB%8C%D8%AF-%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A7%D8%B2-%D8%A8%D8%B1%D8%AE%DB%8C-%D9%85%D8%B1%D8%A7%DA%A9%D8%B2-%D8%AA%D8%A7%D8%B1%DB%8C%D8%AE%DB%8C-%D8%A8%D8%A7%D8%B3%D8%AA%D8%A7%D9%86%DB%8C-%D8%B4%D9%87%D8%B1-%D8%B3%D9%85%D8%B1%D9%82%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T17:17:00+00:00"/>
    <meta property="og:title" content="بازدید جهانگیری از برخی مراکز تاریخی باستانی شهر سمرقند"/>
    <meta property="og:description" content="معاون اول رییس جمهور از مرکز تاریخی باستانی ریگستان، مسجد بی بی خانم و مرکز تاریخی شاه زنده در شهر سمرقند بازدید کرد."/>
  </head>
  <body>
    <article>
      <h1>بازدید جهانگیری از برخی مراکز تاریخی باستانی شهر سمرقند</h1>
      <address>
        <time datetime="2019-11-02T17:17:00+00:00">02 Nov 2019, 17:17</time>
      </address>
      <p>
        <i>معاون اول رییس جمهور از مرکز تاریخی باستانی ریگستان، مسجد بی بی خانم و مرکز تاریخی شاه زنده در شهر سمرقند بازدید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسحاق جهانگیری عصر امروز(شنبه) در جریان سفر به ازبکستان، پس از شرکت در هجدهمین اجلاس نخست وزیران سازمان همکاری شانگهای که در تاشکند پایتخت ازبکستان برگزار شد، به منظور بازدید از برخی مراکز تاریخی وارد شهر سمرقند شد و از سوی مقامات استانی سمرقند مورد استقبال قرار گرفت.</p>
      <p>معاون اول رییس جمهور به همراه وزرای راه و شهرسازی و صنعت، معدن و تجارت از بخش های مختلف مرکز تاریخی ریگستان، مسجد بی بی خانم و مرکز تاریخی شاه زنده در شهر سمرقند بازدید کرد و از اطلاعات مرتبط با این مراکز تاریخی مطلع شد.</p>
      <figure>
        <img src="https://aftabnews.ir/files/fa/news/1398/8/11/354427_322.jpg"/>
      </figure>
      <p>ریگستان نام مجموعه‌ای تاریخی در ازبکستان است که در بخش مرکزی شهر سمرقند قدیم (پایتخت تیموریان) قرار دارد. نام ریگستان اشاره به رودخانه‌ای دارد که در زمانی نه چندان دور از ساخت بنا می‌خشکد و تنها ریگ‌های آن بجا می‌ماند. این بنا در طی سده‌های مختلف آسیب‌های فراوانی دیده بود که با بازسازی‌های انجام گرفته در زمان شوروی سابق، به حالت نخستین بازگشت. دو مناره این بنا هم‌اکنون خم زیادی برداشته‌است که آن را به برج پیزای سمرقند معروف کرده‌است.</p>
      <p>مدرسه الغ بیگ، مدرسه شیردار و مسجد-مدرسه طلاکاری سه بنای مهمی هستند که در ریگستان قرار گرفته اند.</p>
      <p>مرکز تاریخی شاه زنده نیز نام آرامگاهی است که می گویند قثم بن عباس پسر عموی پیامبر که اسلام را به این منطقه آورد در این آرامگاه دفن شده است.</p>
      <p>این بنا دارای حدود ۲۰ ساختمان مختلف است که در مدت نه سده (از سده ۳ تا ۱۲ خورشیدی) در آن ساخته شده است. این بناها به سه دسته بناهای پایینی، میانی و بالایی تقسیم می‌شوند. سه آرامگاه در قسمت‌های بالایی رو به روی یکدیگر قرار گرفته‌اند و آرامگاه‌های میانی مربوط به نزدیکان تیمور متعلق به قرون ۱۴و ۱۵ می‌شوند.</p>
      <p>مسجد بی‌بی خانم یا مسجد بی‌بی خاتون یکی از بناهای به نام سمرقند است. بی‌بی خانم نام همسر تیمور بود. تیمور پس از لشکرکشی خود به هندوستان، تصمیم گرفت مسجدی بزرگ را در پایتخت کشور بزرگ خود، سمرقند بسازد.</p>
    </article>
  </body>
</html>