<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/02/kostic-udavio-sampiona-u-majni-bikovi-brojali-do-osam/"/>
    <meta property="og:site_name" content="Sportska centrala"/>
    <meta property="article:published_time" content="2019-11-02T17:34:00+00:00"/>
    <meta property="og:title" content="Kostić udavio šampiona u Majni, “Bikovi“ brojali do osam"/>
    <meta property="og:description" content="Ovogodišnje prvenstvo u nemačkoj Bundesligi postaje sve zanimljivije. Aktuelni šampion, Bajern iz Minhena, doživeo je ubedljiv poraz u Frankfurtu, gde ga je domaći Ajntraht pobedio sa 5:1. Treba reći da su Bavarci od 9. minuta igrali bez isključenog Boatenga, ali to ih ne opravdava za ovakav poraz. Goste je načeo Filip Kostić, koji je u […]"/>
  </head>
  <body>
    <article>
      <h1>Kostić udavio šampiona u Majni, “Bikovi“ brojali do osam</h1>
      <address><time datetime="2019-11-02T17:34:00+00:00">02 Nov 2019, 17:34</time> by <a rel="author">Darko</a></address>
      <p>Ovogodišnje prvenstvo u nemačkoj Bundesligi postaje sve zanimljivije.</p>
      <p>Aktuelni šampion, Bajern iz Minhena, doživeo je ubedljiv poraz u Frankfurtu, gde ga je domaći Ajntraht pobedio sa 5:1. Treba reći da su Bavarci od 9. minuta igrali bez isključenog Boatenga, ali to ih ne opravdava za ovakav poraz. Goste je načeo Filip Kostić, koji je u 25. minutu savladao Nojera, da bi nešto kasnije Đibril Sou, na asistenciju Kostića, duplirao prednost. Da ni ovaj meč ne protekne bez gola Roberta Levandovskog, Poljak se potrudio u 37. minutu, ali bila je to, ispostavilo se, slabašna nada gostiju. U drugom poluvremenu još tri lopte su završile iza leđa Nojera, a kod četvrtog gola, koji je postigao Hinteregr, asistent je ponovo bio odlični Filip Kostić. U protokolu nije bilo Dejana Joveljića, a Mijat Gaćinović je u igru ušao u 70. minutu.</p>
      <p>Lajpcig je u sredu dao šest golova Volfsburgu u Kupu Nemačke, a danas je još gore prošao Majnc. “Bikovi“ su osam puta tresli mrežu gostiju, a trostruki strelac bio je Timo Verner. Menhengladbahu se ne prepušta prvo mesto, pa su “ždrepci“ danas slavili na teškom gostovanju u Leverkuzenu golovima Venda i Tirama. Kevin Folanad je bio strelac za “farmacute“.</p>
      <p>“Milioneri“ su bili ubedljivi protiv Volfsburga, a sve golove postigli su u drugih 45 minuta. Dortmund je poveo golom Torgana Azara, Gerero je povisio na 2:0, da bi konačan rezultat postavio Mario Gece iz penala. Nils Petersen je sa dva gola, drugi u sudijskoj nadoknadi, omogućio svom Frajburgu da donese bod iz Bremena i ostane u vrhu tabele.</p>
      <p><b>Leverkuzen – Menhengladbah 1:2</b>(1:2)<br/><i>Foland 25′ – Vend 18′, Tiram 42′</i></p>
      <p><b>Dortmund – Volfsburg 3:0</b>(0:0)<br/><i>Azar 52′, Gerero 58′, Gece 88′(p)</i></p>
      <p><b>Ajntraht – Bajern 5:1</b>(2:1)<br/><i>Kostić 25′, Sou 33′, Abraham 49′, Hintereger 61′, Pasjensija 85′ – Levandovski 37′</i></p>
      <p><b>RB Lajpcig – Majnc 8:0</b>(5:0)<br/><i>Sabicer 5′, Verner 30’48’,87′, Nkunku 35′, Halstenberg 39′, Poulsen 44′, Mukiele 50′</i></p>
      <p><b>Verder – Frajburg 2:2</b>(1:1)<br/><i>Rašica 9′, Gebre Selasije 59′ – Petersen 29′,90+3′</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/01/hofenhajmu-dosta-25-minuta-paderborn-ne-pusta-fenjer/"/>
        <a href="https://www.sportskacentrala.com/2019/10/27/zdrepci-ostali-na-vrhu-volfsburg-jos-bez-poraza-video/"/>
        <a href="https://www.sportskacentrala.com/2019/10/26/leverkuzen-i-verder-bez-pobede-u-oktobru/"/>
        <a href="https://www.sportskacentrala.com/2019/10/25/majnc-pobegao-iz-zone-ispadanja-a-tamo-grunuo-jarceve/"/>
        <a href="https://www.sportskacentrala.com/2019/10/25/dortmund-ga-kaznio-100-000-evra-dzejdon-sanco-ljut-seli-se-u-italiju-cena-100-000-000-evra/"/>
        <a href="https://www.sportskacentrala.com/2019/10/20/krkljanac-na-vrhu-bundeslige-pobede-domacih-ekipa-video/"/>
        <a href="https://www.sportskacentrala.com/2019/10/19/dve-borusije-jedan-gol-i-poraz-lidera-u-dortmundu-video/"/>
        <a href="https://www.sportskacentrala.com/2019/10/19/sok-za-sampiona-u-komsiluku-remi-bikova-i-vukova/"/>
        <a href="https://www.sportskacentrala.com/2019/10/18/farmaceuti-upali-u-majnu/"/>
      </related>
    </article>
  </body>
</html>