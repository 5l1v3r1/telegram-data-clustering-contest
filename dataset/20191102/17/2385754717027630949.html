<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/opinions_sigmalive/595444/lysi-me-ton-erntogan-epikyriarxo-nono"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T17:27:00+00:00"/>
    <meta property="og:title" content="«Λύση» με τον Ερντογάν επικυρίαρχο … νονό"/>
    <meta property="og:description" content="Τις προάλλες, στο πρόσφατο Διεθνές Συνέδριο για την ενέργεια, το οποίο έγινε στη Λευκωσία κατόπιν πρωτοβουλίας μου ως Προέδρου της Πολιτικής Επιτροπής για..."/>
  </head>
  <body>
    <article>
      <h1>«Λύση» με τον Ερντογάν επικυρίαρχο … νονό</h1>
      <address><time datetime="2019-11-02T17:27:00+00:00">02 Nov 2019, 17:27</time> by <a rel="author">*Κώστας Μαυρίδης</a></address>
      <p><b>Τις προάλλες, στο πρόσφατο Διεθνές Συνέδριο για την ενέργεια, το οποίο έγινε στη Λευκωσία κατόπιν πρωτοβουλίας μου ως Προέδρου της Πολιτικής Επιτροπής για τη Μεσόγειο, με συνδιοργανωτή τον Διεθνή Οργανισμό (Εταιρειών) Παραγωγών Πετρελαίου και Φυσικού Αερίου, ο Υπουργός Ενέργειας της Κύπρου ξεκαθάρισε κάτι εξαιρετικά σημαντικό. Αναφερόμενος στις παράνομες ενέργειες της Τουρκίας στην Κυπριακή ΑΟΖ, δήλωσε τα εξής, με ταυτόχρονη προβολή σχετικού χάρτη: «η Τουρκία θεωρεί πως η Κύπρος έχει Αποκλειστική Οικονομική Ζώνη και υφαλοκρηπίδα στα ανατολικά, αλλά δεν έχει στα δυτικά. Αυτό σημαίνει ότι, με βάση την τουρκική εκδοχή, η Κύπρος μένει με 31% του συνόλου της Αποκλειστικής Οικονομικής της Ζώνης». <br/></b> <br/>Πέραν από τα ποσοστά βάσει  της τουρκικής εκδοχής και πέραν του ότι τα ανακαλυφθέντα κοιτάσματα, Αφροδίτη και Καλυψώ δεν θα ανήκουν στην Κύπρο, το κρίσιμο στοιχείο αφορά τη λύση του Κυπριακού: η  Τουρκία θεωρεί πως ο μόνος αποδεκτός διαμοιρασμός θα βασίζεται στην εκδοχή της περί τουρκικής υφαλοκρηπίδας, στην οποία περιλαμβάνονται σχεδόν όλα όσα ήδη ρυθμίστηκαν με βάση το διεθνές δίκαιο. Είτε χωρίς λύση, είτε μετά τη λύση στο Κυπριακό, η Τουρκία επιζητεί επικυρίαρχο ρόλο αφού ξεκαθάρισε ότι τα "κυριαρχικά της δικαιώματα" περιλαμβάνουν την πλειοψηφία των κυπριακών θαλασσών! Αν αύριο εξευρισκόταν λύση στο Κυπριακό, η Τουρκία θα διεκδικούσε «κυριαρχικά δικαιώματα», που με βάση την εκδοχή της περί τουρκικής υφαλοκρηπίδας περιορίζουν την Κύπρο στο 31%. Εάν αύριο καταλήγαμε σε λύση με την οποία θα διασφαλίζεται η συνέχιση του κυπριακού κράτους (ως μετεξέλιξη της Κυπριακής Δημοκρατίας), η Τουρκία θα συνεχίσει να διεκδικεί επικυρίαρχο ρόλο στις κυπριακές θάλασσες! Συνεπώς, όσοι επιμένουν ότι με λύση του Κυπριακού, θα προχωρήσουμε απρόσκοπτα στην αξιοποίηση του ενεργειακού μας πλούτου έχουν άγνοια.  <br/> <br/>Το να προβάλλονται διάφορες ψευδαισθήσεις ως δήθεν ρεαλισμός από αφελείς, είναι κατανοητό. Όμως, το να διατυπώνονται απόψεις ότι με την όποια λύση, θα υπάρξει  απρόσκοπτη ευημερία σε ένα κανονικό κράτος εντός της ΕΕ, ενώ από την επομένη μέρα θα υπάρχει τουρκική επικυριαρχία, είναι αδιανόητο. <br/> <br/>Οι ενεργειακοί σχεδιασμοί της Κύπρου είναι μονόδρομος και θα πρέπει να προχωρήσουμε. Οι εταιρείες που συμμετείχαν στο Διεθνές Συνέδριο «επενδύουν» στην Κυπριακή Δημοκρατία, της οποίας η ενδυνάμωση με κάθε τρόπο, περιλαμβανομένης της άμυνας, είναι ορθολογισμός ζωτικής σημασίας. Επιπλέον, η στρατηγική επιβολής κόστους στην Τουρκία είναι η μοναδική πρόταση,  αφού δεν υπάρχει κάτι άλλο, εκτός της απαίτησης να αποδεχτούμε τους τουρκικούς όρους με την επικυριαρχία του «νονού» Ερντογάν. Πάντως, η  επανάληψη ότι η παρέλευση του χρόνου λειτουργεί εναντίον μας (που όντως λειτουργεί εμπεδώνοντας τα τετελεσμένα της κατοχής), ως να ευθυνόμαστε εμείς για τη μη εξεύρεση λύσης, είναι εγκληματικό! <br/> <br/><b>*Κώστας Μαυρίδης- Ευρωβουλευτής ΔΗΚΟ (S&amp;D) </b></p>
    </article>
  </body>
</html>