<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/02/zvezda-rutinski-do-nove-pobede-garsiji-prija-karadjordje/"/>
    <meta property="og:site_name" content="Sportska centrala"/>
    <meta property="article:published_time" content="2019-11-02T17:50:19+00:00"/>
    <meta property="og:title" content="Zvezda rutinski do nove pobede, Garsiji prija „Karađorđe“"/>
    <meta property="og:description" content="Proleter – Crvena zvezda 0:2(0:0) Garsija 59′, Boaći 82′ Fudbaleri Crvene zvezde su rutinski osvojili nova tri boda pošto su u 15. kolu Linglong Super lige Srbije na stadionu „Karađorđe“ savladali Proleter. Novosađani su dobro parirali šampionu u prvih 45 minuta, ali su crveno-beli u nastavku dodali gas i golovima Garsije i Boaćija stigli do […]"/>
  </head>
  <body>
    <article>
      <h1>Zvezda rutinski do nove pobede, Garsiji prija „Karađorđe“</h1>
      <address><time datetime="2019-11-02T17:50:19+00:00">02 Nov 2019, 17:50</time> by <a rel="author">Darko</a></address>
      <p><b>Proleter – Crvena zvezda 0:2</b>(0:0)<br/><i>Garsija 59′, Boaći 82′</i></p>
      <p>Fudbaleri Crvene zvezde su rutinski osvojili nova tri boda pošto su u 15. kolu Linglong Super lige Srbije na stadionu „Karađorđe“ savladali Proleter. Novosađani su dobro parirali šampionu u prvih 45 minuta, ali su crveno-beli u nastavku dodali gas i golovima Garsije i Boaćija stigli do pobede.</p>
      <p><b>Proleter</b>: Petrić – Tanasin, Leandro, Andrejević, Kovačević – Jovanović (Rušević od 73′), Pejić – Šćepanović (Novaković od 64′), Babić, Marjanović (Jovanović od 84′) – Mirosavljev.</p>
      <p><b>Crvena zvezda</b>: Borjan – Gajić, Pankov, Milunović, Rodić – Vulić (Jovančić od 62′), Kanjas – Garsija, Marin, Simić (Boaći od 62′) – Pavkov (Jevtović od 81′).</p>
      <p>U prvom poluvremenu nije bilo mnogo zanimiljivih detalja. Prvi je zapretio Proleter, u 18. minutu kada je Jovanović volej udarcem sa 20 metara probudio Borjana. Zvezda je uglavnom pretila preko Pavkova, koji je u propustio tri prilike, najbolju u 30. minutu, kada je njegov udarac glavom odbranio golman Petrić. To je ujedno bio i jedini šut u okvir gola u prvih 45 minuta.</p>
      <p>Mogao je Proleter do vođstva u 36. minutu, posle dobre akcije. Babić se našao u idealnoj poziciji, ali je Milunović fantastično izblokirao njegov udarac.</p>
      <p>U nastavku je Zvezda zaigrala mnogo agresivnije. Igralo se pred golom domaćina i to se isplatilo u 59. minutu. Simić je pobegao po levoj strani, pronašao Garsiju na petercu, a Argentinac u padu zatresao mrežu. Garsija je bio strelac na „Karađorđu“ i krajem avgusta, kada je spektakularnim golom doneo pobedu Zvezdi protiv Vojvodine.</p>
      <figure>
        <iframe src="https://www.youtube.com/embed/H45EQ3HoUoE" width="560" height="315" data-service="Youtube" scrolling="no"/>
      </figure>
      <p>Crveno-beli su posle vođstva umirili igru, a Proleter osim pokušaja Andrejevića i Pejića, nije mogao ozbiljnije da ugrozi Borjana.</p>
      <p>U finišu utakmice Vladanu Milojeviću su se isplatile izmene. U 82. minutu, tek što je ušao u igru, Jevtović je prošao po levoj strani, asistirao još jednom „rezervisti“ Boaćiju kojem nije bilo teško da poveća na 2:0.</p>
      <p>Proleter je mogao do počasnog gola u 88. minutu, kada je odbrana Zvezde zaboravila na Leandra, ali je Brazilac sa pet metara neometan, šutirao pored gola.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/02/milojevica-iznenadio-proleter-drago-mu-je-zbog-jubileja/"/>
        <a href="https://www.sportskacentrala.com/2019/11/02/live-proleter-crvena-zvezda-2/"/>
        <a href="https://www.sportskacentrala.com/2019/11/02/sjajna-uvertira-za-teatar-snova-partizan-nadigrao-vojvodinu-u-humskoj-video/"/>
        <a href="https://www.sportskacentrala.com/2019/11/02/borjan-se-vratio-na-gol-zvezde/"/>
        <a href="https://www.sportskacentrala.com/2019/11/02/milosevic-promenio-dvojicu-startera-u-odnosu-na-mec-sa-cukarickim/"/>
        <a href="https://www.sportskacentrala.com/2019/11/02/englezi-ponovo-potenciraju-rasizam-u-srbiji-poketino-razgovaracu-sa-igracima/"/>
        <a href="https://www.sportskacentrala.com/2019/11/01/milojevic-pokusavam-da-uspostavim-sistem-ne-vidim-zasto-je-totenhem-bitniji-od-proletera/"/>
        <a href="https://www.sportskacentrala.com/2019/10/31/totenhem-kaznio-navijace-zbog-pretprodaje-karata-pristalicama-zvezde/"/>
        <a href="https://www.sportskacentrala.com/2019/10/31/popovic-dobro-rapolozenje-presudno-pred-duel-sa-totenhemom/"/>
      </related>
    </article>
  </body>
</html>