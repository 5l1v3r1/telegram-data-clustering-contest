<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619484/%D8%AD%D8%A8%D8%B3-%DB%B2%DB%B0-%D9%86%D9%81%D8%B1-%D8%A8%D9%87-%D8%AE%D8%A7%D8%B7%D8%B1-%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-l%DB%B9%DB%B0-%D8%AF%D8%B1-%D8%B3%D8%B9%D8%A7%D8%AF%D8%AA%E2%80%8C%D8%A2%D8%A8%D8%A7%D8%AF-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T17:43:00+00:00"/>
    <meta property="og:title" content="حبس ۲۰ نفر به خاطر آتش‌سوزی L۹۰ در سعادت‌آباد + عکس"/>
    <meta property="og:description" content="آتش‌‌سوزی خودروی L۹۰ در سعادت‌آباد منجر به حبس ۲۰ نفر میان دود شد."/>
  </head>
  <body>
    <article>
      <h1>حبس ۲۰ نفر به خاطر آتش‌سوزی L۹۰ در سعادت‌آباد + عکس</h1>
      <address>
        <time datetime="2019-11-02T17:43:00+00:00">02 Nov 2019, 17:43</time>
      </address>
      <p>
        <i>آتش‌‌سوزی خودروی L۹۰ در سعادت‌آباد منجر به حبس ۲۰ نفر میان دود شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساعت 22:43 شب گذشته آتش‌سوزی در یک ساختمان مسکونی در خیابان سعادت آباد، خیابان سرو شرقی، خیابان بخشایش به سامانه 125 اطلاع داده شد که بلافاصله آتش‌نشانان ایستگاه‌های 58، 124، 127 به همراه گروه امداد نجات سه، یک دستگاه نردبان، یک دستگاه خودروی دستگاه تنفسی به همراه یک دستگاه خودرو تشک نجات با هماهنگی ستاد فرماندهی آتش‌نشانی تهران به محل حادثه اعزام شدند.</p>
      <figure>
        <img src="https://aftabnews.ir/files/fa/news/1398/8/11/354439_679.jpg"/>
      </figure>
      <p>محمد پناهی؛ معاون منطقه دو عملیات آتش‌نشانی تهران درباره جزئیات این حادثه اظهار کرد: یک دستگاه خودروی سواری L90 در طبقه منفی دو ساختمان مسکونی به دلیل نامشخص دچار آتش‌سوزی شده، دود زیادی تمام فضای پارکینگ را فراگرفته و به داخل طبقات ساختمان و واحدهای مسکونی نفوذ کرده بود.</p>
      <p>وی تصریح کرد: آتش‌نشانان با تجهیز خود به دستگاه تنفسی، در میان دود غلیظ ناشی از آتش‌سوزی خودرو، وارد پارکینگ شده و به سرعت با استفاده از لوله‌های آبرسان آتش‌نشانی به مقابله با حریق خودرو پرداخته و در زمانی کوتاه، آتش را مهار و خاموش کردند.</p>
      <figure>
        <img src="https://aftabnews.ir/files/fa/news/1398/8/11/354438_764.jpg"/>
      </figure>
      <p>پناهی افزود: گروه دیگری از آتش‌نشانان همزمان به جست‌وجو در طبقات پرداخته و موفق شدند 20 نفر از ساکنین محبوس شده در دود را از داخل ساختمان خارج کنند.</p>
      <p>معاون منطقه دو عملیات آتش‌نشانی تهران خاطرنشان کرد: آتش‌نشانان پس از ایمن‌سازی کامل محل حادثه، دودهای انتشار یافته داخل ساختمان را به وسیله فنهای فشارقوی تخلیه کرده و با ارائه تذکرات ایمنی به ماموریت خود پایان دادند.</p>
      <figure>
        <img src="https://aftabnews.ir/files/fa/news/1398/8/11/354437_331.jpg"/>
      </figure>
      <p>بنابر اعلام پایگاه خبری 125؛ علت وقوع این حریق توسط کارشناسان آتش‌نشانی در حال بررسی است.</p>
    </article>
  </body>
</html>