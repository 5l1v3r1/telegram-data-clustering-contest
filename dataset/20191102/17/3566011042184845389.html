<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544112.html/----%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%A8%D8%B1%D9%88%D8%AC%D8%B1%D8%AF%DB%8C-%D8%A8%D9%87-%D8%A7%D8%B1%D8%AF%D9%88%DB%8C-%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1-%D8%A7%D8%B9%D8%B2%D8%A7%D9%85-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T17:05:00+00:00"/>
    <meta property="og:title" content="۳۵۰ دانش‌آموز بروجردی به اردوی راهیان نور اعزام شدند"/>
    <meta property="og:description" content="فرمانده ناحیه مقاومت بسیج بروجرد گفت: 350 نفر از دانش‌آموزان شهرستان بروجرد به مناطق عملیاتی جنوب اعزام شدند."/>
  </head>
  <body>
    <article>
      <h1>۳۵۰ دانش‌آموز بروجردی به اردوی راهیان نور اعزام شدند</h1>
      <h2>فرمانده ناحیه مقاومت بسیج بروجرد:</h2>
      <address>
        <time datetime="2019-11-02T17:05:00+00:00">02 Nov 2019, 17:05</time>
      </address>
      <p>فرمانده ناحیه مقاومت بسیج بروجرد گفت: 350 نفر از دانش‌آموزان شهرستان بروجرد به مناطق عملیاتی جنوب اعزام شدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=932">سفیرافلاک، </a>سرهنگ مجید سوری ظهر امروز در مراسم اعزام دانش‌آموزان به مناطق عملیاتی جنوب که در مدرسه ثارالله برگزار شد اظهار داشت: در طول این سفر سه‌روزه برنامه‌های فرهنگی برای دانش‌آموزان برگزار می‌شود؛ دانش‌آموزان در این سفر از یادمان‌های دفاع مقدس بازدید می‌کنند و با رشادت‌های رزمندگان و شهدا در دوران دفاع مقدس بیشتر آشنا می‌شوند.</p>
      <p>وی افزود: امروز محل اعزام دانش‌آموزان را این مدرسه انتخاب کردیم چون در سال ۶۵ توسط رژیم بعث عراق با حمله موشکی ۶۸ دانش‌آموز این مدرسه به شهادت رسیدند .</p>
      <p>فرمانده ناحیه مقاومت بسیج بروجرد با اشاره به اینکه مناطق مقدس عملیاتی جنوب کشور آغشته به خون شهدا است عنوان کرد: امروز دانش‌آموزان به سرزمینی می‌روند که وجب‌به‌وجب این سرزمین آغشته به خون شهداست و همه بامعرفت آماده این سفر هستند.</p>
      <p>وی بابیان اینکه هر چه داریم مرهون خون شهدا است تصریح کرد: امروز مراسم اعزام دانش‌آموزان در مدرسه‌ای برگزارشده که در دوران دفاع مقدس ۶۰ نفر از دانش‌آموزان بی‌گناه بروجرد به‌واسطه جنابت رژیم بعث و استکبار جهانی به شهادت رسیدند و این جنایت در تاریخ بشریت کم‌نظیر است.</p>
      <p>سرهنگ سوری بیان کرد: امروز جا پای شهدایی می‌گذارید که رفتند تا ما بمانیم، سرزمینی که ذره‌ذره آن پر از خاطره است و باید حرمت این سرزمین حفظ شود.</p>
      <p>وی خاطرنشان کرد: دانش‌آموزان در این سفر نورانی با دلاور مردی‌های شهدا و رزمندگان آشنا می‌شوند؛ امنیت و آرامش امروز جامعه مرهون شهدایی است که برای دفاع از وطن در برابر دشمن ایستادند و جان خود را فدا کردند و امروز همه وظیفه‌داریم تا راه شهدا را ادامه دهیم.<br/><br/>حجت‌الاسلام سید علی حسینی امام‌جمعه بروجرد نیز در این مراسم اظهار داشت: شهادت پدیده‌ای است که مردان بزرگ الهی آرزوی آن را داشتند؛ هر عبادتی، عبادتی بالاتر دارد اما هیچ‌چیز بالاتر از شهادت نیست و شهادت با هیچ معیار مادی قابل قیاس نیست.</p>
      <p>وی افزود: دانش‌آموزان امروز به‌جایی اعزام می‌شوند که مکان بسیار مقدسی است، شهدا مدت‌ها در این سرزمین زندگی کردند، شهدایی که نیمه‌شب‌ها مناجات و عبادت می‌کردند و روزها در برابر دشمنان دلاور مردانه ایستادند.</p>
      <p>امام‌جمعه بروجرد با اشاره به معنویت این سفر عنوان کرد: دانش‌آموزان راهیان نور در این سفر معنوی از خدا بخواهند تا با کوله باری از معنویت برگردند.</p>
      <p>وی بیان کرد: شهدا جوانان و نوجوانانی بودند که به ندای امام(ره) لبیک گفتند و متحول شدند و به‌جایی رسیدند که باید برسند، امنیت و آرامش امروز کشور مرهون خون شهدایی است که جان خود را تقدیم کردند.</p>
      <p>حسینی تصریح کرد: سرزمین عملیاتی جنوب سرزمین مقدسی است و باید به‌عنوان تبرک بر این سرزمین بوسه زد چراکه شهدا در این سرزمین به شهادت رسیدند و جان خود را تقدیم کردند.</p>
      <p>وی گفت: وقتی دشمن هواپیمای مسافربری ما را با صدها سرنشین زد غمی بزرگ بر دل ملت نشست اما امروز پهباد آمریکایی را منهدم می‌کنند، قدرت و عظمت امروز به برکت خون شهداست.</p>
      <p>انتهای پیام/</p>
    </article>
  </body>
</html>