<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/jeg-skammer-meg/71776226"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T17:30:09+00:00"/>
    <meta property="og:title" content="- Jeg skammer meg"/>
    <meta property="og:description" content="Wesley So knuste Magnus Carlsen i VM-finalen i fischersjakk."/>
  </head>
  <body>
    <article>
      <h1>- Jeg skammer meg</h1>
      <h2>Wesley So knuste Magnus Carlsen i VM-finalen i fischersjakk.</h2>
      <address><time datetime="2019-11-02T17:30:09+00:00">02 Nov 2019, 17:30</time> by <a rel="author">Håkon Østmoe Brandsnes</a></address>
      <ul>
        <li>
          <b>Carlsen - So 2,5-13,5</b>
        </li>
      </ul>
      <p>Magnus Carlsen lå under 10,5-1.5 etter dag to av finalen i VM i fischersjakk, og måtte dermed finne på noe eksepsjonelt hvis han skulle ta tittelen på hjemmebane.</p>
      <p>Finalen skulle avsluttes med fire partier hurtigsjakk og fire partier lynsjakk.</p>
      <p>
        <b>Ettersom en seier i hurtigsjakk ga to poeng, betød det at Wesley So ikke kunne vinne. Da ville han nå seiersgrensa på 12,5 poeng.</b>
      </p>
      <p>Selv om Carlsen betraktes som en langt bedre spiller enn So i hurtig- og lynsjakk, ble utgangspunktet for tøft for nordmannen.</p>
      <p>Etter tapet stormet en skuffet og lite snakkesalig Carlsen forbi pressen, ifølge <a href="https://www.vg.no/sport/i/GGXw46/magnus-carlsen-styrtet-forbi-alle-etter-vm-fiasko?utm_content=row-1&amp;utm_source=vgfront">VG</a>, men etter medaljeseremonien lot han seg intervjue av <a href="https://www.nrk.no/sport/remis-i-forste-parti---carlsen-ma-vinne-tre-pa-rad-1.14766925">NRK</a>.</p>
      <p>
        <b>- Jeg vil bare si gratulerer til Wesley, han spilte mye bedre enn meg. Jeg spilte OK den første dagen. Resten skammer jeg meg bare dypt over. Jeg skulle ønske jeg kunne gjort det igjen, sa Carlsen.</b>
      </p>
      <h3>I trøbbel</h3>
      <p>Carlsen brukte mye på å vurdere hva han skulle gjøre etter Sos åpning i det første partiet, og etter hvert nærmet han seg tidsnød.</p>
      <p>
        <b>- Det er dramatisk. Jeg hadde ikke ventet at So skulle spille med en slik letthet i dag, sa NRK-ekspert Atle Grønn.</b>
      </p>
      <p>Etter hvert ble de enige om remis, noe som gjorde at So bare trengte ett poeng for å vinne finalen på stillinga 11,5-2,5.</p>
      <p>- Et veldig godt resultat, sa So til NRK etter partiet.</p>
      <h3>- Nitrist match</h3>
      <p>Carlsen fikk også en tøff start på parti nummer to da han mistet en bonde.</p>
      <p>- Han er helt ute av form, sa NRK-kommentator Torstein Bae.</p>
      <p>
        <b>So trengte bare ett poeng med hvite brikker, og pila viste solid fordel amerikaneren.</b>
      </p>
      <p>- En nitrist match for vår mann, sa Bae, og la til det faktum at Carlsen sto uten seier mot amerikaneren i partiene i finalen.</p>
      <p>Carlsen forsøkte seg på et dristig offerspill, men So lot seg ikke lure, og til slutt ga Carlsen seg.</p>
      <h3>Stolt So</h3>
      <p>Dermed vant amerikaneren med sifrene 13,5 - 2,5.</p>
      <p>
        <b>- Jeg er veldig glad. Det er den første VM-tittelen i fischersjakk. Denne grenen har ikke vært populær før de siste årene. Det er min yndlingsform for sjakk. Jeg er veldig stolt av å vinne, sier So til NRK.</b>
      </p>
      <p>- Magnus har hatt et par dårlige dager. Hadde dette vært vanlig sjakk, hadde han nok vunnet, tror So.</p>
      <p>
        <i>Saken oppdateres.</i>
      </p>
    </article>
  </body>
</html>