<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/opinio/Lamentacio-castanyera_0_2337366271.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T17:48:36+00:00"/>
    <meta property="og:title" content="Lamentació de la castanyera (1905)"/>
    <meta property="og:description" content="De Ferran Agulló Pol (Girona, 1863 - Sta. Coloma de Farners, 1933), periodista i dirigent de Lliga Regionalista, a la secció “Al dia” de La Veu de Catalunya (9-XI-1905). Hi havia eleccions per renovar l’Ajuntament de Barcelona. Va guanyar la Lliga. Acudit de Ricard Opisso (Tarragona, 1880 - Barcelona, 1966) a ¡Cu-Cut! (9-XI-1905), publicat amb el títol “Lamentació” el mateix dia que l’article d’Agulló. “Quin ofici més rebentat! -diu la castanyera, estoica, en dies de campanya electoral-. Treure les castanyes del foc per a que se les mengin els altres”"/>
  </head>
  <body>
    <article>
      <h1>Lamentació de la castanyera (1905)</h1>
      <h2>De Ferran Agulló Pol (Girona, 1863 - Sta. Coloma de Farners, 1933), periodista i dirigent de Lliga Regionalista, a la secció “Al dia” de La Veu de Catalunya (9-XI-1905). Hi havia eleccions per renovar l’Ajuntament de Barcelona. Va guanyar la Lliga. Acudit de Ricard Opisso (Tarragona, 1880 - Barcelona, 1966) a ¡Cu-Cut! (9-XI-1905), publicat amb el títol “Lamentació” el mateix dia que l’article d’Agulló. “Quin ofici més rebentat! -diu la castanyera, estoica, en dies de campanya electoral-. Treure les castanyes del foc per a que se les mengin els altres”</h2>
      <address>
        <time datetime="2019-11-02T17:48:36+00:00">02 Nov 2019, 17:48</time>
      </address>
      <p>[...]</p>
      <p>Les oficines de la Lliga Regionalista i dels districtes no paren de servir direccions als ciutadans que venen, segurament, a engruixir l’exèrcit que lluita per la causa de Catalunya i per la moralitat de l’administració. [...] El catalanisme torna, amb més nombrós estol i amb més esperances que mai, a les glorioses jornades de 1901. La nostra força és la de la gota d’aigua: seguida, constant, certa, segura. [...] El senyor Lerroux ha dit: “Barcelona ha d’ésser meva”; molts republicans li han respost que Barcelona ha d’ésser de la República: nosaltres hem de provar que Barcelona és nostra, dels barcelonins, de tots els catalans, que anem tirant palades de carbó al foc que li dona força per a portar a tot Catalunya, cap, casal i guia de la pàtria, a la redempció i al progrés: al concert dels pobles moderns. Els que sentin el noble afany de llibertat col·lectiva i de respecte individual; els que estimeu a Catalunya pel seu passat gloriós, el seu present de promeses i el seu avenir somniat; els que desitgeu la cultura de la terra, la pau del treball, l’amor dels germans i els progressos materials; els que sentiu l’orgull de catalans, voteu la nostra candidatura: és un pas més cap endavant; és una fita més avançada de l’engrandiment de la santa causa catalana. Barcelona ha d’ésser dels barcelonins: no dels forasters: Barcelona ha d’ésser nostra, i ho serà. A lluitar tots per Barcelona i per Catalunya!.</p>
    </article>
  </body>
</html>