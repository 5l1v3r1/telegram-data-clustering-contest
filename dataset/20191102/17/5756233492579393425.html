<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619485/%D8%A8%DB%8C%D9%85%D8%A7%D8%B1%D8%A7%D9%86-%D9%85%D8%AA%D8%A7%D8%A8%D9%88%D9%84%DB%8C%DA%A9-%D8%A7%D8%B1%D8%AB%DB%8C-%D8%A8%D8%B1%D8%A7%DB%8C-%D8%AF%D8%B1%D9%85%D8%A7%D9%86-%D8%B3%D8%A7%D9%84%DB%8C-%D8%AF%D9%88-%D9%85%DB%8C%D9%84%DB%8C%D8%A7%D8%B1%D8%AF-%D8%AE%D8%B1%D8%AC-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T17:46:00+00:00"/>
    <meta property="og:title" content="بیماران متابولیک ارثی برای درمان سالی دو میلیارد خرج می‌کنند"/>
    <meta property="og:description" content="رئیس انجمن غدد کودکان ایران، هزینه درمان بیماران متابولیک ارثی را بسیار گران دانست و گفت: هزینه سالانه برخی از این بیماران به دو میلیارد تومان هم می رسد."/>
  </head>
  <body>
    <article>
      <h1>بیماران متابولیک ارثی برای درمان سالی دو میلیارد خرج می‌کنند</h1>
      <address>
        <time datetime="2019-11-02T17:46:00+00:00">02 Nov 2019, 17:46</time>
      </address>
      <p>
        <i>رئیس انجمن غدد کودکان ایران، هزینه درمان بیماران متابولیک ارثی را بسیار گران دانست و گفت: هزینه سالانه برخی از این بیماران به دو میلیارد تومان هم می رسد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی ربانی، روز شنبه در نشست خبری دوازدهمین همایش بیماری های متابولیک ارثی که در مرکز طبی کودکان برگزار شد، اظهار داشت: هدف از برگزاری این همایش، نشان دادن اهمیت بیماری های تقریبا نادر به جامعه است.</p>
      <p>وی با عنوان این مطلب که بیماری های متابولیک ارثی اغلب در ازدواج های فامیلی مشاهده می شود، گفت: این بیماری ها با چند اشکال همراه است، نخست اینکه بیماری همیشه و تا پایان زندگی بیمار، همراه اوست.</p>
      <p>ربانی ادامه داد: دومین اشکال این است که وقتی بیماری را تشخیص می دهیم تازه مشکلات آغاز می شود. زیرا، درمان این بیماری ها بسیار پر هزینه و گران است.</p>
      <p>رئیس دوازدهمین همایش بیماری های متابولیک ارثی، گفت: به عنوان نمونه ، در یکی از این بیماری ها می بایست از شیرهای مخصوص برای تغذیه بیمار استفاده کرد که هر قوطی آن یک میلیون تومان قیمت دارد و حداقل هر هفته سه الی چهار قوطی شیر می بایست تهیه شود.</p>
      <p>ربانی ادامه داد: در سال ۹۵، فقط برای آنزیم درمانی بیماران mps ، چهار صد میلیارد تومان هزینه شده است که نشان می دهد درمان این بیماران چقدر گران است.</p>
      <p>وی افزود: هدف ما در این همایش این است که به وزارت بهداشت راهکار ارائه بدهیم که چگونه بتوان از این هزینه کاست.</p>
      <p>ربانی گفت: خانواده ای که در سال دو میلیارد تومان برای درمان یک بیمار متابولیک ارثی هزینه می کند، چگونه می تواند به امور دیگر فرزندان توجه کند و اساسا چنین هزینه ای، وحشتناک است.</p>
      <p>وی افزود: ما باید به ارائه راهکارهایی برای جلوگیری از تولد چنین نوزادانی باشیم و برای همین منظور، لازم است از تکنولوژی پیشرفته ژنتیکی برای تشخیص این بیماری ها استفاده کنیم.</p>
      <p>ربانی گفت: البته در حال تدارک این تکنولوژی هستیم تا بتوان از تولد این قبیل نوزادان پیشگیری کرد.</p>
    </article>
  </body>
</html>