<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544127.html/13-%D8%A2%D8%A8%D8%A7%D9%86-%D8%AA%D8%A8%D9%84%D9%88%D8%B1-%D8%AE%D8%B4%D9%85-%D8%A7%D9%86%D9%82%D9%84%D8%A7%D8%A8%DB%8C-%D9%85%D9%84%D8%AA-%D8%B9%D9%84%DB%8C%D9%87-%D8%A7%D8%B3%D8%AA%DA%A9%D8%A8%D8%A7%D8%B1-%D9%88-%D8%A2%D9%85%D8%B1%DB%8C%DA%A9%D8%A7--%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D9%88%D8%AC%D9%87%D9%87-%D8%A7%D8%A8%D8%B1%D9%82%D8%AF%D8%B1%D8%AA%DB%8C-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%B4%DA%A9%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T17:06:00+00:00"/>
    <meta property="og:title" content="13 آبان تبلور خشم انقلابی ملت علیه استکبار و آمریکا/ انقلاب اسلامی وجهه ابرقدرتی آمریکا را شکست"/>
    <meta property="og:description" content="یوم‌الله سیزدهم آبان تجلی حقیقی، مولود عینی، الگوی امروزی و تمام‌نمای پیام تاریخی، جهان‌شمول و مفاهیم ارزشمند و گران‌سنگ حماسه جاویدان قیام عاشورای حسینی است."/>
  </head>
  <body>
    <article>
      <h1>13 آبان تبلور خشم انقلابی ملت علیه استکبار و آمریکا/ انقلاب اسلامی وجهه ابرقدرتی آمریکا را شکست</h1>
      <h2>استاد حوزه و دانشگاه مطرح کرد</h2>
      <address>
        <time datetime="2019-11-02T17:06:00+00:00">02 Nov 2019, 17:06</time>
      </address>
      <p>یوم‌الله سیزدهم آبان تجلی حقیقی، مولود عینی، الگوی امروزی و تمام‌نمای پیام تاریخی، جهان‌شمول و مفاهیم ارزشمند و گران‌سنگ حماسه جاویدان قیام عاشورای حسینی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، 13 آبان در کشور ما محمل پیدایش حوادث مهمی بوده است که در شکل‌دهی تاریخ انقلاب اسلامی نقش بزرگ و سرنوشت‌سازی داشته‌اند.<br/><br/>بر همین اساس تحولات سیاسی - اجتماعی ثبت شده در روز 13 آبان نقاط عطف مهمی در تاریخ ایران بوده‌اند و هر کدام تحولی را در تاریخ مبارزات ضد استکباری انقلاب اسلامی آفریده اند.<br/><br/>دستگیری و تبعید حضرت امام خمینی(ره) به ترکیه اولین اتفاق مهم و تاثیرگذار انقلاب اسلامی است که در ۱۳ آبان سال ۱۳۴۳ اتفاق افتاده و نقطه شروع فعالیتهای انقلابی امت ایران است.<br/><br/>کشتار دانش آموزان در دانشگاه تهران توسط عمال رژیم پهلوی از دیگر وقایع مهمی است که در سیزده آبان اتفاق افتاده است و به همین مناسبت هفته بسیج دانش آموزی نام گرفت.<br/><br/>تسخیر لانه جاسوسی آمریکا بدست دانشجویان پیرو خط امام در سال ۱۳۵۸ نیز از دیگر اتفاقات مهم سیزده آبان است که امام بزرگوار ما در اهمیت آن می فرمایند تسخیر لانه جاسوسی آمربکا انقلاب دوم ملت ایران است.<br/><br/>با گذشت یک هفته از سخنرانی صریح امام خمینی (ره) در اعتراض به دعوت آمریکا از شاه مخلوع ایران برای ادامه درمان و تهدید وقوع کودتای دوم پس از کودتای ۲۸ مرداد،  ۱۳ آبان سال ۵۸ حدود ۴۰۰ دانشجوی پیرو خط امام در اقدامی شجاعانه به سفارت آمریکا در ایران حمله و این لانه جاسوسی را تسخیر کردند ،حرکتی که مورد تایید امام امت که آمریکا را دشمن بشریت می خواندند قرار گرفت.<br/><br/>حالا حدود 40 سال از آن واقعه تاریخی می‌گذرد و استکبارستیزی به نمادی برای مردم ایران تبدیل شده، فرهنگی که جامعه جهانی هم آن را پذیرفته است.<br/><br/> 9 ماه بعد از پیروزی انقلاب اسلامی، این بار نوبت دانشجویان پیرو خط امام بود که در تهران با تسخیر سفارت آمریکا که به لانه جاسوسی این کشور و محل طراحی آمریکایی ها و گروه های لیبرال علیه انقلاب تبدیل شده بود،  طعم شکست دیگری را به آنها بچشانند و مرحله نوینی از مبارزات ضد استکباری را در تاریخ انقلاب رقم زنند و مدال «انقلاب بزرگ تر از انقلاب اول» را از امام خمینی(ره) دریافت کنند. <br/><br/>تسخیر سفارت آمریکا در 13 آبان 1358، ضمن شکست پرستیژ ابرقدرتی آمریکا و پاک سازی آخرین وابستگان به آمریکا و قطع نفوذ و ارتباط آمریکایی ها در ایران، عملا به ماهیت مستقل و انقلابی نهضت اسلامی در ایران تبلور عینی بخشید و با به حاشیه رانده شدن گروههای لیبرال و چپگرا در اداره امور کشور و ظهور نسل جدید نخبگان اجرایی و انقلابی در ایران، نظام جمهوری اسلامی ایران، ساختار و قوام اصیل و واقعی خود را به دست آورد.<br/><br/>حجت‌الاسلام ناصر شکریان امیری مدیرکل تبلیغات اسلامی مازندران در  گفت‌وگو با خبرنگار <a href="http://www.bloghnews.com/">بلاغ</a> ضمن گرامیداشت روز ۱۳آبان که نماد استکبار ستیزی امت قهرمان ایران اسلامی اظهار کرد: اراده مستحکم، ایمان های قوی و دل های پر از شور و شوق برای ایثار و شهادت رزمندگان جبهه مقاومت باعث شد امروز این جبهه در مقابل چشم های حیرت زده و بهت آور جهان غرب و مستکبران عالم به پیروزیهای متعددی در منطقه دست پیدا کند و در مقابل همه جهان چشم نوازی کند.<br/><br/>وی در ادامه با اشاره به برخی ناآرامی ها در شهرهای مختلف عراق و لبنان افزود: بدون شک دست های کثیف استکبار و ایادی آن در منطقه به دنبال ایجاد فتنه و نفاق در منطقه هستند و می‌خواهند دستاورد بزرگ پیاده روی اربعین حسینی و وحدت و همدلی بین مسلمانان کشورهای حامی مقاومت را به حاشیه ببرند و قطعا این نقشه شوم آنها هم با بصیرت و هوشیاری مردم بصیر و مسلمان عراق و لبنان با شکست روبرو خواهد شد و امروز خیزش عظیم اربعین حسینی جهانی شده است و باید از همین الان به فکر برنامه ریزی برای اربعین سال آینده باشیم.<br/><br/>مدیرکل تبلیغات اسلامی مازندران‌ در بخش دیگری از سخنان خود به پیروزی های جبهه مقاومت در کشورهای سوریه ، عراق ، لبنان ، یمن و حتی غزه در نوار اشغالی اشاره و تصریح کرد: ایالات متحده آمریکا با هزینه‌های سنگین در منطقه و با همکاری برخی کشورهای مرتجع نتوانست مانع نفوذ جبهه مقاومت اسلامی شود و امروز نفوذ آمریکا و برخی کشورهای غربی و اروپایی در منطقه به سرعت در حال کاهش است و با ایجاد فتنه و  توطئه میخواهند نفاق در بین مسلمانان ایجاد کنند و ناآرامی ها در عراق و لبنان هم از همین دست اقدامات پلید آنهاست.<br/><br/>عضو شورای فرهنگ عمومی مازندران در ادامه به وجود معضلات و مشکلات در برخی کشورهای اسلامی اشاره و تاکید کرد: جوامع اسلامی امروز در معرض شدیدترین هجمه های سنگین تبلیغاتی و فرهنگی قرار دارند و باید با گسترش فرهنگ دینی و ترویج معارف اهل بیت (ع) در مقابل این هجمه ایستادگی کرد که نمونه آن را در پیاده روی عظیم اربعین حسینی به وضوح می توان مشاهده کرد و یکی از نمونه‌های تعظیم شعائر دینی، همین پیاده روی اربعین حسینی است.<br/><br/>شکریان امیری به پیشرفت های جمهوری اسلامی در چهل سال عمر بابرکت این نظام اشاره و خاطر نشان کرد: چهل سال پیشرفت و شکوفایی در سایه خودباوری و اتکاء به ظرفیت های داخلی و با مدیریت انقلابی و تفکر جهادی حاصل شد و امروز هم باید برای عبور از مشکلات و معضلات کشور به توان داخلی و استفاده از ظرفیت جوانان اعتماد کرد و  نگاه جهادی و انقلابی باید در همه مسئولان کشور نهادینه شود.<br/><br/> استاد حوزه های علمیه و دانشگاه های مازندران ایران اسلامی را پرچم دار گسترش و  نشر فرهنگ اهل بیت (ع) دانست و گفت: بیانیه گام دوم انقلاب از سوی رهبر معظم انقلاب در راستای تحقق فرهنگ مهدویت و همان تمدن سازی در  عصر ظهور است و این بیانیه باید در راستای تحقق اهداف و آرمان های حضرت مهدی موعود(عج) مورد توجه همگان قرارگیرد.<br/><br/>به گزارش <a href="http://www.bloghnews.com/">بلاغ</a>، رمز آزادگی و عزت و اقتدار ملت بزرگ ایران، استکبارستیزی و مقابله با ظلم سلطه‌گران عالم است و وجه اشتراک عاشورای حسینی و سه واقعۀ مهم یوم‌الله ۱۳ آبان، همان (روح مبارزه با ظلم و ظالم و استکبار) است.<br/><br/>چهل سال ایستادگی و مقاومت و پایداری جانانۀ ملت قهرمان و ظلم‌ستیز ایران اسلامی در برابر چهل سـال خبـاثت و شـرارت و جنایت و تحریم‌های همه‌جانبه و ظالمانه امریکا پس از وقوع انقلاب اسلامی، بلاخره باعث بیداری ملت‌ها و جهانشمول شدن شعار«مرگ بر امریکا» و تنزل جایگاه امریکا در بین افکار عمومی و برملا شدن چهره خبیث و منافقانه آنان در سطح منطقه و جهان شد.<br/><br/>انتهای پیام/</p>
    </article>
  </body>
</html>