<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/busquen-lorigen-de-la-marea-negra-que-afecta-2-000-km-de-la-costa-nord-est-del-brasil/noticia/2960395/"/>
    <meta property="og:site_name" content="CCMA"/>
    <meta property="article:published_time" content="2019-11-02T17:12:00+00:00"/>
    <meta property="og:title" content="Busquen l'origen de la marea negra que afecta 2.000 km de la costa nord-est del Brasil"/>
    <meta property="og:description" content="L'armada brasilera va enviar més vaixells per mirar d'evitar la contaminació dels esculls de corall del parc marítim de l'arxipèlag dels Abrolhos, un refugi de biodiversitat de l'oceà Atlàntic"/>
  </head>
  <body>
    <article>
      <h1>Busquen l'origen de la marea negra que afecta 2.000 km de la costa nord-est del Brasil</h1>
      <h2>L'armada brasilera va enviar més vaixells per mirar d'evitar la contaminació dels esculls de corall del parc marítim de l'arxipèlag dels Abrolhos, un refugi de biodiversitat de l'oceà Atlàntic</h2>
      <address><time datetime="2019-11-02T17:12:00+00:00">02 Nov 2019, 17:12</time> by <a rel="author">Redacció</a></address>
      <p>Continua el misteri sobre l'origen de la marea negra que des de fa setmanes afecta més de <b>dos mil quilòmetres de costa del nord-est del Brasil</b>. El principal sospitós és <b>un petroler grec de 80.000 tones</b>, però l'empresa propietària<b> ha negat aquest dissabte ser-ne responsable.</b></p>
      <p>Segons diu en un comunicat, el vaixell <b>va salpar de Veneçuela</b> i ha arribat sense problemes a la seva destinació, a Malàisia, on ha descarregat tot el petroli <b>sense cap pèrdua de càrrega.</b></p>
      <p>La marea negra s'hauria produït a l'Atlàntic <b>fa uns tres mesos </b>i, de mica en mica, ha anat arribant a les platges brasileres fins a convertir-se en <b>un greu desastre mediambiental.</b></p>
      <p>Nombrosos voluntaris han començat a retirar milers de tones de fuel per reduir-ne l'impacte ecològic i les nefastes conseqüències per la pesca, l'aqüicultura o el turisme.</p>
      <p> </p>
      <figure>
        <img src="https://www.ccma.cat/multimedia/jpg/7/9/1572713593697.jpg"/>
      </figure>
      <p>
        <i>Costa de Maragogi. Foto:Reuters</i>
      </p>
      <p> </p>
      <figure>
        <img src="https://www.ccma.cat/multimedia/jpg/4/9/1572713552294.jpg"/>
      </figure>
      <p>
        <i>Costa de Maragogi. Foto:Reuters</i>
      </p>
      <p> </p>
      <p>
        <b>En perill l'arxipèleg dels Abrolhos</b>
      </p>
      <p>L'armada brasilera va enviar dijous més vaixells per mirar <b>d'evitar la contaminació dels esculls de corall </b>del parc marítim de l'arxipèlag dels Abrolhos, <b>un refugi de biodiversitat de l'oceà Atlàntic.</b></p>
      <p>Els biòlegs marins alerten que l'espès fang de cru pot tenir un<b> impacte devastador sobre les cinc petites illes dels Abrolhos</b>.</p>
      <p>L'armada, que també va fer arribar dues fragates per unir-se a un grup de treball de deu vaixells, va dir que <b>el petroli va arribar a l'estat de Bahia </b>aquest dijous. Exactament a la costa Belmonte, a només 235 quilòmetres al nord de l'arxipèlag dels Abrolhos.</p>
      <p><b>Yara Novelli, professora de l'Institut d'Oceanografia de la Universitat de Sao Paulo</b>:</p>
      <blockquote>"Seria un desastre mediambiental més gran que el que hem vist fins ara a les platges. Abrolhos és un dels punts calents de l'Atlàntic sud, amb una increïble biodiversitat"</blockquote>
      <p>Novelli ha dit que la marea negra ha estat molt temps flotant sobre l'aigua del mar i ara serà<b> molt difícil eliminar-la dels esculls.</b></p>
      <p> </p>
      <figure>
        <img src="https://www.ccma.cat/multimedia/jpg/1/9/1572714295391.jpg"/>
      </figure>
      <p>
        <i>Cap de Santo Agostinho. Foto: EFE</i>
      </p>
      <p> </p>
      <figure>
        <img src="https://www.ccma.cat/multimedia/jpg/9/7/1572714293479.jpg"/>
      </figure>
      <p>
        <i>Cap de Santo Agostinho. Foto: EFE</i>
      </p>
      <p> </p>
      <p>
        <b>Més de 2.000 tones de fangs</b>
      </p>
      <p>Nombrosos voluntaris han començat a retirar les tones de fuel <b>per reduir-ne l'impacte ecològic</b> i les nefastes conseqüències per la pesca, l'aqüicultura o el turisme.</p>
      <p>Fins divendres s'havien recollit 2.000 tones de fangs durant els treballs de neteja a les platges. <b>Ocells i tortugues han hagut de ser rescatades</b> en mig del petroli.</p>
      <p>El vicepresident del Brasil, <b>Hamilton Mourao,</b> ja havia suggerit que el responsable podria haver estat un vaixell que alliberés petroli per equilibrar la seva estabilitat al mar. Un informe de la petrolera estatal Petroleo Brasileiro SA i un altre de la Marina han donat com a resultat unes anàlisis que indiquen que <b>el petroli era de procedència veneçolana</b>.</p>
      <p> </p>
      <figure>
        <img src="https://www.ccma.cat/multimedia/jpg/9/6/1572714291469.jpg"/>
      </figure>
      <p>
        <i>Cap de Santo Agostinho. Foto: EFE</i>
      </p>
    </article>
  </body>
</html>