<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811161.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T17:48:00+00:00"/>
    <meta property="og:title" content="هشدار بغداد در زمینه مداخله در امور داخلی عراق"/>
    <meta property="og:description" content="به گزارش فارس، دولت عراق از همه طرف‌های بین المللی خواست تا به اصل حاکمیت و مداخله نکردن در امور داخلی عراق متعهد باشند."/>
  </head>
  <body>
    <article>
      <h1>هشدار بغداد در زمینه مداخله در امور داخلی عراق</h1>
      <address>
        <time datetime="2019-11-02T17:48:00+00:00">02 Nov 2019, 17:48</time>
      </address>
      <p>دولت عراق ضمن تاکید بر احترام به اراده عراقی‌ها برای مطالبه حقوقشان درانتخاب حکومت، طرف‌های بین المللی را به حفظ اصل حاکمیت و دخالت نکردن در امور داخلی عراق دعوت کرد.</p>
      <p>به گزارش فارس، دولت عراق از همه طرف‌های بین المللی خواست تا به اصل حاکمیت و مداخله نکردن در امور داخلی عراق متعهد باشند.</p>
      <p>وزارت خارجه عراق در بیانیه‌ای اعلام کرد: با ادامه اعتراضات ملت عراق که خواهان ایجاد اصلاحات هستند و اظهار نظرهای کشورهای بیگانه و نهادهای بین المللی، دولت بغداد بر احترام به اراده عراقی‌ها برای مطالبه حقوقشان تاکید می‌کند. حقوقی که در مواد 38، 39 و 40 قانون اساسی عراق تضمین شده و بر حق عراقی‌ها در انتخاب حکومتشان مطابق با شرایط موجود در نظام دموکراتیک عراق تاکید می‌کند و همچنین بر برخورداری از حق آزادی بیان بدون اختلال در نظم عمومی که در قانون اساسی تضمین شده است .</p>
      <p>به گزارش وبگاه خبری موازین نیوز، در  بیانیه مذکور آمده است: در خصوص واکنش طرف‌های بیگانه درباره وضعیت کنونی عراق، دولت عراق همه طرف‌ها را به ضرورت پایبندی به اصل احترام به حاکمیت و مداخله نکردن در امور داخلی این کشور دعوت می‌کند.<br/>بنا بر این بیانیه، دولت عراق حمایت خود را از بیانیه روز جمعه مرجعیت دینی اعلام می‌کند که در آن بر ضرورت احترام به اراده عراقی‌ها در تعیین نظام سیاسی و اداری کشورشان از طریق برگزاری همه پرسی قانون اساسی و انتخابات دوره‌ای پارلمان تاکید شده است .</p>
      <p>وزارت خارجه عراق آورده است: بیانیه مرجعیت ثابت می‌کند که اصلاحات لازم عراق به انتخاب مردم عراق در همه طیف‌ها و رنگ‌های آن در گوشه و کنار این کشور سپرده شده است نه به هیچ فرد یا گروه یا جهتی خاص یا هیچ طرف منطقه‌ای و بین المللی که بخواهند اراده عراقی‌ها را مصادره کنند و دیدگاه خود را بر آنها تحمیل کنند.</p>
      <p>به گزارش رسانه‌ها، بازیگران منطقه‌ای مانند عربستان سعودی تا امارات عربی متحده و حتی بحرین و رژیم صهیونیستی تا دیگر کشورهای فراتر از منطقه به ویژه آمریکا دست‌های پشت پرده در شکل‌گیری و گسترش اعتراضات عراق داشتند.</p>
    </article>
  </body>
</html>