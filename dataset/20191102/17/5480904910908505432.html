<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hrebcin-kladruby-zakoncil-jezdeckou-sezonu-hubertovou-jizdou/1816390?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T17:28:00+00:00"/>
    <meta property="og:title" content="Hřebčín Kladruby zakončil jezdeckou sezonu Hubertovou jízdou"/>
    <meta property="og:description" content="Kladruby nad Labem (Pardubicko) - Národní hřebčín v Kladrubech nad Labem na Pardubicku, který je od léta zapsaný na seznamu UNESCO, zakončil letošní jezdeckou sezonu slavnostní Hubertovou jízdou. Do lesů, luk a polí v okolí hřebčína na ni vyjelo 15 jezdců. Slavnostní nástup na hlavním nádvoří hřebčína sledovaly desítky diváků. Lidé dnes také měli mimořádnou možnost prohlédnout si i stáje hřebčína, protože letošní návštěvnická sezona skončila 31. října."/>
  </head>
  <body>
    <article>
      <h1>Hřebčín Kladruby zakončil jezdeckou sezonu Hubertovou jízdou</h1>
      <address><time datetime="2019-11-02T17:28:00+00:00">02 Nov 2019, 17:28</time> by <a rel="author" href="http://www.ctk.cz/" target="_blank">ČTK</a></address>
      <p>Kladruby nad Labem (Pardubicko) - Národní hřebčín v Kladrubech nad Labem na Pardubicku, který je od léta zapsaný na seznamu UNESCO, zakončil letošní jezdeckou sezonu slavnostní Hubertovou jízdou. Do lesů, luk a polí v okolí hřebčína na ni vyjelo 15 jezdců. Slavnostní nástup na hlavním nádvoří hřebčína sledovaly desítky diváků. Lidé dnes také měli mimořádnou možnost prohlédnout si i stáje hřebčína, protože letošní návštěvnická sezona skončila 31. října.</p>
      <slideshow>
        <figure>
          <img src="https://i3.cn.cz/6/1572702952_P201911020333901.jpg"/>
        </figure>
        <figure>
          <img src="https://i3.cn.cz/6/1572702882_P201911020331901.jpg"/>
        </figure>
        <figure>
          <img src="https://i3.cn.cz/6/1572702915_P201911020332601.jpg"/>
        </figure>
        <figure>
          <img src="https://i3.cn.cz/6/1572702919_P201911020333201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=989">Fotogalerie: Národní hřebčín Kladruby</a>
        </figcaption>
      </slideshow>
      <p>Jezdce na Hubertově jízdě, která má symbolizovat někdejší šlechtické hony se smečkou za živou zvěří, doprovázelo více než 60 lidí v osmi kočárech. Kladrubské Hubertovy jízdy na koni poskytnutém hřebčínem se může zájemce jako jezdec zúčastnit za poplatek 2500 korun. "Jezdec však musí předtím prokázat, že dokáže koně ovládat," řekla ČTK mluvčí hřebčína Veronika Rybáčková.</p>
      <p>Jezdci byli rozděleni do tří skupin, přičemž každou vedl takzvaný master. "Jeho pokyny musejí jezdci poslouchat. Nesmějí jej předjet," řekla Rybáčková. Akce vyvrcholila na kolbišti, kde se jezdci snažili zmocnit ve vzduchu zavěšeného liščího ohonu.</p>
      <p>Hřebčín letos pořádal Hubertovu jízdu již dvakrát, a to pro své zaměstnance. Kladrubský hřebčín měl jízdu 19. října, ve vedlejším hřebčíně ve Slatiňanech se Hubertova jízda konala o pět dní později.</p>
      <p>Lidé budou moci do kladrubského hřebčína letos ještě zavítat 26. a 27. prosince, kdy hřebčín pořádá akci Zimní království starokladrubských koní.</p>
      <p>Krajina pro chov a výcvik ceremoniálních kočárových koní v Kladrubech byla na seznam UNESCO zapsána v červenci na zasedání výboru UNESCO v ázerbájdžánském Baku. O zapsání krajiny na seznam světového kulturního dědictví usilovala Česká republika přes deset let.</p>
      <p>Hřebčín očekává, že v příštích letech prestižní značka přiláká do Kladrub nad Labem i do hřebčína ve Slatiňanech na Chrudimsku víc turistů. Oba hřebčíny dosud navštěvuje kolem 80.000 lidí ročně. Za maximum návštěvnosti hřebčín považuje 100.000 lidí.</p>
      <p>Krajinu v okolí hřebčína utváří chov a výcvik koní zhruba 500 let. Hlavní přístupové osy vedou přes stáje, nikoliv přes zámek, jak je obvyklé u jiných panství. Na osy navazuje území pastvin vymezené stromořadími a malebný krajinářský park Mošnice. Hřebčín včetně základního kmenového stáda starokladrubských koní je od roku 2002 národní kulturní památkou.</p>
      <p>Kladrubský hřebčín chová bělouše, ve Slatiňanech jsou vraníci. Starokladrubský kůň je v České republice jediné dochované původní plemeno. Národní hřebčín v Kladrubech nad Labem je jedním z nejstarších hřebčínů na světě. Letos na jaře uplynulo 440 let od vydání dekretu císařem Rudolfem II., kterým mu udělil status císařského dvorního hřebčína.</p>
    </article>
  </body>
</html>