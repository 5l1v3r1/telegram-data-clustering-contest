<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/bessarabske-vinorobstvo-yak-prigotuvati-domashnye-vino-50051172.html"/>
    <meta property="og:site_name" content="НВ"/>
    <meta property="article:published_time" content="2019-11-02T17:21:00+00:00"/>
    <meta property="og:title" content="Напій з характером. Як роблять вино в Бессарабії"/>
    <meta property="og:description" content="Вино з винограду сорту Одеський чорний фарбує язик у чорний колір, а світ — у кольори веселки"/>
  </head>
  <body>
    <article>
      <h1>Напій з характером. Як роблять вино в Бессарабії</h1>
      <h2>Вино з винограду сорту Одеський чорний фарбує язик у чорний колір, а світ — у кольори веселки</h2>
      <address>
        <time datetime="2019-11-02T17:21:00+00:00">02 Nov 2019, 17:21</time>
      </address>
      <p>
        <a href="https://nv.ua/ukr/opinion_author/andrey-velichko.html">Андрій Величко<br/>Шеф-кухар</a>
      </p>
      <p>Зараз багато моїх знайомих цікавляться вином. Хтось відвідує дегустації та намагається вловити нотки замшілої кори канадського дуба в келиху африканського Шенен Блан. Хтось вдає з себе справжнього експерта і таки знаходить цей аромат, але вже в келиху чилійського Мальбека — водночас усіх у цьому так переконує, що ні у кого і сумнівів не залишається. А деякі мої друзі просто тихенько люблять випити доброго вина, читають огляди Роберта Паркера і стежать за Wine Spectator.</p>
      <p>Я ж пішов зовсім іншим шляхом і залюбки поділюся своїм досвідом. Йтиметься про наше місцеве, бессарабське, домашнє виноробство.</p>
      <p>Двома словами про Бессарабію: це південна частина Одеської області (якщо ми говоримо про придунайську українську Бессарабію), розташовану між Молдовою, Дністром, Дунаєм і Чорним морем. Населення цього краю — жителі автентичних болгарських, молдавських, гагаузьких, українських, липованських сіл і ще безлічі інших. Виноробство в цей край вперше завезли греки, коли заснували містечко Тіра біля Дністра. Потім були римляни, Прибережна Дакія і глиняний посуд, які досі знаходять на березі Дунаю. Потім — болгари і греки, які заселили цей край, йдучи від османського завоювання, рятуючи себе і свою віру. Словом, виноробство з’явилося тут давно, водночас особливо не розвивалося, зберігаючи ту саму традиційність.</p>
      <p>Оскільки я народився якраз на півдні бессарабського краю на березі Дунаю, то про тутешнє виноробство багато чув — і бачив — із самого дитинства. Тут кожна родина робить вдома вино. Навіть якщо живеш у місті, в квартирі з балконом, ти зобов’язаний мати кілька бочок у родичів у підвалі і в середині вересня брати тиждень відпустки для занять виноробством.</p>
      <aside>Листопад і грудень створені для того, щоб випити келих бессарабського вина</aside>
      <p>Примітно, що сортова база сьогодні слабка, адже селекцією і збереженням, наскільки мені відомо, займався тільки Інститут імені Таїрова в Одесі. До речі, сорт Одеський чорний, який був виведений цим самим інститутом виноробства (споріднений Алікант Буше і Каберне Совіньон) вважається одним з найкращих місцевих сортів, і вино з нього фарбує язик у чорний колір, а світ — у кольори веселки.</p>
      <p>Так от, про бессарабське виноробство.</p>
      <p>Збір винограду традиційно починається в середині вересня. Природно, все залежить від погоди, спекотного літа, кількості сонячних днів, але зазвичай це середина вересня. Звичайно, збір руками.</p>
      <p>Наступний етап — дроблення самого винограду на спеціальній такій дробарці. Я чомусь впевнений, що конструкція і принцип дії цієї дробарки не змінювався у нас останніх років 300… Після того, як виноград подробили, можна вичавлювати сік. Це якщо не потрібно, щоб увесь смак зі шкірки виноградної ягоди потрапив у напій і надав йому колір, терпкість, смак. Якщо почекати зовсім небагато, отримаємо з червоного винограду рожеве вино — те, що пахне суницею.</p>
      <p>Щоб отримати те саме бессарабське червоне вино, потрібно витримати м’якоть, кісточки, шкірку й іноді гребені разом кілька днів. Це та сама мезга. І лише потім за допомогою спеціального преса чавити сік. Прес, природно, теж ручний, називають його <i>т</i><i>язка.</i> Цей прес дає можливість отримати солодкий мутний виноградний сік — виноградне сусло. Саме солодкість цього соку перетвориться через два тижні на алкоголь.</p>
      <p>Особливістю домашнього бессарабського виноробства є те, що кожен домовласник вирощує альтанки з виноградом. Як правило, вони розташовані над двором, зберігають тінь і захищають від дощу. І сорти багато хто підбирає на свій смак.</p>
      <p>До речі, навесні, коли тільки розпускається листя, потрібно встигнути зібрати і засолити найм’якше виноградне листя для приготування голубців. Адже голубці в Бессарабії закручують, переважно, саме у виноградне листя. Напевно, це відгомін турецької долми.</p>
      <p>Але повернімося до нашого виноградного сусла. У цьому краї кількість сонячних днів наближена до середземноморського. Тому солодкість і щільність ягоди досить висока. Це можна виміряти рефрактометром або ареометром, ну або по-старому — зануривши палець у сусло. Але для цього потрібно бути досвідченим домашнім виноробом.</p>
      <p>Я цьогоріч робив вино із сортів Кудерек, Молдова, Одеський чорний, Лідія й Аркадія. Шалений аромат давала Лідія, Аркадія склеювала пальці солодкістю, Молдова пофарбувала руки, Одеський чорний і Кудерек — давні місцеві сорти, дуже традиційні. Ареометр показав значення 24%, довідник пообіцяв значення алкоголю в межах 12,5 об. Деякі домашні винороби додають цукор, але, як на мене, це зайве.</p>
      <p>Отже, виноград зібраний, мезга настояна, сусло вичавлене, бочки підготовлені. До речі, підготовка бочок — окрема історія. Дубові бочки дуже сильно впливають на смак вина.</p>
      <p>Читайте також:</p>
      <figure>
        <img src="https://images.weserv.nl/?url=https://style.nv.ua/system/opinion_authors/avatar_colors/000/011/182/original/85fc67d836d4242f71fadcabce553a36.jpeg?stamp=1&amp;q=85"/>
      </figure>
      <p>Андрій Беловєшкін<br/>Доведено наукою. Як алкоголь діє на привабливість</p>
      <p>Після того, як сусло залито в бочки, починається бродіння — такий приємний шум, як дрібне кипіння. У тиші цей звук заворожує. Це живий процес, народження вина. Триває він один-два тижні. Перше вино — зовсім молоде, каламутне, божевільне, навіть агресивне. З ним потрібно бути акуратніше — адже випивши, сам стаєш таким же.</p>
      <p>Після цього вино має заспокоїтися, настоятися, стати прозорішим і набути власного характеру. На цьому етапі його можна розлити в пляшки, можна законсервувати смак, використовуючи сірку, але мені здається, що найкраще вино має залишатися живим і випиватися до Нового року. Тоді воно не почне кислити, а крім того, листопад і грудень створені природою для того, щоб випити келих справжнього бессарабського вина з витриманою в діжці травневою овечою бринзою. Приємного!</p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
      <p><b><i>Більше блогів</i></b> <a href="https://style.nv.ua/blogs.html"><b><i>тут</i></b></a></p>
      <p>
        <i>
          <a href="https://ru.depositphotos.com/48641479/stock-photo-wine-grapes-and-grapevine-composition.html">Depositphotos</a>
        </i>
      </p>
    </article>
  </body>
</html>