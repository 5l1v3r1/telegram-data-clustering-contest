<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88515"/>
    <meta property="og:site_name" content="Denník politika"/>
    <meta property="article:published_time" content="2019-11-02T17:35:01+00:00"/>
    <meta property="og:title" content="Policajti z NAKA zadržali údajného bossa kriminálnej skupiny takáčovcov"/>
    <meta property="og:description" content="2.11.2019 (Webnoviny.sk) – Národná kriminálna agentúra (NAKA) v sobotu zadržala Ľubomíra Kudličku, ktorý je považovaný za údajného bossa takáčovcov. Informuje o tom portál Nastope.sk, ktorému to potvrdili dva nezávislé zdroje blízke polícii. Zadržanie Kudličku má súvisieť s vraždou z roku 2006. Podľa portálu nadväzuje sobotňajšia akcia na Kudličku zrejme na pondelkovú akciu APAČ, pri ktorej zadržali 19 mužov považovaných za členov zločineckého gangu, ktorému má šéfovať práve Kudlička."/>
  </head>
  <body>
    <article>
      <h1>Policajti z NAKA zadržali údajného bossa kriminálnej skupiny takáčovcov</h1>
      <address><time datetime="2019-11-02T17:35:01+00:00">02 Nov 2019, 17:35</time> by <a rel="author">Webnoviny</a></address>
      <p>2.11.2019 (Webnoviny.sk) – Národná kriminálna agentúra (NAKA) v sobotu zadržala Ľubomíra Kudličku, ktorý je považovaný za údajného bossa takáčovcov. <a href="https://nastope.sk/2019/11/02/horuca-aktualita-zasah-naka-zadrzali-lubomira-kudlicku-povazovaneho-za-bossa-takacovcov/">Informuje o tom portál Nastope.sk</a>, ktorému to potvrdili dva nezávislé zdroje blízke polícii. Zadržanie Kudličku má súvisieť s vraždou z roku 2006. Podľa portálu nadväzuje sobotňajšia akcia na Kudličku zrejme na pondelkovú akciu APAČ, pri ktorej zadržali 19 mužov považovaných za členov zločineckého gangu, ktorému má šéfovať práve Kudlička.</p>
      <p><i>„Vyšetrovateľ NAKA voči zadržaným osobám vzniesol obvinenie pre rôznu násilnú trestnú činnosť, ako je založenie, zosnovanie a podporovanie zločineckej skupiny, hrubý nátlak, vydieranie, nedovolené ozbrojovanie a obchodovanie so zbraňami, všeobecné ohrozovanie, poškodzovanie cudzej veci, ublíženie na zdraví a iné,“</i> informovali neskôr o akcii policajti.</p>
      <p>Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90-tych rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.</p>
      <p>Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci, sa stal údajným bosom skupiny práve Ľubomír Kudlička. Popri skupinách sýkorovcov, piťovcov a slobodovcov boli takáčovci považovaní za najsilnejšiu skupinu operujúcu v rámci hlavného mesta.</p>
      <p>Viac k témam: <a href="https://www.webnoviny.sk/tag/organizovany-zlocin/"><u>organizovaný zločin</u></a>, <a href="https://www.webnoviny.sk/tag/takacovci/"><u>takáčovci</u></a><br/>Zdroj: Webnoviny.sk – <a href="https://www.webnoviny.sk/policajti-z-naka-zadrzali-udajneho-bossa-kriminalnej-skupiny-takacovcov/"><u>Policajti z NAKA zadržali údajného bossa kriminálnej skupiny takáčovcov</u></a> © SITA Všetky práva vyhradené.</p>
    </article>
  </body>
</html>