<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902101/domper-voor-mertens-napoli-verliest-belangrijke-topper-tegen-as-roma.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-02T17:12:00+00:00"/>
    <meta property="og:title" content="Inter wordt gered door Lukaku, die twee keer scoort voor Italiaanse topploeg"/>
    <meta property="og:description" content="Internazionale heeft in de aanloop naar de derby van Turijn de druk op koploper Juventus opgevoerd. De ploeg van trainer Antonio Conte won door een rake strafschop in extremis met 2-1 van Bologna en is voor even lijstaanvoerder in de Serie A."/>
  </head>
  <body>
    <article>
      <h1>Inter wordt gered door Lukaku, die twee keer scoort voor Italiaanse topploeg</h1>
      <address>
        <time datetime="2019-11-02T17:12:00+00:00">02 Nov 2019, 17:12</time>
      </address>
      <p>
        <b>Internazionale heeft in de aanloop naar de derby van Turijn de druk op koploper Juventus opgevoerd. De ploeg van trainer Antonio Conte won door een rake strafschop in extremis met 2-1 van Bologna en is voor even lijstaanvoerder in de Serie A.</b>
      </p>
      <p><b>Bologna - Internazionale 1-2</b><br/>Met de altijd beladen derby tussen Juventus en Torino van zaterdagavond in het achterhoofd wist Inter dat een overwinning op Bologna van groot belang kon zijn. Met Romlu Lukaku bij Inter in de basis en Stefano Denswil als bankzitter bij Bologna eindigde het duel na een late Milanese goal in 1-2.</p>
      <p>Alle doelpunten vielen allemaal in de tweede helft: Roberto Soriano opende na een uur de score voor de thuisploeg, waarna Romelu Lukaku tien minuten voor tijd de eindstand bepaalde. Diezelfde Lukaku benutte in blessuretijd een strafschop en sleepte daarmee de belangrijke punten binnen voor Inter.</p>
      <p>Inter heeft nu twee punten meer dan Juventus, maar de concurrent uit Turijn heeft nog een wedstrijd tegoed. Zaterdagavond speelt Juve de stadsderby tegen Torino en kan het de koppositie weer van de Milanezen overnemen.</p>
      <p><b>AS Roma-Napoli 2-1<br/></b>Dries Mertens speelde 65 minuten mee en zag zijn ploeg vroeg in de wedstrijd op achterstand komen. Nicolò Zaniolo liet doelman Alex Meret kansloos met een uithaal vanuit de tweede lijn. Nadat Aleksandar Kolarov een penalty miste en Jordan Veretout er in de tweede helft een benutte, leek het beslissende gat geslagen.</p>
      <p>Arek Milik maakte het echter toch weer spannend door – nadat de wedstrijd kort onderbroken was wegens racistische spreekkoren vanuit het publiek – de 2-1 aan te tekenen. Verder zou AS Roma het niet laten komen, ondanks een late rode kaart voor Yildirim Cetin: de Romeinen zijn voorlopig de naaste belager van Juventus en Internazionale.</p>
      <figure>
        <iframe data-src="https://twitter.com/ElevenSportsBEn/status/1190653379837448192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>