<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/slovenska-zlata-zrna-golden-state-ob-curryja-244343"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T06:20:00+00:00"/>
    <meta property="og:title" content="Slovenska zlata zrna, Golden State ob Curryja"/>
    <meta property="og:description" content="NEW YORK – Košarkarji Miami Heat so v ligi NBA na gostovanju pri Atlanta Hawks osvojili še drugo zmago nad tem moštvom v treh dneh. Tokrat je vročica slavila s 106:97, slovenski košarkar Goran..."/>
  </head>
  <body>
    <article>
      <h1>Slovenska zlata zrna, Golden State ob Curryja</h1>
      <h2>Harden v ligi NBA zadeval, šok za bojevnike. Vlatko Čančar le zaigral za Denver Nuggets.</h2>
      <address><time datetime="2019-11-02T06:20:00+00:00">02 Nov 2019, 06:20</time> by <a rel="author">Š. R.</a></address>
      <p>NEW YORK – Košarkarji Miami Heat so v ligi NBA na gostovanju pri Atlanta Hawks osvojili še drugo zmago nad tem moštvom v treh dneh. Tokrat je vročica slavila s 106:97, slovenski košarkar <b>Goran Dragić </b>pa je prispeval štiri točke, skok in tri podaje. Na tekmi v Atlanti se je spet izkazal novinec vročice <b>Kendrick Nunn</b>, ki je z 28 točkami dosegel svoj strelski rekord kariere, skupno pa je na prvih petih tekmah v NBA dosegel 112 točk, kar je največ v zgodovini lige med vsemi igralci, ki jih niso izbrali na naboru NBA. Klubi iz elitne lige pa so ga sprva prezrli zaradi disciplinskega prekrška, še ko je bil član univerze Illinois. "To je po svoje kar neverjetno," je dejal Nunn za svoj uvod v NBA in dodal: "Vse, kar sem potreboval, je bila priložnost."<br/><br/>Prvenec v NBA je dočakal tudi <b>Vlatko Čančar</b> v dresu Denver Nuggets, a mu je trener zlatih zrn <b>Michael Malone</b>, ekipa je s 107:122 izgubila na gostovanju pri New Orleans Pelicans, namenil le dve minuti, tako da je njegova statistika ostala prazna.</p>
      <h3>Gara vsak dan</h3>
      <p><b>James Harden</b> pa se strelsko prebuja. Superzvezdnik lige NBA je po slabših predstavah na prvih dveh tekmah na zadnjih dveh dosegel skoraj 100 točk, vključno z 59 za zmago njegovega Houstona s 159:158 proti Washingtonu. Najboljši strelec lige pretekle sezone je sezono začel s poraznim metom, saj je na uvodnih treh tekmah zadel le 28,9 odstotka svojih poskusov iz igre. To je bilo pozabljeno, ko je na svoji 19. tekmi s 50 točkami ali več Harden zadel 18 od 32 metov in zgrešil le enega od 18 prostih metov. "Včasih lahko narediš vse prav in se zadeve ne izidejo, kot si pričakoval. Garam vsak dan. Zaljubil sem se v to, da nenehno izboljšujem svojo igro," je dejal Harden. Odmevala je tudi poškodba nosilca igre Golden State Warriors <b>Stephena Curryja</b>. Ta si je ob padcu med prodorom na koš na domači tekmi proti Phoenix Suns zlomil levo zapestje. Ni še jasno, koliko tekem bo moral počivati, a za podprvake iz San Francisca postajajo obeti za to sezono po odhodu <b>Kevina Duranta</b> vse slabši. Še en udarec jim je zadal Phoenix, ki je na koncu zmagal s 121:110. </p>
    </article>
  </body>
</html>