<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/gefsignostis/karmponara-me-salami-aeros-kerkyras/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T06:00:30+00:00"/>
    <meta property="og:title" content="Καρμπονάρα με σαλάμι αέρος Κέρκυρας"/>
    <meta property="og:description" content="Το σαλάμι αέρος Κέρκυρας εκτός από γεύση του ώριμου αλλαντικού δίνει άρωμα από το κάπνισμα, το σκόρδο και το πιπέρι. Το ώριμο τυρί προσφέρει αλμύρα, οξύτητα, γεύση από βούτυρο και ξηρό καρπό, ενώ η σκληρή υφή του επιτρέπει τη δημιουργία σάλτσας που δεν θα γίνει μαστιγωτή."/>
  </head>
  <body>
    <article>
      <h1>Καρμπονάρα με σαλάμι αέρος Κέρκυρας</h1>
      <h2>Το σαλάμι αέρος Κέρκυρας εκτός από γεύση του ώριμου αλλαντικού δίνει άρωμα από το κάπνισμα, το σκόρδο και το πιπέρι. Το ώριμο τυρί προσφέρει αλμύρα, οξύτητα, γεύση από βούτυρο και ξηρό καρπό, ενώ η σκληρή υφή του επιτρέπει τη δημιουργία σάλτσας που δεν θα γίνει μαστιγωτή.</h2>
      <address><time datetime="2019-11-02T06:00:30+00:00">02 Nov 2019, 06:00</time> by <a rel="author">Aριστοτέλης Μέγκουλας</a></address>
      <p>
        <b>Προετοιμασία 5’, Μαγείρεμα 15’</b>
      </p>
      <p>
        <a href="https://www.in.gr/2019/11/04/politics/diplomatia/amerikaniki-stratiotiki-apovasi-stin-ellada-oi-vaseis-ta-drones-kai-ta-tankers/">Διαβάστε ακόμη : Αμερικανική στρατιωτική «απόβαση» στην Ελλάδα – Οι βάσεις, τα drones και τα tankers</a>
      </p>
      <p>
        <b> </b>
        <b>Υλικά (για 4 μερίδες)</b>
      </p>
      <p>400 γραμμάρια σπαγγέτι ή ριγκατόνι</p>
      <p>6 κρόκους από μεσαία, κατά προτίμηση βιολογικά, αβγά σε θερμοκρασία δωματίου</p>
      <p>150 γρ. σαλάδο (σαλάμι αέρος καπνιστό Κέρκυρας από χοιρινό και βόειο κρέας – σε επιλεγμένα καταστήματα). Μπορούμε να το αντικαταστήσουμε με Λευκάδας ή οποιοδήποτε άλλο σαλάμι αέρος.</p>
      <p>80 γρ. κεφαλογραβιέρα Κέρκυρας (ή κεφαλοτύρι) ώριμο</p>
      <p>30 γρ. αλάτι</p>
      <p>Φρεσκοτριμμένο πιπέρι</p>
      <p>
        <b>Διαδικασία</b>
      </p>
      <p>Βάζουμε μια μεγάλη κατσαρόλα με 4 λίτρα νερό στην εστία για να βράσει το νερό.</p>
      <p>Κόβουμε το σαλάμι σε μικρούς κύβους.</p>
      <p>Τρίβουμε το τυρί στην πιο λεπτή πλευρά του τρίφτη.</p>
      <p>Ξεχωρίζουμε τους κρόκους από το ασπράδι.</p>
      <p>Μόλις βράσει το νερό, προσθέτουμε το αλάτι και ρίχνουμε τα ζυμαρικά. Το θερμικό σοκ θα εξασφαλίσει ότι δεν θα λασπώσουν. Περιμένουμε ένα λεπτό και μετά ανακατεύουμε. Χαμηλώνουμε λίγο τη φωτιά – δεν χρειαζόμαστε πλέον έντονο βρασμό – και συνεχίζουμε το μαγείρεμα σύμφωνα με τις οδηγίες της συσκευασίας. Θέλουμε τα ζυμαρικά μας «al dente».</p>
      <p>Σε ένα τηγάνι αρκετά μεγάλο για να χωρέσει τα ζυμαρικά ή σε μια κατσαρόλα, ρίχνουμε τους κύβους από το σαλάμι και το βάζουμε σε μέτρια φωτιά. Πρέπει να έρθει σταδιακά σε θερμοκρασία για να λιώσει το λίπος του χωρίς να καεί, να απελευθερώσει τα αρώματα, τη γεύση του και να γίνει ελαφρά τραγανό.</p>
      <p>Σε μία λεκάνη βάζουμε τους κρόκους, το τυρί, λίγο φρεσκοτριμμένο πιπέρι και ανακατεύουμε πολύ καλά.</p>
      <p>Μόλις τα ζυμαρικά είναι έτοιμα, τα μεταφέρουμε με τσιμπίδα στο τηγάνι ή στην κατσαρόλα με το σαλάμι.</p>
      <p>Εκτός εστίας προσθέτουμε 50 γρ. από το νερό βρασμού στα ζυμαρικά και ανακατεύουμε καλά.</p>
      <p>Προσθέτουμε 50 γρ. από το νερό βρασμού των ζυμαρικών στο μείγμα τυρί – αβγό ανακατεύοντας.</p>
      <p>Ρίχνουμε το μείγμα στο σκεύος με τα ζυμαρικά και ανακατεύουμε μέχρι να ομογενοποιηθεί και να αποκτήσει κρεμώδη υφή η σάλτσα. Αν χρειαστεί προσθέτουμε λίγο ζεστό νερό και συνεχίζουμε το ανακάτεμα.</p>
      <p>Σερβίρεται αμέσως σε ζεστά κατά προτίμηση πιάτα. Τρίβουμε λίγο φρέσκο πιπέρι ακόμη στο πιάτο, προσθέτουμε μερικές νιφάδες τριμμένου τυριού και καλή απόλαυση.</p>
      <p>
        <b>Συμβουλές</b>
      </p>
      <p>– Αν περισσέψει επειδή δεν ξαναζεσταίνεται, προσθέτουμε λίγο από τα ασπράδια, ανακατεύουμε, τα βάζουμε σε ένα ταψί με τριμμένο τυρί από πάνω και τα φουρνίζουμε να γκρατιναριστούν.</p>
      <p>– Ανάλογα με την εποχή μπορούμε να προσθέσουμε και άλλα υλικά, π.χ. κάστανα – μανιτάρια το φθινόπωρο και τον χειμώνα ή κολοκυθάκια την άνοιξη και το καλοκαίρι.</p>
      <p>
        <b> </b>
      </p>
      <p>
        <b> </b>
      </p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>