<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/arhangelova-zadushnica-e-2.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T06:45:00+00:00"/>
    <meta property="og:title" content="Архангелова задушница е"/>
    <meta property="og:description" content="На този ден се отдава почит към паметта на мъртвите, както и признателност към загиналите в редовете на Българската армия"/>
  </head>
  <body>
    <article>
      <h1>Архангелова задушница е</h1>
      <h2>На този ден се отдава почит към паметта на мъртвите, както и признателност към загиналите в редовете на Българската армия</h2>
      <address><time datetime="2019-11-02T06:45:00+00:00">02 Nov 2019, 06:45</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/02/zadushica_1572675806-1.mp4"/>
      </figure>
      <p>Днес е Архангелова задушница, отбелязва се винаги в съботата преди Архангеловден, който е  на 8 ноември.</p>
      <p>На този ден се отдава почит към паметта на мъртвите, както и признателност към загиналите в редовете на Българската армия.</p>
      <p>Архангелова задушница се нарича още Рангелова задушница, Голяма задушница, Мъжка задушница. </p>
      <p>На този ден, както на всеки друг помен, се раздават жито, хляб, вино, сладкиши, бонбони, плодове и други храни. Освен на близките се раздава и на хората около съседните гробове, дори да са непознати. Житото символизира възкресението, а хлябът – Исус Христос. </p>
      <p>Панихида по повод Архангелова задушница ще бъде отслужена днес от 11 ч. във Военния мавзолей-костница на Централните софийски гробища в памет на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната служба ще отслужи Белоградчишкият епископ Поликарп.</p>
      <p>Панихиди ще бъдат отслужени и в Асеновград, Благоевград, Бургас, Варна, Карлово, Пловдив и Плевен.</p>
      <p>
        <b>Вижте във видеото коментара на етнолога Анелия Ованарска за обичаите, свързани със задушница!</b>
      </p>
    </article>
  </body>
</html>