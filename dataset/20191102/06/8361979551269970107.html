<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/smog-u-kiyevi-opituvannya-ukrajinciv-pro-yakist-povitrya-novini-ukrajini-50050795.html"/>
    <meta property="og:site_name" content="НВ"/>
    <meta property="article:published_time" content="2019-11-02T06:13:00+00:00"/>
    <meta property="og:title" content="Немає чим дихати. Відомі українці - про ситуацію з якістю повітря в Києві"/>
    <meta property="og:description" content="Після того як у кількох українських містах було зафіксовано різке перевищення рівня забруднення повітря, журнал НВ запитав відомих співвітчизників, чи не хвилює їх це."/>
  </head>
  <body>
    <article>
      <h1>Немає чим дихати. Відомі українці - про ситуацію з якістю повітря в Києві</h1>
      <h2>Після того як у кількох українських містах було зафіксовано різке перевищення рівня забруднення повітря, журнал НВ запитав відомих співвітчизників, чи не хвилює їх це.</h2>
      <address>
        <time datetime="2019-11-02T06:13:00+00:00">02 Nov 2019, 06:13</time>
      </address>
      <p>
        <b>Гліб Вишлінський, виконавчий директор Центру економічної стратегії:</b>
      </p>
      <p>Навіть більше, аніж якість повітря, мене лякає байдуже ставлення до цього як влади, так і співгромадян.</p>
      <p>Незважаючи на запах диму, який стоїть у Києві понад тиждень, уряд поводився як Політбюро ЦК КПРС під час Чорнобилю. Він розповідав про погодні фактори, звинувачував у паніці, говорив, що приватні датчики погані, але державних теж, вважайте, немає, тому що старі.</p>
      <p>Міненергоекологіі забуло про нову приставку «-екології» і навіть не подумало обмежити роботу вугільних ТЕС. Ніхто елементарно не випустив офіційну рекомендацію обмежити перебування дітей на вулиці, і садочки продовжували вигулювати малюків при індексі якості повітря в AirVisual 150−250, коли навіть дорослим варто надягати маску. При цьому більшість батьків це мало турбувало: «Останні теплі дні, нехай гуляють».</p>
      <p>Як не турбувало це і співгромадян, які продовжують спалювати листя під час смогу, і поліцію, яка розводила руками: «Ну осінь же, всі завжди палять, що ми можемо зробити».</p>
      <p>«Живи швидко, помри молодим» — ось наш девіз у тиждень Великого київського смогу.</p>
      <p>
        <b>Дмитро Борисов, власник і бренд-шеф GASTROFAMILY (Канапа, Остання Барикада, RONIN):</b>
      </p>
      <p>Ми спеціально ніякими приладами [якість повітря] не перевіряємо, у нас їх немає. Думаю, що і приладів таких немає, а якість повітря і склад атмосфери можна перевірити лише в лабораторних умовах. Але я таких досліджень не зустрічав останнім часом. Хоча припускаю, що екологічна ситуація в Україні не така як слід.</p>
      <p>Ось і доводиться хоч якось змінювати це на краще: їздити на електромобілі, мінімізувати використання пластикових пакетів і розповідати про важливість піклування про екологію своїм дітям.</p>
      <p>
        <b>Анна Романова, екс-депутат Верховної Ради VIII скликання:</b>
      </p>
      <p>Зараз ситуація трохи нормалізувалася. Але минулого тижня, коли я була в Києві і Чернігові, візуально і при диханні відчувалося, що все не зовсім нормально.</p>
      <p>Свого часу я часто бувала в Індії та Китаї і добре відчуваю першіння в горлі та присмак важких металів. Наприклад, у Шанхаї та Пекіні, напевно, відсотків 40 населення ходять у масках, у кожного в смартфоні є спеціальний додаток [для моніторингу якості повітря]. А ранок звичайного китайця починається з того, що він дивиться відсоток забруднення повітря. Ось і я зараз закачала собі в мобільний додаток Windy.</p>
      <p>5 карток<br/><a href="https://nv.ua/ukr/ukraine/events/zabrudnennya-povitrya-v-kiyevi-50049426.html">Забруднення повітря в Києві. Що відбувається і чи треба купувати маску — картки</a></p>
      <p>Але якщо в Китаї теж погана атмосфера, то вони хоча б це усвідомлюють і хоч якось захищаються. А у нас багато хто над цим відверто потішався. Мовляв, чого ви таку паніку піднімаєте. І мені сумно, коли у нас робиш зауваження тим, хто спалює листя, і натикаєшся на неприйняття і агресію. Не кажучи вже про те, що поліція в принципі не хоче виїжджати [на такі виклики], щоб виписати штраф в 340 грн.</p>
      <p>
        <b>Андрій Федорів, засновник і власник брендингового агентства Fedoriv:</b>
      </p>
      <p>Немає у мене дотепної відповіді на це запитання.</p>
      <p>
        <b>Олександра Кольцова, член правління НСТУ, музикант, лідер гурту Крихітка:</b>
      </p>
      <p>Я вперше скачала онлайн-бот, який відстежує якість повітря. Звичайно, довелося пару днів посидіти вдома, не бігати, не виходити особливо на вулицю.</p>
      <p>І я навіть трохи рада, що це сталося і люди звернули увагу на проблему, коли вона торкнулася їх безпосередньо. Зрештою такі маленькі натяки і занурюють нас у [глобальну] проблему.</p>
      <p>Це був такий ніби мікро-Чорнобиль. Всі говорять: «Є викиди». Влада каже: «Нема». А датчики показують, що є. Це така ніби маленька репетиція. При цьому я не знаю, чи вплине це на регулятивні і нормативні документи для виробництв, розташованих у Києві.</p>
      <p>Екоактивісти стали залучати до цієї проблеми більше уваги. От і добре.</p>
      <p>
        <b>Олена Лівінська, мікробіолог, засновник інформаційної платформи Мікроб і Я:</b>
      </p>
      <p>Відверто засмучує. Тому що це безпосередньо впливає на наше здоров’я і потребує жорсткого контролю.</p>
      <p>Влітку в місті немає чим дихати. Ще й всюдисущі кальяни, які нелегально займають більшу частину рекреаційних зон і роблять їх непридатними для занять спортом, прогулянок з дітьми і просто відпочинку. На Оболонській набережній влітку через це був справжній смог.</p>
      <p>Днями ми приєдналися до ініціативи Save Dnipro [яка також створила додаток SaveEcoBot] і встановили у себе станцію моніторингу якості повітря. Дані з неї зчитуються для інтерактивної карти Києва. Тепер, плануючи вечірню пробіжку, стежу не тільки за погодою, а й за показниками цієї карти.</p>
      <p>
        <b>Андрій Яремич, аспірант кафедри екології Національного університету Києво-Могилянська академія:</b>
      </p>
      <p>Якість навколишнього середовища в Києві далеко не ідеальна. Але мене більше лякає те, що в столиці немає адекватної і працездатної мережевої системи моніторингу забруднення повітря, а громадськість часто помилково трактує показники існуючих інструментів моніторингу, не розуміючи їхньої природи і джерел похибок. Як наслідок — реальної картини не знає ніхто, а в суспільстві поширюються панічні настрої.</p>
      <p>
        <b>Олексій Рябчин, заступник міністра енергетики та захисту навколишнього середовища України:</b>
      </p>
      <p>За даними Гідрометцентру, показники якості повітря не були аномальними для цієї пори року. Однак, було зафіксовано перевищення викидів за деякими забруднюючими речовинами у всіх промислових містах України, таких як Маріуполь, Дніпро, Кам’янське, Запоріжжя. І так, це не означає, що повітря в українських містах чисте, особливо, коли весь Київ у прямому сенсі «бачив і відчував», що відбувалося минулого тижня.</p>
      <p>Не можу не сказати і про проблему із застарілими датчиками, які є, наприклад, у державних служб. Як наслідок, ми не можемо виміряти певні показники повітря. Але зараз розробляється план по створенню системи моніторингу повітря.</p>
      <p>Чи можна довіряти датчикам, які є в людей? Невеликі аналізатори, які є у співвітчизників, дані яких потрапляють в мережу, через підвищену вологість під час туману можуть давати похибку і неточні дані. Але добре, що таких датчиків стає більше — це допомагає оперативно реагувати на проблеми.</p>
      <p>Кому довіряти? Щоб якісно вимірювати, на це потрібно виділяти кошти платників податків так само, як на дороги, труби та іншу інфраструктуру. Чи готові на ці витрати українці?</p>
      <p>Але є ще більша проблема — це викиди CO2 від спалювання нафти, газу й вугілля. Це те, з чим бореться весь світ, тому що це впливає на глобальну зміну клімату. А це може бути куди серйозніше для нас і наших дітей. До речі, у зв’язку зі зміною клімату таких туманних днів, може бути дедалі більше з кожним роком.</p>
      <p>
        <b>Ельдар Нагорний, засновник Школи маркетингу SMS:</b>
      </p>
      <p>Загальна стурбованість якістю повітря в Києві - результат глобального інформаційного світу. Швидкість поширення інформації, тотальне відставання держорганів і медіа від сучасних реалій і традиційна недовіра до них призводять до логічних результатів. Держава відстає, говорить про те, чого не знає, — і паніка розростається.</p>
      <p>Все, як у СРСР. Це зайвий раз доводить, як недалеко ми пішли в спілкуванні із владою від тих часів. Точніше, як недалеко пішла від СРСР вона.</p>
      <p>
        <b>
          <i>Читайте цей матеріал у свіжому номері журналу НВ — № 40 від 31 жовтня 2019 року.</i>
        </b>
      </p>
    </article>
  </body>
</html>