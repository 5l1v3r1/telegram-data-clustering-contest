<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/v-lov-za-boljso-ozimnico"/>
    <meta property="og:site_name" content="Primorske novice"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="V lov za boljšo ozimnico"/>
    <meta property="og:description" content="Nogometni drugoligaši bodo ta konec tedna naredili glavni obrat v letošnji sezoni. Novembra jih čakajo štirje delovni vikendi, kar pomeni, da bodo pred spomladanskim nadaljevanjem odigrali kar 19 od skupno 30 krogov."/>
  </head>
  <body>
    <article>
      <h1>V lov za boljšo ozimnico</h1>
      <address><time datetime="2019-11-02T06:00:00+00:00">02 Nov 2019, 06:00</time> by <a rel="author">Aleš Sorta</a></address>
      <p>
        <b>Nogometni drugoligaši bodo ta konec tedna naredili glavni obrat v letošnji sezoni. Novembra jih čakajo štirje delovni vikendi, kar pomeni, da bodo pred spomladanskim nadaljevanjem odigrali kar 19 od skupno 30 krogov.</b>
      </p>
      <figure>
        <img src="https://static.primorske.si/foto/highres/sport/718131_251-kopar2.jpg"/>
        <figcaption>Koprčani (v rumenih dresih) bodo po pokalnem izzivu jutri na Bonifiki v boju za prvenstvene točke gostili novomeško Krko. Foto: Tomaž Primožič/FPA</figcaption>
      </figure>
      <p><b>NOVA GORICA</b> &gt; Novembra bo torej v igri še 12 točk, kar bi lahko razjasnilo ali pa zameglilo razmerja moči na lestvici. V nogometu in športu nasploh vendarle ne gre prehitevati dogodkov ali vnaprej razglašati zmagovalcev in poražencev. Ozimnica bo vsekakor določila spomladanska izhodišča, a tudi poteze v januarskem prestopnem roku. Ambiciozni klubi pri tem razmišljajo in delujejo tudi korak ali dva naprej. Vodilni Koper sodi v ta rang, pri čemer bo poskusil upravičiti svoj status najprej na igrišču. Po zaključku pokalne zgodbe, ki bi se lahko razpletla tudi drugače, je ciljna osredotočenost jasna.</p>
      <p>Prvi tekmec izbrancev <b>Mirana Srebrniča</b> v drugem delu prvenstvene sezone bo Krka. Z Novomeščani imajo še neporavnane račune iz uvodnega kroga, ko so zapravili vodstvo 2:0 in se morali zadovoljiti s točko, ki bo jutri gotovo premalo. Je pa svoj davek vzela pokalna tekma z Aluminijem. Zaradi pretrgane stranske kolenske križne vezi je že konec jesenskega dela sezone za <b>Ivico Guberca</b>, težave z mišico pa ima<b>Goran Galešić</b>.</p>
      <p>Enaka ugotovitev velja za Novogoričane, ki so po zmagovitem nizu iztržili manj od pričakovanj. Trener <b>Borivoje Lučić </b>bi si bržkone želel širšega igralskega nabora tako na tekmah kot treningih. Na nekaterih mestih nima menjav kaj šele ustrezne konkurence, kar se na daljši rok ob kartonih in poškodbah pozna. Prvenstvo pa je tek na dolge proge. Kakorkoli, moštvena podoba na igrišču ni takšna, kot bi si želeli, pomisleki pa so tudi za prihodnost, ki je vezana na vprašljive denarne prilive. Tudi sicer se zdi, da celotna klubska slika na Goriškem sproža prej kot ne ravnodušnost. Vrnitev na zmagovite tirnice ob današnjem gostovanju v Beltincih in teden dni kasneje na domači tekmi z Dravogradom bi vendarle spet nekoliko ogrela ozračje pred obračunom s Koprom na Bonifiki. Na srečo primorskih klubov z vrha njuna konkurenca še bistveno bolj niha. Polfinalisti pokalnega tekmovanja, Radomljani, so nanizali tri poraze, jutri pa bodo ob napovedani deževni nedelji soočeni še z zahtevnim domačim obračunom s Krškim. Tudi Lendavčane čaka po sredinem pokalnem izzivu danes vse prej kot lahka naloga v Brežicah. Gostitelji že tri tekme niso prejeli gola. Ne nazadnje brežiških vrat niso mogli ogroziti niti Novogoričani, ki so na predhodnih dvobojih to jesen vselej zatresli mrežo tekmeca,</p>
      <p>Tekmovalni razpored bi lahko šel na roko Biljencem. Jutri bodo gostili Rogaško, ki vendarle ni v tako brezupnem položaju, kot je kazalo na začetku jeseni. Ta čas ima enako točkovno izhodišče kot Brda, s katerimi mora še odigrati zaostalo tekmo 7. kroga. Brice pa čaka danes še eden v nizu dvobojev proti neposrednim tekmecem za obstanek v ligi, v Dravogradu. Bolj spokojni so lahko Dekančani, ki se bodo danes podali na Ptuj.</p>
    </article>
  </body>
</html>