<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/02/epitkezik-vigyen-haza-ingyen-egy-17-szazadi-faragvanyt"/>
    <meta property="og:site_name" content="infostart"/>
    <meta property="article:published_time" content="2019-11-02T06:05:00+00:00"/>
    <meta property="og:title" content="Építkezik? Vigyen haza ingyen egy 17 századi faragványt"/>
    <meta property="og:description" content="Lebontott régi épületek díszítőelemeit osztják szét az amszterdamiak között."/>
  </head>
  <body>
    <article>
      <h1>Építkezik? Vigyen haza ingyen egy 17 századi faragványt</h1>
      <address><time datetime="2019-11-02T06:05:00+00:00">02 Nov 2019, 06:05</time> by <a rel="author">Infostart / MTI</a></address>
      <h3>Lebontott régi épületek díszítőelemeit osztják szét az amszterdamiak között.</h3>
      <p>Évszázados épületdíszeket, köztük komplett oromzatokat vihetnek haza az amszterdamiak az önkormányzat egy titkos raktárából, ha hitelt érdemlően igazolni tudják, hogy a régi díszítőelemeket újra a holland nagyváros szépítésére használják fel.</p>
      <p>Az évtizedek során átalakított vagy lebontott</p>
      <blockquote>középkori és 17. századi épületek díszes faragványait régi és új épületek díszítésére is fel lehet használni,</blockquote>
      <p>az egyetlen feltétel az, hogy szebbé váljon általuk a város.</p>
      <p><a href="https://www.amsterdam.nl/kunst-cultuur/monumenten/projecten/bouwfragmenten/">Az önkormányzat pénteken tette közzé</a> az elvihető több száz épülettöredék 190 oldalas online katalógusát, melyben érték, méret és állapot szerint csoportosítva szerepelnek a kövek és faragványok.</p>
      <figure>
        <iframe data-src="https://twitter.com/Imanerachidi/status/1190355192862117890?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A régiségek teljesen ingyenesen elvihetők, de a szállítást saját költségre kell megoldani. A tárgyakra az év végéig lehet benyújtani az igényt, az elszállítás 2020 tavaszán történhet.</p>
      <p>A helyi hatóságok a művészeket is arra bátorítják, hogy mazsolázzanak a maradványokból és applikálják bele azokat közterületre szánt műveikbe.</p>
      <p>Az önkormányzat reméli, hogy az újra utcára kerülő régi épületdíszítő elemek segíteni jobban felidézni a hajdani aranykort.</p>
      <p>
        <i>Nyitókép: twitter</i>
      </p>
    </article>
  </body>
</html>