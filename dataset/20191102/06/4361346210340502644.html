<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kinos-idegen-nevet-talaltak-szeretteik-urnafulkejen/185711"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-02T06:30:00+00:00"/>
    <meta property="og:title" content="Kínos – Idegen nevet találtak szeretteik urnafülkéjén"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kínos – Idegen nevet találtak szeretteik urnafülkéjén</mark>
      </h1>
      <address><time datetime="2019-11-02T06:30:00+00:00">02 Nov 2019, 06:30</time> by <a rel="author">Zs.V. </a></address>
      <p>
        <b>Az ilyenkor szokásos temetőlátogatásra indult egy család, de szeretteik neve helyett másét találták az urnafalon. Megijedtek, hogy az urnákat is összecserélték. </b>
        <b>Az ilyenkor szokásos temetőlátogatásra indult egy család, de szeretteik neve helyett másét találták az urnafalon. Megijedtek, hogy az urnákat is összecserélték.</b>
      </p>
      <p>Nem hitt a szemének egy család kedden a budapesti Új köztemetőben. Az urnafalban, a táblán hiába keresték hozzátartozóik nevét a megszokott helyen, egy teljesen idegen név köszönt vissza rájuk.</p>
      <figure>
        <img src="http://media.borsonline.hu/cikk/20/191253/gallery-picture/645w/2011405_a0-vzoltan2.jpg"/>
        <figcaption>A férfi mutatja a vaklapot, amit végül betettek az eltűnt eredeti tábla helyére</figcaption>
      </figure>
      <figure>
        <img src="http://media.borsonline.hu/cikk/20/191253/gallery-picture/645w/2011388_a1-eredeti-allapot3.jpg"/>
        <figcaption>Így nézett ki a nagyszülők (fekete) táblája az urnafalon</figcaption>
      </figure>
      <p>– Szóltak a rokonaim, hogy va­lami nincs rendben – kezdi a Borsnak feldúltan Zoltán, akit megbíztak, hogy intézkedjen. – A szerződésünkön feltüntetett szám alapján leellenőriztem az urnafülkét, ahol a nagyszüleim földi maradványainak lennie kell, hogy nem tévedünk-e, és tényleg egy másik ember nevével ellátott fedlapot találtam behelyezve. Nem volt beragasztva, csak úgy be volt állítva. Az idegen fedlap sorszáma alapján megkerestem, hogy hol van annak az elhunytnak a tényleges sírhelye. Pár méterre meg is találtam, ott is volt a táblája, de azon már egy másik név is szerepelt az övé alatt, 2016-os elhalálozási dá­tummal. Ha mostanában halt volna meg az illető, akkor akár egy félreértés is lehetne, de 2016 óta jó párszor voltunk a temetőben, és minden rendben volt – mondja a férfi.</p>
      <p>A család rosszat sejtett: mi van, ha az urnákhoz is hozzányúlt az, aki a táblákat kicserélte? A temetkezési cég azt tanácsolta Zoltánnak, hogy nézze meg az urnák alját, ugyanis mindig odatesznek egy címkét, amin az elhunyt neve szerepel. A fülkében lévő egyik urnán a nagymama neve volt, ám a másikon nem volt címke, így csak reménykedni tudnak, hogy az a nagyapáé.</p>
      <figure>
        <img src="http://media.borsonline.hu/cikk/20/191253/gallery-picture/645w/2011390_a2-fellelt2.jpg"/>
        <figcaption>Most kedden ezt az idegen táblát találták az eredeti helyén</figcaption>
      </figure>
      <figure>
        <img src="http://media.borsonline.hu/cikk/20/191253/gallery-picture/645w/2011392_a3-fellelt5.jpg"/>
        <figcaption>Másik urnahely, de az azonosító szám alapján ugyanaz az elhunyt, akinek a tábláját Zoltánék a nagyszülei neve helyén találták. Csak ez már újabb tábla, amin a szintén elhunyt feleség is szerepel</figcaption>
      </figure>
      <p>Zoltán nem hagyta ennyiben a dolgot, megkereste a temető vezetőjét.</p>
      <p>– Miután ellenőrizte jogosultságunk érvényességét, együtt megnéztük a helyszínt. Semmilyen együttérzést nem tanúsított, sőt mindennemű felelősségvállalástól elzárkózott – állítja a férfi. – Azt mondta, hogy ők nem nyúltak a sírhoz, és nem akarták helyreállítani sem.</p>
      <p>Megkeresésünkre a fővárosi temetőket üzemeltető Budapesti Temetkezési Intézet Zrt. azt írta: az elhunytak mindkét család esetében a megfelelő helyen vannak, az urnákat nem piszkálta senki. „A »hibás« zárólap egy korábbi temetéshez készült, és az érintett másik család már egy új zárólapot készíttetett azóta. A család vélhetően a fülkesor mellett hagyta a már szükségtelenné vált zárólapot” – fogalmazott a temetkezési intézet, és hozzátette: a halottak napjára tekintettel felajánlottak a panaszos családnak egy úgynevezett vaklapot, amin sem név, sem év­szám nem szerepel, azt nekik kell intézniük saját költségükön. Zoltán szerint azonban ezt is előzetes értesítés nélkül tették be a helyére, nekik csak később szóltak.</p>
      <p>
        <a href="http://www.borsonline.hu/velemeny/anyuert/185707">Kapcsolódó jegyzetünk ide kattintva olvasható.</a>
      </p>
    </article>
  </body>
</html>