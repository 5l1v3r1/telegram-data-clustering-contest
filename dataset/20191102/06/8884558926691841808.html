<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/za-kvadratni-meter-stanovanja-3000-evrov"/>
    <meta property="og:site_name" content="Primorske novice"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="Za kvadratni meter stanovanja 3000 evrov"/>
    <meta property="og:description" content="Konec leta bo na Seči končana trenutno edina stanovanjska gradnja v piranski občini. Podjetje Marina rezidenca je ob nekdanji železniški progi Parenzana vložilo denar v gradnjo hiš-dvojčkov in stanovanj."/>
  </head>
  <body>
    <article>
      <h1>Za kvadratni meter stanovanja 3000 evrov</h1>
      <address><time datetime="2019-11-02T06:00:00+00:00">02 Nov 2019, 06:00</time> by <a rel="author">Alenka Penjak</a></address>
      <p>
        <b>Konec leta bo na Seči končana trenutno edina stanovanjska gradnja v piranski občini. Podjetje Marina rezidenca je ob nekdanji železniški progi Parenzana vložilo denar v gradnjo hiš-dvojčkov in stanovanj.</b>
      </p>
      <figure>
        <img src="https://static.primorske.si/foto/highres/gnweb/718111_252-secaweb.jpg"/>
        <figcaption>Foto: Alenka Penjak</figcaption>
      </figure>
      <p><b>SEČA</b> &gt; Na štirih parcelah, ki skupaj merijo 2861 kvadratnih metrov, investitor, podjetje Marina rezidenca, ki ga vodita <b>Marko Mulej </b>z Vrhnike in <b>Daniel Viljevac</b> iz Ljubljane, glavni izvajalec družba Tipo in glavni podizvajalec družba Finali gradijo štiri hiše-dvojčke in osem stanovanj, velikih med 75 in 76 kvadratnimi metri.</p>
      <figure>
        <img src="https://static.primorske.si/foto/lowres/istra/718111_img_20191024_144423.jpg"/>
      </figure>
      <p>K stanovanjem sodi tudi zunanja shramba, zelenica in dve parkirni mesti, te dni pa delavci, ki smo jih srečali, končujejo z urejanjem okolice, s pleskarskimi deli in tisoč drugimi malenkostmi, ki jih želijo končati do zadnjega decembrskega dne.</p>
      <figure>
        <img src="https://static.primorske.si/foto/lowres/istra/718111_img_20191024_143914.jpg"/>
      </figure>
      <p>Kvadratni meter novogradnje bo stal od 3100 do 3350 evrov. V ceno je poleg obeh zunanjih parkirnih prostorov, zelenega atrija in zunanje shrambe vključen še 9,5 odstotni davek. <b>Stevo Čimbur</b> iz družbe Zeta, ki se ukvarja s prodajo nepremičnin, je prepričan, da bodo zanimanje za edino piransko novogradnjo, zaradi kakovosti in primerne lege, pokazali tudi domačini.</p>
      <figure>
        <img src="https://static.primorske.si/foto/lowres/istra/718111_img_20191024_145307.jpg"/>
        <figcaption>Stevo Čimbur</figcaption>
      </figure>
      <p>Del Seče, kjer novogradnja raste, je zaključena celota, ravno dovolj odmaknjena od ceste, da omogoča mirno bivanje, prednost omenjene lokacije izpostavlja Čimbur. Sicer pa poleg številnih kakovostnih prostorskih rešitev navaja, da so stanovanja in hiše-dvojčki opremljeni tudi s talnim gretjem in toplotno črpalko. Hortikulturna zasaditev še sledi.</p>
      <figure>
        <img src="https://static.primorske.si/foto/lowres/istra/718111_seca2.jpg"/>
        <figcaption>Ko bo naselje končano, bo videti tako, kot kaže slika.</figcaption>
      </figure>
      <slideshow>
        <figure>
          <img src="https://static.primorske.si/foto/highres/istra/718111_img_20191024_145417.jpg"/>
          <figcaption>Ob glavni cesti mimo Seče pot zavije na levo, kjer se kmalu srečamo s stanovanjsko novogradnjo ljubljanskih investitorjev. Foto: Alenka Penjak</figcaption>
        </figure>
        <figure>
          <img src="https://static.primorske.si/foto/highres/istra/718111_img_20191024_145222.jpg"/>
          <figcaption>Foto: Alenka Penjak</figcaption>
        </figure>
      </slideshow>
    </article>
  </body>
</html>