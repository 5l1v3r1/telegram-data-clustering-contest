<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/nvidia-presenetila-z-dvema-novima-graficnima-karticama.html?RSS8cbcbaa939e5979f6aeb82dafa240e21"/>
    <meta property="og:site_name" content="Računalniške novice"/>
    <meta property="article:published_time" content="2019-11-02T06:21:00+00:00"/>
    <meta property="og:title" content="Nvidia presenetila z dvema novima grafičnima karticama"/>
    <meta property="og:description" content="Podjetje Nvidia je uporabnike osebnih računalnikov prijetno presenetila s predstavitvijo dveh novih grafičnih kartic, in sicer GeForce GTX 1660 in GeForce GTX 1650."/>
  </head>
  <body>
    <article>
      <h1>Nvidia presenetila z dvema novima grafičnima karticama</h1>
      <address>
        <time datetime="2019-11-02T06:21:00+00:00">02 Nov 2019, 06:21</time>
      </address>
      <p>Podjetje Nvidia je uporabnike osebnih računalnikov prijetno presenetila s predstavitvijo dveh novih grafičnih kartic, in sicer GeForce GTX 1660 in GeForce GTX 1650. Obema grafičnima karticama je računalniški gigant dodal oznako Super, novinca pa se razlikujeta tako po specifikacijah kot po zmogljivosti. Grafični kartici bosta naprodaj v drugi polovici meseca novembra, namenjeni pa posta tudi nekoliko zahtevnejšim ljubiteljem iger.</p>
      <p>Grafična kartica GeForce GTX 1660 Super ima za preračunavanje grafičnih vsebin na voljo 1.408 CUDA jeder frekvence 1.530 megahercev oziroma 1.785 megahercev v pohitrenem načinu delovanja. Za shranjevanje vmesnih izračunov je na voljo šest gigabajtov pomnilnika GDDR6, hitrost prenosa podatkov pa zanaša 14 gigabitov na sekundo. Novost naj bi bila po ocenah poznavalcev za do 20 odstotkov zmogljivejša v primerjavi z modelom GTX 1660.</p>
      <p>Model GeForce GTX 1650 Super je znatno boljši v primerjavi s predhodnikom, saj ima za preračunavanje podatkov na voljo 1280 CUDA procesorjev frekvence 1.530 megahercev oziroma 1.725 megahercev v pohitrenem načinu delovanja. Tu je na voljo štiri gigabajte grafičnega pomnilnika GDDR5 s prepustnostjo 12 gigabitov na sekundo. Novost naj bi bila v povprečju do 40 odstotkov zmogljivejša v primerjavi z njeno predhodnico.</p>
      <p>Grafični kartici GeForce GTX 1660 Super in GeForce GTX 1650 Super pri delovanju porabita nekoliko več električne moči v primerjavi s predhodniki, a kot že omenjeno ponujata tudi bistveno večjo zmogljivost, predvsem pa pri računalniških igrah ločljivosti 1.080p. Novo grafično kartico GeForce GTX 1660 Super je že mogoče kupiti v Združenih državah Amerike, in sicer za okoli preračunanih 200 evrov. Nekoliko manj zmogljiva GeForce GTX 1650 Super pa bo naprodaj od 22. novembra dalje, njena maloprodajna cena pa žal še ni bila razkrita.</p>
      <figure>
        <iframe src="https://www.youtube.com/embed/IT0bBH5GWB0" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.nvidia.co.uk/">Nvidia</a></footer>
    </article>
  </body>
</html>