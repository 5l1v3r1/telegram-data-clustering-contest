<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/krko-morajo-preplavati"/>
    <meta property="og:site_name" content="Primorske novice"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="Krko morajo preplavati"/>
    <meta property="og:description" content="Rokometaši RD Butan plin Izola danes v izjemno pomembnem obračunu spodnjega dela lestvice gostijo novomeško Krko. Dolenjci so doslej zbrali le točko več od Izolanov, a se med petimi novembrskimi nasprotniki modro-belih zdijo še najlažje premagljivi."/>
  </head>
  <body>
    <article>
      <h1>Krko morajo preplavati</h1>
      <address><time datetime="2019-11-02T06:00:00+00:00">02 Nov 2019, 06:00</time> by <a rel="author">Sandi Jerman</a></address>
      <p>
        <b>Rokometaši RD Butan plin Izola danes v izjemno pomembnem obračunu spodnjega dela lestvice gostijo novomeško Krko. Dolenjci so doslej zbrali le točko več od Izolanov, a se med petimi novembrskimi nasprotniki modro-belih zdijo še najlažje premagljivi.</b>
      </p>
      <figure>
        <img src="https://static.primorske.si/foto/highres/sport/718130_f207roko_izola_celje06z.jpg"/>
        <figcaption>Trener Fredi Radojkovič (v sredini) s svojimi varovanci pričakuje težko tekmo, a tudi zmago. Foto: Zdravko Primožič/FPA</figcaption>
      </figure>
      <p><b>IZOLA</b> &gt; Izolski rokometaši, ki so v prvih sedmih tekmah domače ligaške sezone zbrali le tri točke, so v november stopili z nehvaležnega zadnjega mesta letvice. Vendar pa si lahko položaj zelo hitro izboljšajo, saj je trenutno peto Gorenje osvojilo le šest točk. Kar osem prvoligašev se na prvenstveni razpredelnici gnete v pičlih treh točkah razlike.</p>
      <p>Za varovance trenerja <b>Fredija Radojkoviča</b> na tekmi proti Novomeščanom šteje le zmaga, saj le ta prinaša skok po lestvici. Obenem bi morebitna zmaga vsem izolskim igralcem zagotovila potrebno infuzijo samozavesti pred naslednjimi nastopi. Po drevišnjem obračunu s Krko namreč v novembru Izolane čakajo še tekme z Mariborom, Gorenjem, Koprom in Celjem. Le z Velenjčani bodo izolski rokometaši igrali doma, ostale tri tekme pa v gosteh. Zato je današnja tekma proti Krki še toliko pomembnejša, saj bo pot do točk na ostalih novembrskih srečanjih najbrž težja.</p>
      <p>“V našem taboru smo imeli med zadnjim premorom nekaj zdravstvenih težav, a bo proti Krki manjkal le Amel Redžić. Ni kaj, tokrat moramo zmagat. Na to tekmo smo se pripravljali tako, da smo bolj kot igro Krke dobro analizirali svojo igro. Največji nasprotnik smo si namreč kar mi sami, zato bi radi odpravili čim več lastnih napak. Moramo pa ostati zbrani vseh 60 minut tekme. Tudi v obdobjih, ko nam ne gre, nam nikakor ne sme pasti koncentracija,” je pred tekmo z Novomeščani povedal trener izolske članske vrste.</p>
      <p>Krka je doslej zmagala dvakrat. V prvem krogu je doma ugnala mariborski Branik s 27:25, sredi oktobra pa je slavila na gostovanju v Slovenj Gradcu z 31:23. Prvi strelec dolenjske ekipe je srednji zunanji igralec <b>Andraž Kette</b>, ki je doslej zabil 43 golov, enajst iz sedemmetrovk. Zdi se, da igra Krka v napadu malce več prek obeh kril ter da obenem nima kakovostnih strelcev z obeh branilskih položajev. “Gre za tipično prvoligaško ekipo, ki nima izrazitih strelcev z zunanjih položajev, zato poskuša nenehno napraviti viške igralcev in velikokrat napade zaključuje prek kril,” se je strinjal Radojkovič.</p>
    </article>
  </body>
</html>