<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/deset-let-dvojezicnega-literarnega-natecaja"/>
    <meta property="og:site_name" content="Primorske novice"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="Deset let dvojezičnega literarnega natečaja"/>
    <meta property="og:description" content="Na dvojezičnem literarnem natečaju Koroška v besedi - Kärnten wortwörtlich v Pliberku je nagrado za liriko v slovenskem jeziku prejela Daniela Kocmut iz Gradca, za prozo pa Franjo Frančič iz Padne v Istri."/>
  </head>
  <body>
    <article>
      <h1>Deset let dvojezičnega literarnega natečaja</h1>
      <address><time datetime="2019-11-02T06:00:00+00:00">02 Nov 2019, 06:00</time> by <a rel="author">Andraž Gombač</a></address>
      <p>
        <b>Na dvojezičnem literarnem natečaju Koroška v besedi - Kärnten wortwörtlich v Pliberku je nagrado za liriko v slovenskem jeziku prejela Daniela Kocmut iz Gradca, za prozo pa Franjo Frančič iz Padne v Istri.</b>
      </p>
      <figure>
        <img src="https://static.primorske.si/foto/highres/kultura/718128_franjo-koroska.jpg"/>
        <figcaption>Franjo Frančič iz Padne je v Muzeju Wernerja Berga v Pliberku nagrado prejel za zgodbo Mi in oni.  </figcaption>
      </figure>
      <p><b>PLIBERK</b> &gt; Posebnost natečaja Mestne občine Pliberk je dvojezičnost. Dobrodošla so izvirna prozna in lirska besedila na prosto temo v nemškem ali slovenskem jeziku. Letos je prispelo 78 šifriranih prispevkov iz Avstrije, Slovenije, Nemčije in Italije, ocenili pa so jih člani štirih strokovnih komisij, v kateri so slavisti, germanisti, jezikoslovci, literarni zgodovinarji in pisci.</p>
      <p><b>Daniela Kocmut</b>, leta 1980 rojena v Mariboru, je v Gradcu zaključila študij slovenščine, nemščine in angleščine. Njen učitelj in mentor je bil Fabjan Hafner (1966-2016), ki mu je posvetila eno od nagrajenih pesmi, napisano v obeh deželnih jezikih.</p>
      <p><b>Franjo Frančič</b>, leta 1958 rojen v Ljubljani, je nagrado prejel za zgodbo <i>Mi in oni</i>. V središču frančičevskega sredobežnega kroga je možakar, ki ob umirajočem psu opazuje propadanje tako svojega intimnega sveta kot sodobne družbe. Zgodba, ki jo je Frančič letos pod naslovom <i>Vzemi me k sebi </i>objavil že v istoimenski knjigi, izdani pri založbi Amalietti &amp; Amalietti, bo prostor našla še v knjigi, s katero bodo na Koroškem decembra kronali jubilejno, deseto leto literarnega natečaja.</p>
      <p>Nagrado v višini 500 evrov sta v kategorijah proza in lirika v nemškem jeziku prejela <b>Harald Schwinger</b> (1964) iz Vernberka in <b>Tara Meister</b> (1997) iz Šentvida ob Glini.  </p>
    </article>
  </body>
</html>