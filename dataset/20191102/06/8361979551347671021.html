<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/prem-yer-ministr-pro-zrostannya-vvp-i-ekonomiku-ukrajini-oleksiy-goncharuk-interv-yu-novini-ukrajini-50051153.html"/>
    <meta property="og:site_name" content="НВ"/>
    <meta property="article:published_time" content="2019-11-02T06:19:00+00:00"/>
    <meta property="og:title" content="Кабмін орієнтований не на олігархів, а на президента. Інтерв'ю прем'єра Олексія Гончарука НВ"/>
    <meta property="og:description" content="Прем'єр Олексій Гончарук певен, що «довгі» і «дешеві» гроші з усього світу можуть різко підняти економіку України. Але своїм завданням він бачить не зростання цифр в графі «розмір ВВП», а можливості для самореалізації співвітчизників."/>
  </head>
  <body>
    <article>
      <h1>Кабмін орієнтований не на олігархів, а на президента. Інтерв'ю прем'єра Олексія Гончарука НВ</h1>
      <h2>Прем'єр Олексій Гончарук певен, що «довгі» і «дешеві» гроші з усього світу можуть різко підняти економіку України. Але своїм завданням він бачить не зростання цифр в графі «розмір ВВП», а можливості для самореалізації співвітчизників.</h2>
      <address><time datetime="2019-11-02T06:19:00+00:00">02 Nov 2019, 06:19</time> by <a rel="author">ВалерІй Калниш</a></address>
      <p>Ц я людина розкочує будівлею Кабміну на самокаті, щотижня записує відеоблог про справи уряду і наполегливо запевняє у кожному своєму виступі, що заявлений урядом п’ятирічний план, який передбачає 40% зростання для української економіки, — це не просто мрія, а реальна можливість.</p>
      <p>На великому інвестфорумі RE: think. Invest in Ukraine у Маріуполі прем'єр Олексій Гончарук виступав перед президентом, топ-чиновниками, а найголовніше — перед найбільшими західними фінансовими партнерами України. І знову повторив: 40% зростання — це реально.</p>
      <p>Уже в кулуарах форуму прем'єр пояснив НВ, звідки у нього така впевненість, і розповів, на що він готовий перетворити Україну до кінця президентського терміну Володимира Зеленського.</p>
      <p>
        <b>— І ви, і президент говорили, що Україна — це країна можливостей. «Не проспіть Україну», — сказав Володимир Зеленський. Які інвестиції ви плануєте залучити невдовзі, і чому західний бізнес має йти в Україну? Як ви його захистите, які є можливості для нього?</b>
      </p>
      <p>— У світі дуже багато грошей — «дешевих» грошей, «довгих» грошей. У Європі в деяких країнах негативна ставка за депозитами. Це означає, що ти, наприклад у Данії, несеш гроші в банк, кладеш на депозит і платиш за те, що він їх зберігає. Це означає, що у світі безліч, величезна кількість різних коштів («довгих», «дешевих»), але такі гроші працюють на територіях, де мало ризиків, де вони захищені, де ти не можеш їх втратити. Наше завдання в Україні — знижувати ризики і підвищувати довіру до країни, тоді сюди підуть «дешеві» гроші.</p>
      <p>Якщо сюди зайдуть кредити під 4−6%, якщо підприємець зможе розраховувати на те, що він піде в банк і візьме дешевий кредит, займаючись бізнесом, економіка зростатиме — вона «хайпитиме». Сьогодні у нас проблема, зокрема, через те, що взяти кредит майже неможливо. Точніше, технічно взяти його можна, але він настільки дорогий, що повернути його реально хіба що, займаючись наркоторгівлею або торгівлею зброєю. Це, звісно, жарт, але має бути дуже велика прибутковість.</p>
      <p>Інша проблема в тому, що у нас величезна частина економіки в тіні, а це значить, що ти не можеш прийти до банку і показати свої реальні обороти, свій реальний бізнес-процес, не можеш довести, як ти віддаватимеш гроші, бо у тебе все приховано, все на ФОП, щось у готівці й тощо. Від цих практик потрібно повільно відходити, бо ми ніколи не вийдемо на поле, де є дешеві довгі ресурси. У нас окремі країни розміщують свої бонди, свої облігації, вже на 100 років із мінімальними відсотками, тобто фактично це гроші майже назавжди, які майже нічого не коштують.</p>
      <p>
        <b>— Як ви захистите західні інвестиції? Під час війни Сполучені Штати покладалися на внутрішні інвестиції — як із цим питанням справи у нас?</b>
      </p>
      <p>— Головні чинники ризиків, яких бояться, — що ти прийдеш до країни, вкладеш сюди гроші, а у тебе їх просто «відіжмуть», заберуть великі місцеві гравці. А це значить, що поки ми не продемонструємо, що в Україні великі гравці більше не керують судовими системами, не мають тотального впливу на якусь судову гілку, прокуратуру або силовий орган, який просто може прийти і забрати у тебе цю власність; доки вони не побачать, що такі інструменти більше не працюють, серйозних інвестицій у країни не буде. Наша країна зараз має величезну можливість почати дуже швидко зростати.</p>
      <aside>Економіка зростатиме — вона «хайпитиме»</aside>
      <p>Сьогодні останній доповідач на форумі, Тімоті Еш, дуже відомий і шанований у світі фінансів експерт, сказав, що це абсолютно реально: 40% [зростання ВВП] за п’ять років — абсолютно реальне завдання. Ви просто маєте змінити правила і показати, що вони реально змінилися, що окремі люди не можуть у телефонному режимі впливати на рішення судів.</p>
      <p>
        <b>— Як бути з цими 40%? Наскільки я розумію, ми вже відстаємо від графіку, якщо подивитися на прогноз зростання на 2020 рік. Як ми надолужимо ці відсотки?</b>
      </p>
      <p>— Ні від чого ми не відстаємо. Задекларована мета 5−7% на рік — це мета, до якої нам потрібно прагнути; це орієнтир, який ми з вами собі поставили. Цифри, які відображені в офіційних документах, це цифри, які реально бачать економісти. Якщо ви зараз, у найближчі кілька місяців, продемонструєте, що судова система тотально змінилася, що олігархи реально не впливають на органи влади, ними не маніпулюють, ними не керують, якщо ви реально покажете, що бізнес-середовище змінилося, у вас наступного року прогнози будуть ще більшими, ніж ви очікуєте.</p>
      <p>Питання у тому, наскільки справжні люди, які реально оцінюють ризики для своїх акціонерів і людей, які збираються вкладати [гроші], бачать, що ми зробили «домашню роботу». У нас є мета — 5% наступного року. Вона з кожним місяцем, який ми тягнемо або який ми втрачаємо, стає дещо віддаленішою.</p>
      <p>Звісно, якщо влітку поставити собі [за мету] 5% [зростання ВВП] і почати, наприклад, земельну реформу раніше, ми зростатимемо дещо більше. Якщо її почати восени, як заплановано, ми зростатимемо дещо менше, але це насправді деталі. Зростання ВВП — це не самоціль, а просто цифри, які показують, в якому напрямку ми рухаємося. Ми від жодного графіка не відстали. Те, що ви бачите в офіційних документах, це просто цифри, які сухо оцінюють фахівці-економісти, які враховують, що є зараз.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/794/big/db552bcf1a666f60ab6fff865ac30cf8.png?stamp=20191101210714&amp;q=85&amp;output=jpg&amp;bg=white"/>
        <figcaption>Олексій Гончарук (праворуч) впевнено заявляє, що його уряд орієнтується не на олігархів, а на одну людину — Володимира Зеленського / Фото: Журнал НВ</figcaption>
      </figure>
      <p>
        <b>— Олігархи, зокрема Ігор Коломойський, впливають на уряд? Ви вважаєте його тією людиною, яка заважає, наприклад, інвестиційній привабливості держави?</b>
      </p>
      <p>— Я б не хотів зводити наш діалог до персоналій. Не тому, що є «поганий» [Рінат] Ахметов, Коломойський, [Віктор] Пінчук або будь-хто інший. Питання не в них — питання в органах влади. Вони мають мати достатню компетенцію і незалежність, щоб про принципи і про прізвища взагалі не йшлося.</p>
      <p>Сьогодні український уряд не залежить від жодного олігарха, ця дія спрямована винятково на людей, на президента, бо президента вибрали люди, і він є для нас камертоном. Це людина, на яку ми орієнтуємося передусім, яка є, за суттю, якщо хочете, нашим «замовником» (разом із парламентом, звісно, бо ми сприймаємо все це як командну гру). Загалом, змінити країну одна людина не зможе. Це неможливо — це завдання великої команди, яка не обмежується органами влади.</p>
      <p>Я сьогодні звертався до зали, де сиділи інвестори, і чітко їм говорив: якщо ви бачите корупцію, бачите несправедливість, бачите, що хтось перерозподіляє якісь потоки, сигналізуйте нам про це. У нас дуже багато роботи, ми дійсно можемо щось не помічати, до чогось ще не дійшли руки. Але ви, надаючи інформацію, виводячи якусь історію в публічну площину, дуже сильно нам допомагаєте.</p>
      <p>
        <b>— Яку країну ви будуєте? Який той ідеальний образ країни, яку ви передасте наступному прем'єр-міністру, а Володимир Зеленський — наступному президентові?</b>
      </p>
      <p>— Ми не ганяємося за ідеалами — ми будуємо вільну країну з ринковою економікою, в якій ефективна держава заради вільного суспільства створює умови, щоб людина була щасливою.</p>
      <p>Ми сповідуємо людиноцентричну ідеологію. Це означає, що якщо держава не заважає людині розвиватися, самореалізовуватися, а, навпаки, створює для неї умови, то щаслива людина створює той ВВП, про який ми з вами говоримо. Бо ВВП — це про людей, це про те, що хтось відкрив якийсь стоматологічний кабінет, приватний дитячий садок, почав випікати хліб або інвестувати в землю, купив собі трактор і займається органічним фермерством. Це все ВВП.</p>
      <p>Внутрішній валовий продукт — це сухі цифри, немає сенсу ганятися за сухими цифрами. Те, що ми поставили собі за мету, це загальний показник того, вдалося нам чи ні, це для нас орієнтир. Але головна наша історія та ідея полягає в тому, щоб люди в Україні були вільними, аби держава їх не обмежувала дурними обтяженнями, папірцями, заборонами, а дала їм можливість бути щасливими.</p>
      <p>
        <b>— Вінстон Черчілль, будучи прем'єр-міністром, обіцяв народу кров, піт і сльози. Що обіцяєте ви?</b>
      </p>
      <p>— Ми обіцяємо, що буде багато роботи. Ми чесно говоримо, що країна, держава нам всім дісталася у дуже складному стані, бо майже знищена інфраструктура, куди не плюнь — скрізь якісь або борги, або проблеми, або конфлікти, суди тощо. У нас понад 500 млрд неповернених кредитів, у нас більше 10 млн людей живуть за межею бідності, і ці проблеми за місяць — два — три нерозв’язні. Це наша спільна робота — щоб ці проблеми опинилися у минулому. І потрібно буде не один рік важко попрацювати, щоб вийти на траєкторію зростання.</p>
      <p>Але наша відповідь полягає в тому, що Україна має реальний шанс, дуже реалістичну можливість за наступні п’ять років зробити економічний стрибок, завдяки чому отримаємо гроші в бюджет для боротьби з бідністю. Бо зараз їх, відверто, дуже не вистачає. Ви бачите, що страйкують шахтарі, не вистачає грошей педагогам і лікарям. Ми дуже хотіли б мати достатньо ресурсів, щоб задовольнити потреби всіх цих людей, але ці ресурси країна має заробити.</p>
      <p>Нам потрібно вкладати гроші в інфраструктуру, щоб вони поверталися в економіку; потрібно створювати робочі місця, аби люди не були змушені стояти в чергах і просити про соціальну допомогу. Ми хочемо створити умови, щоб кожен міг самореалізуватися. І ми це зробимо.</p>
      <p>
        <i>
          <b>Більше читайте в <a href="https://magazine.nv.ua/ukr/journal/3418-journal-no-40.html">свіжому номері журналу</a> НВ — № 40, 31 жовтня 2019 року</b>
        </i>
      </p>
    </article>
  </body>
</html>