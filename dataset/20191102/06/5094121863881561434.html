<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/archeologove-badaji-u-kostela-sv-vavrince-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T06:04:00+00:00"/>
    <meta property="og:title" content="Barokní i socialistické mince. U kostela sv. Vavřince bádají archeologové"/>
    <meta property="og:description" content="Stavba retenční nádrže u kostela svatého Vavřince v Přerově přilákala pozornost archeologů, kteří zde provádějí záchranný výzkum. Podařilo se jim objevit bohatý soubor mincí z různých historických epoch Přerova - od tříkrejcaru z roku 1681 přes mince z Rakousko-Uherska a první republiky až po socialistické halíře."/>
  </head>
  <body>
    <article>
      <h1>Barokní i socialistické mince. U kostela sv. Vavřince bádají archeologové</h1>
      <address><time datetime="2019-11-02T06:04:00+00:00">02 Nov 2019, 06:04</time> by <a rel="author">Petra Poláková-Uvírová</a></address>
      <p>„To nejzajímavější nás čekalo hned pod svrchní vrstvou, kde se nacházela terénní vyrovnávka z období raného novověku, tedy ze 17. a 18. století. Našli jsme zde soubor stříbrných mincí, z nichž nejzajímavější je tříkrejcar Maxe von Gundolfa z roku 1681, ražený v arcibiskupské mincovně v Salzburgu. Odkryli jsme i zlomky kuchyňské keramiky ze stejné doby,“ přiblížil přerovský archeolog Zdeněk Schenk.</p>
      <figure>
        <img src="https://g.denik.cz/1/03/bazilika-bejt-semes-01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/izrael-jeruzalem-bazilika-svetec-mucednik-krypta-mozaiky-rim-antika-20191024.html">Podzemní krypta a opulentní výzdoba. V Izraeli našli pozůstatky staré baziliky Přečíst článek ›</a>
      </aside>
      <p>Zajímavé jsou i další artefakty - badatelé narazili na dvoře fary na torzo mramorové sochy světce, která mohla být součástí výbavy interiéru barokního kostela. „Nejstarší zmínka o kostele sv. Vavřince pochází z roku 1525, kdy byl založen, a v 18. století prošel radikální barokní přestavbou,“ vysvětlil.</p>
      <p>Kromě torza sochy světce našli archeologové i ulomené křídlo anděla z mramoru, a pak také část soklu. „Vůbec nejstarší doklad osídlení nás ale čekal v místě budované retenční nádrže. S velkou pravděpodobností se jedná o sídlištní jámu, zahloubenou do písčitého podloží. Objevili jsme zde zlomky zdobeného hrnce, jehož stáří můžeme datovat do období raného středověku, tedy do 8. až 9. století,“ upřesnil.</p>
      <p>Rozsáhlý je i soubor zlomků kamnových kachlů z Kratochvílovy ulice. „Jsou mezi nimi nádherné exponáty se srdčitými motivy z roku 1600. Zajímavostí je i zlomek čelní vyhřívací stěny s vyobrazením mužské postavy v dobovém kabátci. Postava má plnovous, bradku a brýle,“ doplnil Schenk.</p>
      <h3>Původní dlažba i vstup</h3>
      <p>Poblíž sochy svatého Jana Nepomuckého našli badatelé s pomocí detektoru kovu spodní část křížku typu Caravaca, jenž má původ ve španělském poutním místě. Je na něm i nápis v latině „Pros za mě“. Archeologové zřejmě odkryli základy původního kostela, jenž byl později přestavěn a zcela se změnila původní orientace stavby.</p>
      <figure>
        <img src="https://g.denik.cz/1/e5/zbrane01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/londyn-havering-zbrane-skladiste-bbc-duncan-wilson-muzeum-archeologie.html">Na staveništi v Londýně našli poklad z doby bronzové. Ukáže se veřejnosti Přečíst článek ›</a>
      </aside>
      <p>„Půl metru pod současnou dlažbou mezi kostelem a farou jsme zdokumentovali původní barokní dlažbu, kterou tvořily velké bloky devonského vápence, kladené do písku. Ve stejném prostoru jsme narazili i na základy původního vstupu do kostela,“ doplnil.</p>
      <p>Okolí kostela svatého Vavřince připomíná v těchto dnech staveniště - dělníci zde totiž budují retenční nádrž. „Kanalizace byla tak zanesená a mnohé dešťové svody tak ucpány, že se voda dostávala přímo pod základy kostela a zvyšovala se jeho vlhkost. Dešťová voda tedy byla od památky odvedena,“ přiblížil děkan přerovské farnosti Josef Rosenberg.</p>
      <p>V letošním roce začali stavebníci s přispěním města, kraje a dotace ministerstva kultury spravovat také základy kostela a střechu. „Havarijní stav je zejména na střeše a problémem je statika táhel z barokního krovu,“ uzavřel.</p>
      <figure>
        <img src="https://g.denik.cz/1/a4/komplex-2_denik-150-3x2.png"/>
      </figure>
      <aside>
        <a href="https://www.denik.cz/veda-a-technika/angkor-kambodza-tajemstvi-prales-starovek-dzungle-ztracene-mesto-objev-20191022.html">Kambodžská džungle ukrývala ztracené město. Vědcům k objevu pomohl laser Přečíst článek ›</a>
      </aside>
    </article>
  </body>
</html>