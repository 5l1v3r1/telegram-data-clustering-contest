<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191031_04694976"/>
    <meta property="og:site_name" content="De Standaard"/>
    <meta property="article:published_time" content="2019-11-02T06:25:00+00:00"/>
    <meta property="og:title" content="Ongehoord. 'Het was onze 9/11 voor Kortrijk'"/>
    <meta property="og:description" content="Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft."/>
  </head>
  <body>
    <article>
      <h1>Ongehoord. 'Het was onze 9/11 voor Kortrijk'</h1>
      <address>
        <time datetime="2019-11-02T06:25:00+00:00">02 Nov 2019, 06:25</time>
      </address>
      <p>Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft.</p>
      <p>‘Onderschat het niet, een hele dag rondrennen met extreem grote borsten.’</p>
      <p>Maaike Neuville bereidt zich intensief voor op elke rol, zegt ze in Knack Focus. En voor de zombiefilm Yummy betekende dat een paar nepborsten torsen.</p>
      <p>‘Trump zou er willen uitzien zoals ik, kunnen acteren als ik en even slim willen zijn.’</p>
      <p>Arnold Schwarzenegger heeft zich al meermaals openlijk uitgesproken tegen Donald Trump, die op zijn beurt Schwarzenegger de mantel uitveegde. Maar Arnie weet: Eigenlijk is Trump dol op mij, dat weet ik wel zeker.( (in The Times)</p>
      <p>‘Mijn doel is om jong te blijven tijdens het ouder worden.’</p>
      <p>Cristiano Ronaldo viert over enkele maanden zijn 35ste verjaardag, maar hij is nog lang niet uitgespeeld (in France Football). Al zou hij graag zelf bepalen wanneer hij speelt. ‘Als het van mij afhangt, zou ik enkel nog belangrijke matchen spelen. Die met de nationale ploeg en Champions League-matchen.’</p>
      <p>‘Het was onze 9/11 voor Kortrijk. Mensen zullen jaren later nog altijd weten waar ze die avond precies waren, toen de brand begon.’</p>
      <p>Burgemeester Vincent Van Quickenborne speecht over de brand van het gloednieuwe zwembad in Kortrijk, intussen acht maanden geleden.</p>
      <p>‘Stel je voor dat je als enige man terechtkomt in een groep kleuterjuffen. Die tolereren je wel, je mag erbij, maar het overheersende gevoel is toch dat zíj beter zijn met kinderen. Zo is het bij De ideale wereld met humor.’</p>
      <p>Sarah Vandeursen legt (in De Standaard) uit hoe ze op de veelal mannelijke redactie van De ideale wereld voor het eerst werd geconfronteerd met haar positie als vrouw. ‘Humor is er eerder een mannending, maar dat gaat breder dan De ideale wereld.’</p>
      <p>‘Ik denk niet dat mijn record door Jef Peeters of Jos Janssen verbeterd zal worden.’</p>
      <p>Erik Nys, na 23 jaar nog steeds Belgisch recordhouder in het verspringen, vermoedt dat er een Belg met buitenlandse roots en/of genen nodig zal zijn om zijn 8m25 van de tabellen te springen. Hij verwijst daarbij naar Nafi Thiam en Bashir Abdi als de nieuwe uithangborden van de Belgische atletiek.</p>
      <p>‘Ik wil opkomen voor de werkende mens. Nu moet je met twee gaan werken en je komt nog niet rond. Vind jij dat normaal?’</p>
      <p>Michel Van den Brande, Vlaanderens bekendste stellingbouwer (dankzij The Sky is The Limit) denkt aan de politiek zegt hij in dag Allemaal. Maar welke partij? ‘Bij N-VA hebben ze de voorbije jaren bewezen dat het ook zakcullers zijn en Vlaams Belang is te racistisch voor mij. Misschien moet ik een eigen partij beginnen? Of eens met Jean-Marie Dedecker gaan praten.’</p>
      <p>‘Hij is nu de enige kopman thuis.’</p>
      <p>Mario De Clercq verklapt aan Sporza waarom veldrijder Eli Yserbyt – lange tijd samen met wielrenster Puck Moonen, maar tegenwoordig met Fien Maddens - nu tot volle ontbolstering komt: ‘Voor een sportman is het nodig dat je in de week goed verzorgd wordt.’</p>
      <p>‘Als minister was ik het gewend om elke dag een stuk of vijftig beslissingen te nemen. Als parlementslid héb ik niets meer zelf te beslissen. Dat is toch afkicken, merk ik. Ik heb lachend aan mijn echtgenote gezegd: “Zal ik die vijftig beslissingen per dag voortaan allemaal thuis nemen?” Maar dat vond ze geen briljant idee.’</p>
      <p>Kris Peeters moet wennen aan zijn nieuwe leven (in Het Laatste Nieuws).</p>
      <p>‘Dat betekent dat we daar minder energie moeten in steken. Ze komen toch niet.’</p>
      <p>De stad Kortrijk betaalde Proximus 40.000 euro om via gsm-signalen te weten te komen wie er zoal naar de stad komt. Daaruit blijkt onder andere dat Antwerpenaren Kortrijk maar sporadisch aandoen. Wie denkt dat de stad die cijfers gaat gebruiken om meer bewoners van de Scheldestad aan te trekken, komt bedrogen uit.  'Walen en Fransen weten ons wel te vinden. Daar liggen nog mogelijkheden', concludeert schepen van Economie Arne Vandendriessche (Team Burgemeester).</p>
    </article>
  </body>
</html>