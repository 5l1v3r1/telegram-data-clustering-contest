<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/world/xaiko-maas-xreiazomaste-to-tharros-tis-eyropis-tou-1989/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T14:25:02+00:00"/>
    <meta property="og:title" content="Χάικο Μάας : Χρειαζόμαστε το θάρρος της Ευρώπης του 1989"/>
    <meta property="og:description" content="Ο γερμανός υπουργός Εξωτερικών, Χάικο Μάας, ευχαριστεί τους Ευρωπαίους για τη συμβολή τους στην επανένωση της Γερμανίας, ενώ απευθύνει παράλληλα έκκληση για περισσότερη αλληλεγγύη μεταξύ των ευρωπαϊκών εθνών."/>
  </head>
  <body>
    <article>
      <h1>Χάικο Μάας : Χρειαζόμαστε το θάρρος της Ευρώπης του 1989</h1>
      <h2>Ο γερμανός υπουργός Εξωτερικών, Χάικο Μάας, ευχαριστεί τους Ευρωπαίους για τη συμβολή τους στην επανένωση της Γερμανίας, ενώ απευθύνει παράλληλα έκκληση για περισσότερη αλληλεγγύη μεταξύ των ευρωπαϊκών εθνών.</h2>
      <address><time datetime="2019-11-02T14:25:02+00:00">02 Nov 2019, 14:25</time> by <a rel="author">ΤοΒΗΜΑ Team</a></address>
      <p>Ο γερμανός υπουργός Εξωτερικών, Χάικο Μάας, ευχαριστεί τους Ευρωπαίους για τη συμβολή τους στην επανένωση της Γερμανίας, ενώ απευθύνει παράλληλα έκκληση για περισσότερη αλληλεγγύη μεταξύ των ευρωπαϊκών εθνών, σε άρθρο του που προγραμματίζεται να δημοσιευτεί σήμερα σε 26 χώρες.</p>
      <p>Στις 9 Νοεμβρίου η Γερμανία γιορτάζει τα 30 χρόνια από την πτώση του Τείχους του Βερολίνου, η οποία έδωσε ώθηση σε μια διαδικασία που οδήγησε στην επανένωση της Γερμανίας στις 3 Οκτωβρίου 1990.</p>
      <p>
        <a href="https://www.in.gr/2019/11/02/economy/syntakseis-poies-allages-erxontai-stis-prosorines-epikourikes-syntakseis/">Διαβάστε ακόμη : Ποιες αλλαγές έρχονται στις προσωρινές επικουρικές συντάξεις</a>
      </p>
      <p>«Η ενότητα της Γερμανίας ήταν ένα δώρο από την Ευρώπη στη Γερμανία» γράφει ο Μάας στο άρθρο του.</p>
      <p>«Και αυτό συνέβη στα τέλη ενός αιώνα κατά τον οποίον η Γερμανία έφερε αφάνταστο πόνο στην ήπειρο αυτή» προσθέτει.</p>
      <p>Το φθινόπωρο του 1989 δείχνει τι μπορεί να κάνει η Ευρώπη όταν σκέφτεται πέραν των εθνικών συνόρων, σημειώνει, υπογραμμίζοντας παράλληλα ότι η κρίση στην ευρωζώνη, το Brexit και οι διενέξεις για τους πρόσφυγες προκάλεσαν νέες έριδες.</p>
      <p>Η Ευρώπη μπορεί να επιβιώσει απέναντι στις παγκόσμιες προκλήσεις, όπως η παγκοσμιοποίηση και η κλιματική αλλαγή, μόνο μένοντας ενωμένη, συνεχίζει ο γερμανός υπουργός Εξωτερικών.</p>
      <p>«Οι εκκλήσεις από τη Βαρσοβία, το Βερολίνο ή το Παρίσι δεν έχουν καμία απήχηση στη Μόσχα, στο Πεκίνο και ολοένα και περισσότερο και στην Ουάσινγκτον, όταν γίνονται μεμονωμένα» σημειώνει.</p>
      <p>«Μόνον η φωνή της Ευρώπης έχει σημαντική βαρύτητα» υπογραμμίζει και καλεί την Ευρώπη να καταρτίσει μια κοινή πολιτική απέναντι στη Ρωσία και την Κίνα, να προχωρήσει σε μια αμυντική ένωση και να αναλάβει ηγετικό ρόλο στην καταπολέμηση των κλιματικών αλλαγών.</p>
      <p>Ο κόσμος χρειάζεται το θάρρος της Ευρώπης του 1989, τονίζει.</p>
      <p>«Ας τολμήσουμε επιτέλους να είμαστε Ευρωπαίοι, να ενεργούμε ως Ευρωπαίοι, χωρίς αν και αλλά!» καταλήγει ο γερμανός υπουργός Εξωτερικών.</p>
      <p>Πηγή: ΑΠΕ – ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>