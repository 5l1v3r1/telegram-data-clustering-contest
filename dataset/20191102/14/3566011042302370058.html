<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544138.html/%D8%B5%D8%A8%D8%AD%DA%AF%D8%A7%D9%87-%D9%85%D8%B4%D8%AA%D8%B1%DA%A9-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%A7%D8%B3%D8%AA%D8%A7%D9%86-%D9%82%D9%85-%D8%AF%D8%B1-%D9%85%D8%B3%D8%AC%D8%AF-%D8%AC%D9%85%DA%A9%D8%B1%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:27:00+00:00"/>
    <meta property="og:title" content="صبحگاه مشترک نیروهای مسلح استان قم در مسجد جمکران برگزار می‌شود"/>
    <meta property="og:description" content="معاون فرهنگی مسجد مقدس جمکران از برگزاری صبحگاه مشترک نیروهای مسلح استان قم در مسجد جمکران با سخنرانی سردار سرلشکر پاسدار محمدباقری رئیس ستاد کل نیروهای مسلح خبر داد."/>
  </head>
  <body>
    <article>
      <h1>صبحگاه مشترک نیروهای مسلح استان قم در مسجد جمکران برگزار می‌شود</h1>
      <h2>با سخنرانی سرلشگر باقری؛</h2>
      <address>
        <time datetime="2019-11-02T14:27:00+00:00">02 Nov 2019, 14:27</time>
      </address>
      <p>معاون فرهنگی مسجد مقدس جمکران از برگزاری صبحگاه مشترک نیروهای مسلح استان قم در مسجد جمکران با سخنرانی سردار سرلشکر پاسدار محمدباقری رئیس ستاد کل نیروهای مسلح خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/"> قم فردا</a>، حجت‌الاسلام یاسین حسین‌آبادی پیش از ظهر امروز در جمع خبرنگاران با اشاره به 9 ربیع‌الاول و سالروز آغاز امامت حضرت مهدی (عج) اظهار داشت: امسال برنامه‌های مختلف فرهنگی و اجتماعی برای 9 ربیع‌الاول در نظر گرفته‌شده است که مهم‌ترین هدف این برنامه‌ها در حوزه اجتماع قلب‌ها با محور امام زمان می‌باشد.<br/><br/>حسین‌آبادی ابراز داشت: جامعه هدف در 3 رده خانواده و کودک، نوجوان و جوان و بزرگ‌سال دسته‌بندی‌شده‌اند و به‌صورت ویژه‌برنامه ریزی برای آن‌ها صورت گرفته است.<br/><br/>معاون فرهنگی مسجد مقدس جمکران تصریح کرد: برای اولین بار 24 آبان ماه نخستین همایش بازی‌های خانوادگی در مسجد جمکران صورت می‌گیرد نوع بازی‌ها به‌گونه‌ای است که تعاملی و با مشارکت خانواده‌ها باشد.<br/><br/>حسین‌آبادی تأکید کرد: مهم‌ترین شاخصه نوجوانان پیدا کردن دوست است به همین علت برنامه دوست خوب من برای این رده سنی در نظر گرفته‌شده و مسابقات دانش‌آموزی با این موضوع برگزار خواهد شد.<br/><br/>حسین‌آبادی تأکید کرد: شاخص‌ترین موضوع در بین بزرگ‌سالان ایجاد همدلی و کمک است موضوعی که در جامعه امروز بیش‌ازپیش احساس می‌شود و درواقع یکی از وظایف منتظران این است که همدل باشند و خدمات اجتماعی به یکدیگر بدهند.<br/><br/>وی به برنامه‌های مسجد مقدس جمکران در ایام پیش رو اشاره کرد و ابراز داشت: شب شهادت امام حسن عسکری (ع) سه برنامه شاخص داریم که اولین برنامه مراسم عزاداری با سخنرانی حجت‌الاسلام‌والمسلمین پناهیان خواهد بود.<br/><br/>معاون فرهنگی مسجد مقدس جمکران تصریح کرد: برنامه‌های روز 9 ربیع از ساعت 8 صبح با حضور ارگان‌های نظامی و اقشار مردم با شعار 6 هزار نفر به نیابت از 6 هزار شهید آغاز می‌شود.<br/><br/>وی افزود: سخنران اصلی این مراسم نیز سردار سرلشکر پاسدار محمدباقری رئیس ستاد کل نیروهای مسلح خواهند بود.<br/><br/>حسین‌آبادی ادامه داد: برنامه عصر همدلی نیز در همین روز برگزار خواهد شد که از هنرمندان مشهور کشور مانند داریوش ارجمند در این برنامه حضور خواهند داشت.<br/><br/>وی افزود: برنامه‌های فرهنگی مسجد مقدس جمکران تنها مختص به این روزها نیست به‌طوری‌که در کل ایام سال این برنامه‌ها ادامه خواهد داشت.<br/><br/>انتهای پیام/</p>
    </article>
  </body>
</html>