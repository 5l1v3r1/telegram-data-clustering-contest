<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544178.html/%D8%B4%D9%88%D8%B1%D8%A7%DB%8C-%D8%A7%D8%B1%D8%A7%DA%A9-%D8%A8%D8%A7-%D9%87%D8%B1%DA%AF%D9%88%D9%86%D9%87-%D8%B7%D8%B1%D8%AD-%D8%AC%D8%A7%DB%8C%DA%AF%D8%B2%DB%8C%D9%86----%D9%85%D8%AA%D8%B1%DB%8C-%D9%85%D8%AE%D8%A7%D9%84%D9%81-%D8%A7%D8%B3%D8%AA-%D8%A8%D8%AD%D8%AB-%D9%87%D8%A7%DB%8C-%D8%AA%D8%B1%D8%A7%D9%81%DB%8C%DA%A9%DB%8C-%D9%86%DB%8C%D8%A7%D8%B2-%D8%A8%D9%87-%D9%85%D8%B7%D8%A7%D9%84%D8%B9%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:51:00+00:00"/>
    <meta property="og:title" content="شورای اراک با هرگونه طرح جایگزین ۵۸ متری مخالف است/بحث‌های ترافیکی نیاز به مطالعات گسترده دارند"/>
    <meta property="og:description" content="رئیس شورای شهر اراک گفت: طبق مصوبه شورای شهر اراک و نامه‌ای که به استاندار استان ارسال‌شده است این شورا با هرگونه طرح جایگزین ۵۸ متری در بافت شهری اراک مخالف است."/>
  </head>
  <body>
    <article>
      <h1>شورای اراک با هرگونه طرح جایگزین ۵۸ متری مخالف است/بحث‌های ترافیکی نیاز به مطالعات گسترده دارند</h1>
      <h2>در جلسه شورای برنامه‌ریزی و توسعه استان مرکزی مطرح شد؛</h2>
      <address>
        <time datetime="2019-11-02T14:51:00+00:00">02 Nov 2019, 14:51</time>
      </address>
      <p>رئیس شورای شهر اراک گفت: طبق مصوبه شورای شهر اراک و نامه‌ای که به استاندار استان ارسال‌شده است این شورا با هرگونه طرح جایگزین ۵۸ متری در بافت شهری اراک مخالف است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ جلسه شورای برنامه‌ریزی و توسعه استان مرکزی امروز به ریاست استاندار مرکزی و مدیران دستگاه‌های اجرایی عضو شورای مذکور با ۳ دستور کار بررسی و تصویب اصلاحات پیشنهادی طرح جامع شهر اراک، بررسی و تصویب اصلاحیه طرح جامع شهر محلات، ارائه و بررسی سند راهبردی طرح آمایش استان مرکزی برگزار شد.</p>
      <p>مدیرکل میراث فرهنگی استان مرکزی:</p>
      <p>
        <b>شورای عالی شهرسازی اطلاع کاملی از وضعیت شهری ندارد</b>
      </p>
      <p>علیرضا ایزدی مدیرکل میراث فرهنگی استان مرکزی امروز در جلسه شورای برنامه‌ریزی و توسعه استان مرکزی گفت: شورای عالی شهرسازی متأسفانه اطلاع کاملی از وضعیت شهری ندارد و مصوبه این شورا در خصوص طرح ۵۵ متری هم دارای این شرایط است و غالباً تصمیمات شورا کارشناسی شده نیست.</p>
      <p>ایزدی اظهار کرد: متأسفانه این خیلی بد است که بعد از گذشت ۱۸ سال طرحی را دوباره مطرح می‌کنیم و آن طرح هم به تصویب نمی‌رسد و هم‌اکنون طرح جامعی برای مدیریت شهری نداریم.</p>
      <p>وی ادامه داد: شیوه تعاملی دستگاه‌های استان برای معرفی یک طرح مناسب شهری مناسب نیست و نیاز است هم‌افزایی در این خصوص صورت گیرد.</p>
      <p>مدیرکل میراث فرهنگی استان مرکزی بیان کرد: آن چیزی که مهم است دقت در کاربری‌های بافت شهری است که اگر این موضوع دیده نشود ما ترافیک بیشتر شهری را به این بافت انتقال می‌دهیم و معضلات را بیشتر خواهیم کرد.</p>
      <p>رئیس شورای شهر اراک:</p>
      <p>
        <b>شورا با هرگونه طرح جایگزین ۵۸ متری مخالف است</b>
      </p>
      <p>فدایی رئیس شورای شهر اراک گفت: طبق مصوبه شورای شهر اراک و نامه‌ای که به استاندار استان ارسال‌شده است این شورا با هرگونه طرح جایگزین ۵۸ متری در بافت شهری اراک مخالف است.</p>
      <p>فدایی اظهار کرد: چراکه هرگونه طرح جایگزین باید دارای شرایط و ابعاد لازم باشد.</p>
      <p>شهردار اراک:</p>
      <p>
        <b>شهرداری آمادگی اجرای طرح های ترافیکی را دارد</b>
      </p>
      <p>محمد شفیعی شهردار اراک گفت: طرح پیشنهادی ۲۴ متری به شهرداری ارائه نشده تا بررسی‌های مهندسی آن انجام شود چراکه هرگونه طرح جایگزین ۵۸ متری باید ارزیابی‌های فنی و دیگر شرایط لازم را داشته باشد.</p>
      <p>شفیعی اظهار کرد: ارزیابی‌های فنی، اجتماعی، زیست‌محیطی و  ترافیک برای طرح‌ها باید انجام شود تا بتوان ترافیک را به شکل مناسبی مدیریت کرد.</p>
      <p>وی ادامه داد: دانش‌محوری طرح‌ها نکته‌ای است که باید به آن توجه شود و تصمیماتی که در طرح‌ها اخذ می‌شود باید دیدگاه علمی داشته باشند چراکه نمی‌توان بدون پشتوانه علمی برای معبری تصمیم‌گیری کرد.</p>
      <p>شفیعی با اشاره به اینکه شهرداری اراک هم‌اکنون آمادگی این را دارد که هرگونه طرحی را برای رفع معضل ترافیکی شهری اجرا کند بیان کرد: مشکل مالی در این خصوص وجود ندارد.</p>
      <p>شهردار اراک گفت: برای جایگزینی طرح ۵۸ متری باید دقت لازم شود که علاوه بر اینکه بافت قدیمی شهر حفظ شود نباید ترافیکی به این محدوده اضافه شود چراکه مشکلات را بیشتر خواهد کرد.</p>
      <p>معاون سیاسی، امنیتی و اجتماعی استانداری مرکزی:</p>
      <p>
        <b>بحث‌های ترافیکی نیاز به مطالعات گسترده دارند</b>
      </p>
      <p>بهروز اکرمی معاون سیاسی، امنیتی و اجتماعی استانداری مرکزی گفت: اگر طرح ۲۴ متری تعریض است جای آن در شورای برنامه‌ریزی استان نیست.</p>
      <p>اکرمی اظهار کرد: هر شهری طرح جامعی دارد و در خصوص طرح جامع که متولیان اصلی آن راه و شهرسازی و شهرداری است.</p>
      <p>وی ادامه داد: بحث‌های ترافیکی بسیار پیچیده هستند و نیاز به مطالعات گسترده دارند و لذا هرگونه طرح که جایگزین ۵۸ متری مطرح است باید بررسی‌ها و کارشناسی‌های جامعی برای آن شکل بگیرد.</p>
      <p>انتهای پیام/</p>
      <p> </p>
    </article>
  </body>
</html>