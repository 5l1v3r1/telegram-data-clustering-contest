<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/xPdeqQ/king-senket-united-etterpaa-tok-solskjaer-selvkritikk"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T14:21:11+00:00"/>
    <meta property="og:title" content="King senket United – etterpå tok Solskjær selvkritikk"/>
    <meta property="og:description" content="Bournemouth hadde spilt 358 minutter uten en fulltreffer i ligaen. Så scoret Joshua King et vidunderlig mål mot Manchester United."/>
  </head>
  <body>
    <article>
      <h1>King senket United – etterpå tok Solskjær selvkritikk</h1>
      <h2>Bournemouth hadde spilt 358 minutter uten en fulltreffer i ligaen. Så scoret Joshua King et vidunderlig mål mot Manchester United.</h2>
      <address><time datetime="2019-11-02T14:21:11+00:00">02 Nov 2019, 14:21</time> by <a rel="author">Viljam Brodahl</a></address>
      <p>
        <b>Bournemouth – Manchester United 1–0</b>
      </p>
      <p>Regnet øste ned i Sør-England idet Ole Gunnar Solskjær og hans Manchester United jaktet på sin fjerde strake borteseier på bare ti dager.</p>
      <p>Før seieren mot Partizan i Beograd 24. oktober gikk laget 11 kamper uten seier på fremmed gress. Ikke siden den dramatiske Champions League-seieren mot Paris Saint-Germain i mars hadde United vunnet.</p>
      <p>Likevel så sa det bråstopp mot Bournemouth.</p>
      <p>Joshua King ble den store helten da han senket laget til gamletreneren etter en kunstscoring.</p>
      <p>– Du ønsker å score i hver kamp, og jeg har spilt litt ute til venstre. Men å få vinnermålet var så godt. Jeg fokuserte bare på målet og visste ikke at noen var i nærheten av meg. Jeg brukte tid og traff rent, sier King til BT Sport.</p>
      <ul>
        <li>
          <b>LEST DENNE? </b>
          <a href="https://www.bt.no/sport/i/9veo1w/to-bager-kostet-fotballforbundet-150000-kroner-det-er-saann-det-er">
            <b>To bager kostet fotballforbundet 150.000 kroner: – Det er sånn det er</b>
          </a>
        </li>
      </ul>
      <details>
        <summary>Fakta<br/>Joshua King i Premier League</summary>
        <p>Landslagsspissen har scoret 45 mål i Premier League.</p>
        <p>Denne sesongen står han med tre mål.</p>
        <p>Hans beste scoringssesong var i 2016–2017. Da noterte han seg for 16 mål i Premier League.</p>
        <p>King har scoret tre mål mot gamleklubben Manchester United i ligaen.</p>
      </details>
      <figure>
        <img src="https://images.sacdn.no/v2/images/eee4cf0b-d5c2-41c1-aca8-ba3fb39c26e3?fit=crop&amp;h=1188&amp;w=1900&amp;s=7c1598b6d2a9865ebef791ff1e8a4ba13e4e4bfb"/>
        <figcaption>Ole Gunnar Solskjær så bekymret ut på benken.<cite>Mark Kerton / PA</cite></figcaption>
      </figure>
      <h3>King-show</h3>
      <p>Like før pause ble en ball spilt inn mot King i sekstenmeteren. Nordmannen vippet ballen over Aaron Wan-Bissaka på mesterlig vis. Avslutningen var det heller ikke noe å utsette på.</p>
      <p>– Solskjærs tidligere elev i Manchester United er den som straffer Solskjær og United i regnværet på sørkysten, utbrøt TV 2s kommentator Kasper Wikestad.</p>
      <p>– Det er råsterkt. Klasse av Joshua King, la han til.</p>
      <p>Den norske landslagsspissen var fra 2008 til 2013 en del av akademiet i Manchester-klubben. Der hadde han blant annet Solskjær som trener.</p>
      <p>– Man må kunne si at det var et stykke magi som avgjorde kampen, sier Solskjær til den britiske TV-kanalen.</p>
      <p>Det var Bournemouths første mål i ligaen på nesten åtte omganger. Klubben hadde gått 358 strake spilleminutter uten scoring. Denne sesongen har King notert seg for tre mål.</p>
      <p>– Vi vet at vi kan score. Før var problemet vårt å holde nullen, og vi vet det. Forsvaret var fantastisk i dag. Vi vil alltid komme til å score mål. Vi visste at dersom vi fikk et mål, så kunne vi vinne, sier King.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/0nq3RM/tre-nordmenn-sikret-seriegull-i-sverige-etter-ellevilt-drama-helt-f">
            <b>Tre nordmenn sikret seriegull i Sverige etter ellevilt drama</b>
          </a>
        </li>
      </ul>
      <figure>
        <img src="https://images.sacdn.no/v2/images/cbdb1429-0922-44fc-be04-280cdcbb6cf5?fit=crop&amp;h=1314&amp;w=1900&amp;s=bb17cff8f4c40f3786496d534d06216abf4cb854"/>
        <figcaption>Det var et kraftig regnvær som møtte lagene lørdag ettermiddag.<cite>DYLAN MARTINEZ / REUTERS</cite></figcaption>
      </figure>
      <h3>Kom med sluttspurt</h3>
      <p>Bortelaget slet med å skape de virkelig store sjansene, helt til det gjensto ti minutter. Scott McTominay prøvde seg fra distanse, men skuddet ble avverget av hjemmelagets keeper.</p>
      <p>Like før hadde Manchester United hatt nok en stor mulighet. En avslutning fra Mason Greenwood gikk i stolpen.</p>
      <p>Sørkystklubben hadde også flere muligheter til å doble ledelsen, men det ebbet ut i 1–0 til Bournemouth.</p>
      <p>Seieren gjør at Bournemouth passerer Manchester United på tabellen. King og co. har 16 poeng, tre flere enn lørdagens motstander.</p>
      <p>Solskjær settes under ytterligere press. Etter kampen tok han selvkritikk.</p>
      <p>– Vi manglet kvalitet til tider. Jeg burde kanskje ha startet med noen andre (spillere). Vi må vinne slike kamper, vi er skuffet. Nå må vi se fremover, sier nordmannen.</p>
      <ul>
        <li>
          <b>LES OGSÅ: </b>
          <a href="https://www.bt.no/sport/i/b56gp5/stor-kaaring-her-er-de-ti-stoerste-fotballtalentene-i-norge">
            <b>Stor kåring: Her er de ti største fotballtalentene i Norge</b>
          </a>
        </li>
      </ul>
      <figure>
        <img src="https://images.sacdn.no/v2/images/9f43597d-627d-4528-a5eb-f4b2f6ba954d?fit=crop&amp;h=1079&amp;w=1552&amp;s=253246279a11948c0638cbe37b20e06d6c1b48ec"/>
        <figcaption>Det ble en frustrerende ettermiddag for Victor Lindelöf og resten av Manchester United-spillerne.<cite>DYLAN MARTINEZ / REUTERS</cite></figcaption>
      </figure>
      <h3>Sliter bakover</h3>
      <p>Det var også den sjette ligakampen på rad at Manchester United ikke klarer å holde nullen. Spesielt på bortebane er det blitt en problem for Solskjærs menn.</p>
      <p>Klubben har ikke maktet å unngå baklengsmål i 11 bortekamper på rad i ligaen. Det tangerer klubbens verste rekke siden omleggingen til Premier League i 1992.</p>
      <p>Den tidligere rekorden ble satt mellom august 2002 og januar 2003, skriver statistikkleverandøren Gracenote på <a href="https://twitter.com/GracenoteLive/status/1190618987002048515">Twitter</a>.</p>
      <related>
        <h4>Mest lest akkurat nå</h4>
        <a href="https://www.bt.no/kultur/i/b567kA/er-dette-et-publikumsfrieri-selvfoelgelig-er-det-det"/>
        <a href="https://www.bt.no/nyheter/lokalt/i/6jeX98/kreftforskerne-vet-ikke-hvorfor-noen-svulster-ikke-reagerer-paa-behandl"/>
        <a href="https://www.bt.no/btmeninger/debatt/i/OpXrPl/jeg-er-sjokkert-over-oedeleggelsene-paa-floeyen"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/innenriks/i/mRxz1E/den-foerste-korrekte-eoes-kjennelsen-kom-i-trygderettens-i-juni-2017-de"/>
        <a href="https://www.bt.no/kultur/i/g7x4Lq/med-hjerteslag-paa-hvilepuls"/>
      </related>
      <ol>
        <li>
          <a href="https://www.bt.no/tag/Manchester_United">Manchester United</a>
        </li>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
        <li>
          <a href="https://www.bt.no/tag/Ole_Gunnar_Solskj%C3%A6r">Ole Gunnar Solskjær</a>
        </li>
        <li>
          <a href="https://www.bt.no/tag/Internasjonal_fotball">Internasjonal fotball</a>
        </li>
        <li>
          <a href="https://www.bt.no/tag/Joshua_King">Joshua King</a>
        </li>
      </ol>
    </article>
  </body>
</html>