<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/yakshcho_bude_turbulentnist_naskilky_mozhlyvyy_rozpusk_rady_1681009"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T14:00:00+00:00"/>
    <meta property="og:title" content="Якщо буде турбулентність: Наскільки можливий розпуск Ради"/>
    <meta property="og:description" content="Перший заступник голови фракції “Слуга народу” Олександр Корнієнко не виключив нового “розгону Ради” за умови політичної турбулентності. Однак у владних коридорах кажуть, що про нове свято народного волевиявлення у команді Зеленського давно думають, зокрема задля зменшення впливу інших груп на ухвалення рішень."/>
  </head>
  <body>
    <article>
      <h1>Якщо буде турбулентність: Наскільки можливий розпуск Ради</h1>
      <address>
        <time datetime="2019-11-02T14:00:00+00:00">02 Nov 2019, 14:00</time>
      </address>
      <p>
        <b>Перший заступник голови фракції “Слуга народу” Олександр Корнієнко не виключив нового “розгону Ради” за умови політичної турбулентності. Однак у владних коридорах кажуть, що про нове свято народного волевиявлення у команді Зеленського давно думають, зокрема задля зменшення впливу інших груп на ухвалення рішень.</b>
      </p>
      <p>
        <b>Турбулентність до перевиборів доведе?</b>
      </p>
      <p><a href="https://www.youtube.com/watch?v=VWHZln2MKIw"><i>“Я розпускаю Верховну Раду”,</i></a> - заявив ще під час інавгураційної промови президент України Володимир Зеленський. Високий особистий <a href="https://zik.ua/news/2019/10/28/reanimatsiya_reytyngiv_zelenskyy_rozpochynaie_polyuvannya_na_koruptsioneriv_sered_1678281">рейтинг</a> і вдала передвиборча кампанія дозволила вперше в сучасній історії України забезпечити у парламенті монобільшість. Однак, попри такий результат, в довге життя нового парламенту у владі особливо не вірили. Про можливі дострокові вибори Ради дев’ятого скликання можновладці заговорили ще влітку. </p>
      <p>За словами джерел ZIK у команді Зеленського, обговорювалося проведення перевиборів за півтора року задля того, аби “зменшити вплив інших акціонерів партії “Слуга народу” на ухвалення рішень (у владній команді неофіційно виділяють низку груп впливу серед яких: кварталівські (близькі чи орієнтовані на Володимира Зеленського люди, яких пов’язують з бізнесменами Ігорем Коломойським та Віктором Пінчуком). Однак важливим елементом задля реалізації цього плану є збереження максимально високого рейтингу президента України Володимира Зеленського, який вже поступово почав просідати. За даними дослідження Київського міжнародного інституту соціології, рейтинг глави держави за вересень схуд на 7%.</p>
      <p><i>“Є ідея, на високому рейтингу Зе провести до Ради більше своїх і, щонайменше, знизити вплив інших груп на політичну ситуацію”,- зауважують співрозмовники.<br/>Та й депутати Ради восьмого скликання, ще до завершення парламентської виборчої кампанії переконували автора цих рядків, що Рада дев’ятого скликання приречена на перезавантаження через, зокрема, слабкий кадровий склад.<br/>“Я хочу перечекати цю Раду і, можливо, піду на десяте скликання. Побачиш, ця Рада буде на рік-півтора, а репутація...”, </i>- переконував нардеп з багаторічним стажем.<br/>Публічно про можливі перевибори одним з перших заговорив бізнесмен Ігор Коломойський.</p>
      <p><i>“Причиною (дострокових виборів - Ред.) може бути тільки одне – якщо <a href="https://zik.ua/news/2019/10/25/nova_vlada_obzhylasya_i_pochala_generuvaty_tinovyy_potik_groshey_1676583">"слуги народу" почнуть бл**увати</a>. А вони будуть точно бл**увати, питання в масштабах. І це нормальний людський процес усвідомлення, навіщо ви прийшли в парламент", </i>- пояснив він свої припущення щодо ймовірного розпуску Ради.</p>
      <p>І от минуло ледве три місяці після дострокових виборів і на тлі корупційного скандалу з “майданчиками Яценка” (звинувачення низки членів комітету ВР з питань фінансів та банківської діяльності у лобіюванні інтересів скандального нардепа Антона Яценка - Ред.) і звинуваченнями в отриманні зарплат в конвертах, тема розгону парламенту повернулася до інформаційного поля. Перший заступник голови фракції “Слуга народу” <b>Олександр Корнієнко</b> не виключив нових дочасних виборів до Верховної Ради.</p>
      <p><i>“Не хотілося б так часто Раду змінювати, але якщо буде турбулентність, то президент буде визначатися”,</i> - зауважив політик</p>
      <p>Нагадаємо, що у нинішньої Ради річний імунітет. Згідно з Конституцією, Верховну Раду обрану на дострокових парламентських виборах можна розпустити не раніше ніж за рік після виборів, тобто не раніше липня 2020 року.</p>
      <p>
        <b>Бабине літо рейтингу</b>
      </p>
      <p>Експерти не виключають, що президент України Володимир Зеленський вдруге відправить Раду на дострокові вибори за умови зміни своїх рейтингів чи негативної політичної кон’юнктури.</p>
      <p><i>“Команда Зеленського вчиться на помилках попередників. У 2017 році всупереч падіння рейтингу, експрезидент Петро Порошенко Раду не розпустив, хоча найближче оточення йому наполегливо радило це зробити, аргументуючи це тим, що вдасться випустити пару, а Зеленський зробив це в перший рік… І зараз ми бачимо в історії з поліграфічним скандалом, що команда Зеленського весь негатив перекладає на Раду. Картинка: президент-арбітр, який готовий боротися з корупціонерами незалежно від кольорів. І тому команда Зе цілком може піти на розпуск для того, щоб продовжити бабине літо рейтингу”,</i> - зауважив політолог <b>Олексій Якубін</b>.</p>
      <p>Ще одним фактором, який потенційно може призвести до перевиборів експерт вважає кадрові зміни в уряді, оскільки це порушить баланс у владній команді і посилить конфліктність між групами впливу у фракції “Слуга народу”.</p>
      <p>У свою чергу політолог <b>Руслан Бортник</b> вважає, що Зеленський може піти на розгін парламенту лише за умови впевненості у перемозі на нових дострокових парламентських виборах.</p>
      <p><i>“З одного боку кристалізуються групи впливу у “Слузі народу” і фракція поступово виходить з-під контролю у президента. З’являються все більше і більше голосувань де є проблеми (з отриманням 226 голосів “за”) і це може його потенційно підштовхувати до розпуску парламенту, однак є одне але. У парламенту річний імунітет, а коли прийде час, коли це рішення може бути прийнято, мабуть, президент буде орієнтуватися на політичну кон’юнктуру і, якщо президент не буде впевнений у перемозі, то він намагатиметься домовитися з цим парламентом… Навіщо розпускати парламент, коли маєш понад 250 “за” і можеш отримати, наприклад 100. Якщо рейтинги залишаються високими, то президент може розпустити парламент та привести до Ради нових “слуг”. Однак наразі про щось напевне говорити складно, бо все буде залежати від політичної кон’юнктури”,</i> - зауважив експерт.</p>
      <p>
        <b>Ярослав Конощук</b>
      </p>
      <related>
        <h4>читайте також</h4>
        <a href="https://zik.ua/news/2019/10/22/50_dniv_novoi_rady_chy_diysno_vona_efektyvnisha_za_poperednykiv_1673885"/>
        <a href="https://zik.ua/news/2019/10/07/my_uviyshly_v_eru_vsih_dostrokovyh_vyboriv__anne_bykova_1662703"/>
        <a href="https://zik.ua/news/2019/09/17/klychko_maie_namir_zvernutysya_v_radu_dlya_rozpusku_kmda_1648837"/>
        <a href="https://zik.ua/news/2019/09/13/mistsevi_vybory_proydut_u_kvitni__predstavnyk_uryadu_u_radi_1646257"/>
      </related>
    </article>
  </body>
</html>