<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ce8757e8c41a683c/unul-dintre-cei-mai-prolifici-traficanti-de-fiinte-umane-din-lume-arestat-in-brazilia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-02T14:13:05+00:00"/>
    <meta property="og:title" content="Unul dintre cei mai prolifici traficanţi de fiinţe umane din lume, arestat în Brazilia"/>
    <meta property="og:description" content="Poliţia federală din Brazilia a anunţat vineri că l-a arestat pe Saifullah Al-Mamun, născut în Bangladesh şi considerat de autorităţi unul dintre cei mai prolifici traficanţi de fiinţe umane din lume, relatează Reuters."/>
  </head>
  <body>
    <article>
      <h1>Unul dintre cei mai prolifici traficanţi de fiinţe umane din lume, arestat în Brazilia</h1>
      <address><time datetime="2019-11-02T14:13:05+00:00">02 Nov 2019, 14:13</time> by <a rel="author">Jurnal.md</a></address>
      <p>
        <b>Poliţia federală din Brazilia a anunţat vineri că l-a arestat pe Saifullah Al-Mamun, născut în Bangladesh şi considerat de autorităţi unul dintre cei mai prolifici traficanţi de fiinţe umane din lume, relatează Reuters.</b>
      </p>
      <p>Într-o operaţiune derulată joi în colaborare cu serviciile americane ICE (Immigration and Customs Enforcement), poliţia braziliană a arestat membri ai unui grup care ar fi fost implicat într-o schemă de amploare pentru introducerea ilegală de oameni în SUA.</p>
      <p>Mai multe arestări au fost făcute la Sao Paulo, unde trăia Al-Mamun, şi în alte trei oraşe braziliene. Poliţia a îngheţat şi 42 de conturi bancare despre care susţine că erau utilizate de grup pentru a-şi finanţa activităţile.</p>
      <p>Saifullah Al-Mamun a intrat în Brazilia cu şase ani în urmă ca refugiat şi trăia în Bras, un cartier din Sao Paulo în care locuiesc imigranţi din toată lumea.</p>
      <p>El a fost inculpat pentru capete de acuzare formulate de justiţia americană. Potrivit Departamentului de Justiţie al SUA, Al-Mamun ar fi găzduit oameni veniţi în Sao Paulo din Asia de Sud-Est şi ar aranjat ulterior plecarea lor printr-o reţea e contrabandişti care operau în Peru, Ecuador, Columbia, Panama, Costa Rica, Nicaragua, Honduras, Guatemala şi Mexic.</p>
      <p>Potrivit poliţiei braziliene, el şi grupul său aduceau ilegal în Brazilia şi apoi în SUA oameni din Afganistan, Bangladesh, India, Nepal şi Pakistan.</p>
      <p>Ei erau apoi trimişi prin statul Acre din nordul Braziliei într-o călătorie lungă şi periculoasă prin America de Sud şi America Centrală până la frontiera mexicană, de unde urmau să treacă în SUA.</p>
      <p>Poliţia braziliană a precizat că grupul taxa persoanele care veneau din Asia cu 50.000 de reali (12.524 de dolari) fiecare pentru organizarea drumului spre SUA. Unii au preferat să rămână ilegal în Brazilia, motiv pentru care li s-au furnizat documente frauduloase.</p>
      <p>Poliţia a precizat că imigranţii au suferit violenţe în timp ce aşteptau în Sao Paulo pentru a începe călătoria spre nord. De asemenea, un grup de opt oameni din Bangladesh ar fi căzut în mâinile unui cartel mexican al drogurilor în timp ce se îndrepta spre frontiera Mexicului cu SUA.</p>
    </article>
  </body>
</html>