<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637497/%D8%AE%D8%B3%D8%A7%D8%B1%D8%AA-%D8%B9%D9%85%D8%AF%D9%87-%D8%A8%D9%87-%D9%85%D8%B2%D8%A7%D8%B1%D8%B9-%D8%B2%D8%B9%D9%81%D8%B1%D8%A7%D9%86-%D8%AA%D8%A7%DB%8C%D8%A8%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T14:04:00+00:00"/>
    <meta property="og:title" content="خسارت عمده به مزارع زعفران تایباد"/>
    <meta property="og:description" content="بارندگی‌های اخیر خسارت عمده‌ای به مزارع کشاورزی تایباد وارد کرد و در این راستا قرار است خرید تضمینی زعفران آغاز شود."/>
  </head>
  <body>
    <article>
      <h1>
        <a href="https://www.bultannews.com/fa/news/637497/%D8%AE%D8%B3%D8%A7%D8%B1%D8%AA-%D8%B9%D9%85%D8%AF%D9%87-%D8%A8%D9%87-%D9%85%D8%B2%D8%A7%D8%B1%D8%B9-%D8%B2%D8%B9%D9%81%D8%B1%D8%A7%D9%86-%D8%AA%D8%A7%DB%8C%D8%A8%D8%A7%D8%AF">خسارت عمده به مزارع زعفران تایباد</a>
      </h1>
      <h2>بارندگی‌های اخیر خسارت عمده‌ای به مزارع کشاورزی تایباد وارد کرد و در این راستا قرار است خرید تضمینی زعفران آغاز شود.</h2>
      <address><time datetime="2019-11-02T14:04:00+00:00">02 Nov 2019, 14:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، با توجه به بارندگی‌های اخیر و وارد شدن خسارت به بعضی از مزارع کشاورزان قیمت هر کیلوگرم گل <b>زعفران</b> در <b>تایباد</b> بین 30 تا 60 هزار تومان بفروش رسید که کشاورزان از این روند قیمت گلایه‌مند بودند.</p>
      <p>با هدف جبران مافات کشاورزان و مانع شدن از خسارت‌های احتمالی تمهیداتی از سوی<b> جهاد کشاورزی</b> شهرستان برای این امر در نظر گرفته شد.  </p>
      <p>محمد میری مدیر جهاد کشاورزی تایباد در این زمینه اظهار داشت: با توجه به گلایه‌مندی کشاورزان درباره قیمت زعفران در چند روز گذشته طرح خرید حمایتی از محصولات کشاورزان آغاز خواهد شد و در طرح خرید حمایتی حدود یک میلیون تا دو میلیون تفاوت قیمت نسبت به بازار خواهیم داشت.</p>
      <p>وی گفت: در طرح خرید حمایتی زعفران کشاورزان تایبادی محصولاتشان با قیمت هشت میلیون و 200 هزار تومان تا ده میلیون و 200 هزار تومان بسته به نوع کیفیت محصول خریداری  می‌شود.</p>
      <p>مدیر جهاد کشاورزی تایباد افزود: اجرای طرح خرید حمایتی یکی از اهداف مهم آن حذف دلالان و شبکه واسطه گری است؛ از سطح زیر کشت 6850 هکتار زعفران در تایباد پیش‌بینی می‌شود 30 تن زعفران خشک برداشت شود.</p>
      <p>میری افزود: متصدی خرید تضمینی زعفران کشاورزان، سازمان تعاون روستایی شهرستان است که کشاورزان می‌توانند با مراجعه به این سازمان نسبت به فروش زعفران خود  اقدام کنند.</p>
      <p>انتهای پیام/</p>
    </article>
  </body>
</html>