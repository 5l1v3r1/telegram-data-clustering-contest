<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/kapas-boglarka-az-isl-rol-megtiszteltetes-nekem-az-egesz"/>
    <meta property="og:site_name" content="infostart"/>
    <meta property="article:published_time" content="2019-11-02T14:01:00+00:00"/>
    <meta property="og:title" content="Kapás Boglárka az ISL-ről: megtiszteltetés nekem az egész"/>
    <meta property="og:description" content="Kapás Boglárka a London Roar csapat tagjaként versenyez a Nemzetközi Úszóliga (ISL) sorozatában. Az Újpest világbajnok, olimpiai bronzérmes sportolójára pozitívan hat, hogy ez a verseny már a közönség szórakoztatásáról is szól."/>
  </head>
  <body>
    <article>
      <h1>Kapás Boglárka az ISL-ről: megtiszteltetés nekem az egész</h1>
      <address><time datetime="2019-11-02T14:01:00+00:00">02 Nov 2019, 14:01</time> by <a rel="author">Infostart / InfoRádió - Dzsubák Tamás</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/02/hosszu-katinka-nem-tud-leallni"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/10/30/amirol-hosszu-katinka-bajai-kislanykent-almodott-mar-minden-megvan"/>
        <a href="https://infostart.hu/sport/2019/10/28/petrov-arpad-van-akinek-meg-fel-kell-nonie-az-uszo-bl-vilagahoz"/>
        <a href="https://infostart.hu/sport/2019/10/27/londoni-gyozelem-es-vilagcsucs-a-duna-arenaban"/>
      </related>
      <h3>Kapás Boglárka a London Roar csapat tagjaként versenyez a Nemzetközi Úszóliga (ISL) sorozatában. Az Újpest világbajnok, olimpiai bronzérmes sportolójára pozitívan hat, hogy ez a verseny már a közönség szórakoztatásáról is szól.</h3>
      <p>Teljesen más verseny volt, mint amit eddig megszoktunk - foglalta össze az ISL versenyét az InfoRádióban Kapás Boglárka, az Újpest olimpiai bronzérmes és világbajnok úszója. Ismert, a közkedvelt sportoló a budapesti Duna Arénába múlt hétvégén eljött sorozatban voltaképp Hosszú Katinka csapata, az Iron Team ellen úszik a London Roar színeiben.</p>
      <p>"Elmondták nekünk az elején, hogy azért vagyunk itt, hogy szórakoztassunk, ami ugye furcsa volt, mert tényleg éreztem is, hogy a csapatért úszom amellett, hogy magamból szokás szerint 110 százalékot próbálok kihozni" - fogalmazott Kapás Boglárka, aki szerint minden úszó érezte, hogy "ez most valami más", sokkal több élvezetet is nyújtott.</p>
      <p>Csapatként Dallas után Budapesten a London Roar szerezte a legtöbb pontot, aminek nagyon örül, és</p>
      <p>
        <mark>óriási megtiszteltetés számára,</mark>
      </p>
      <p>hogy ennyi kiváló és tehetséges úszóval, emberrel tempózhat egy csapatban.</p>
      <p>A saját teljesítményéről szólva elmondta, négy hét felkészülésből érkezett a dallasi állomásra, vagyis "nem nagyon tudott még úszni", de igyekezett aktuálisan a legjobbat alakítani, ráadásul 25 méteres medencében - amiben zajlanak a küzdelmek - egyetlen métert sem gyakorolt ebben az idényben még.</p>
      <p>"Akadály volt, hogy a fordulókat még egyáltalán nem tudtam begyakorolni, nem éreztem rá a 25 méteres medence ritmusára, ehhez képest egész jól ment Dallasban és Budapesten is" - elemezgetett Kapás Boglárka, akinek időeredményei 400 gyorson és 400 vegyesen is Dallasról Budapestre 1-2 másodpercet javultak.</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Kapás Boglárka az ISL-ről</p>
      <figure>
        <audio src="https://infostart.hu/audio/00004/00004d7cb.mp3"/>
      </figure>
      <p> </p>
    </article>
  </body>
</html>