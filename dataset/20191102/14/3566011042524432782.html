<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544177.html/%D8%A7%D8%B4%D8%B1%D8%A7%D9%81-%D8%AC%D8%A7%D9%85%D8%B9-%D9%BE%D9%84%DB%8C%D8%B3-%D8%A8%D8%B1-%D9%81%D8%B9%D8%A7%D9%84%DB%8C%D8%AA-%D9%82%D8%A7%DA%86%D8%A7%D9%82%DA%86%DB%8C%D8%A7%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%DA%A9%D8%B4%D9%81----%DA%A9%DB%8C%D9%84%D9%88%DA%AF%D8%B1%D9%85-%D9%85%D8%A7%D8%AF%D9%87-%D9%85%D8%AE%D8%AF%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:55:00+00:00"/>
    <meta property="og:title" content="اشراف جامع پلیس بر فعالیت قاچاقچیان مواد مخدر/کشف ۴۶ کیلوگرم ماده مخدر"/>
    <meta property="og:description" content="جانشین فرماندهی انتظامی استان مرکزی از کشف ۴۶ کیلوگرم ماده مخدر تریاک و حشیش در عملیات مشترک مأموران پلیس مبارزه با مواد مخدر استان در دستگیری ۳ قاچاقچی مواد مخدر در ۲ استان دیگر کشور خبر داد."/>
  </head>
  <body>
    <article>
      <h1>اشراف جامع پلیس بر فعالیت قاچاقچیان مواد مخدر/کشف ۴۶ کیلوگرم ماده مخدر</h1>
      <h2>جانشین فرماندهی انتظامی استان مرکزی خبر داد؛</h2>
      <address>
        <time datetime="2019-11-02T14:55:00+00:00">02 Nov 2019, 14:55</time>
      </address>
      <p>جانشین فرماندهی انتظامی استان مرکزی از کشف ۴۶ کیلوگرم ماده مخدر تریاک و حشیش در عملیات مشترک مأموران پلیس مبارزه با مواد مخدر استان در دستگیری ۳ قاچاقچی مواد مخدر در ۲ استان دیگر کشور خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ یوسف سپهوند جانشین فرماندهی انتظامی استان مرکزی در گفتگو با <a href="http://diyareaftab.ir/">دیار آفتاب</a>؛ گفت:‌ در تحقق شاخصه‌های پلیس هوشمند و در تحقق راهبرد برنامه‌ریزی‌های پیشگیرانه در ارتقاء امنیت اجتماعی ، مأموران پلیس مبارزه با مواد مخدر فرماندهی انتظامی استان در تحقیقاتی تخصصی از انتقال مقادیری مواد مخدر توسط تعدادی از قاچاقچیان مواد مخدر به استان‌های مرکزی کشور مطلع شدند.</p>
      <p>سپهوند افزود:‌ در یکی از این عملیات، مأموران پلیس مبارزه با مواد مخدر استان در تحقیقاتی نامحسوس، فعالیت گروهی از قاچاقچیان را تحت مراقبت قرار دادند و مشخص شد که این افراد قصد انتقال مقادیری مواد مخدر به استان‌های مرکزی کشور را دارند.</p>
      <p>وی اضافه کرد: سرانجام در عملیاتی مشترک با مأموران پلیس مبارزه با مواد مخدر یکی از شهرستان‌های استان فارس، دو دستگاه خودرو حامل مواد مخدر در یکی از محورهای مواصلاتی استان فارس شناسایی و در عملیاتی غافلگیرانه متوقف شدند.</p>
      <p>سپهوند تصریح کرد:‌ در این عملیات دو قاچاقچی مواد مخدر دستگیر و مقدار ۲۳ کیلو و ۵۰۰ گرم ماده مخدر حشیش در بازرسی از خودروهای آنان کشف شد.</p>
      <p>جانشین فرماندهی انتظامی استان مرکزی در ادامه به دیگر عملیات مشترک پلیس مبارزه با مواد مخدر این استان در یکی از شهرستان استان اصفهان اشاره داشت و گفت: در این عملیات نیز با مأموران پلیس مبارزه با مواد مخدر استان موفق شدند، یک قاچاقچی مواد مخدر را شناسایی کرده و تحت مراقبت قرار دهند.</p>
      <p>وی افزود: با شناسایی این فرد و در عملیاتی مشترک در یکی از محورهای مواصلاتی استان اصفهان،‌ خودروی فرد قاچاقچی متوقف و در بازرسی از آن مقدار ۲۲ کیلو و ۵۰۰ گرم تریاک که به شکل ماهرانه‌ای در داخل کپسول گاز جاساز شده بود،‌کشف شد.</p>
      <p>سپهوند با اشاره به تداوم طرح‌های امنیت بخش پلیس در مبارزه با مواد مخدر گفت: با بازنگری طرح‌های عملیاتی و با تأکید بر هوشمند سازی و ضرورت اقدامات پیشگیرانه در مبارزه با مواد مخدر، فعالیت قاچاقچیان مواد مخدر به صورت مستمر از سوی پلیس مورد رصد قرار می گیرد.</p>
      <p>وی خاطر نشان کرد:‌ تلفن۱۱۰ در کلیه ساعات شبانه روز آماده دریافت هر گونه گزارشات شهروندان در خصوص هر گونه فعالیت مجرمانه است.</p>
      <p>انتهای پیام/</p>
      <p> </p>
    </article>
  </body>
</html>