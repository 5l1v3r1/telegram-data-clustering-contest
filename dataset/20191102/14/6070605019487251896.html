<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/premsa-espanyol-valencia-santander-jornada_0_2336766511.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T14:46:44+00:00"/>
    <meta property="og:title" content="Machín: “Fem moltes coses bé, però el premi no arriba”"/>
    <meta property="og:description" content="El tècnic lamenta haver perdut un partit que tenien &quot;controlat perfectament&quot; al primer temps"/>
  </head>
  <body>
    <article>
      <h1>Machín: “Fem moltes coses bé, però el premi no arriba”</h1>
      <h2>El tècnic lamenta haver perdut un partit que tenien "controlat perfectament" al primer temps</h2>
      <address>
        <time datetime="2019-11-02T14:46:44+00:00">02 Nov 2019, 14:46</time>
      </address>
      <p>"Hem fet una primera part excel·lent, però tenen un gran potencial i a la segona havien de fer alguna cosa més amb el partit en contra. No hem anat enrere, hem seguit el mateix pla, però els seus bons jugadors han aparegut, i el penal, per com ha estat i per l'estat en què estem, ens ha afectat més". Així ha resumit Pablo Machín la derrota del seu Espanyol contra el València. El tècnic ha lamentat la segona part del seu equip, on ha reconegut que ha tingut "cor, però no gaire joc". "Les coses bones que hem fet avui serveixen de poc o es tapen per la derrota. Fem coses bé, però el premi no arriba", ha afirmat el tècnic, capcot. </p>
      <p>Machín ha assegurat que el seu equip pateix "un cúmul de coses, no només un tema mental". "Tot i això, potser pel sentiment d'injustícia de rebre un segon gol quan havíem fet coses bé, fa que et puguis frustrar una mica", ha afegit el tècnic, que ha deixat clar que aquest és el moment on "han de sortir els jugadors i el seu talent". Per al tècnic espanyolista, el València s'ha endut el partit perquè "ha tingut l'encert als metres finals" que al seu equip li ha faltat. </p>
      <p>El preparador de Sòria ha tret pit de la primera part que ha fet el seu conjunt, que al seu criteri ha "controlat perfectament" el València. Tot ha canviat arran d'un penal que ha qualificat com a "<i> light</i>", que ha portat que la moral de l'Espanyol anés "cap avall" i la del València "cap amunt". "Hem tingut pocs arguments des de la qualitat, hem tirat més de coratge", ha exposat. El tècnic també ha destacat el bon paper que ha tingut Wu Lei. "Ha estat un jugador amb molta velocitat, l’hem volgut explotar. La condició física no és la millor per aguantar 90 minuts. S’ha vist que vol velocitat, quan se li expliquen les coses és molt disciplinat". </p>
    </article>
  </body>
</html>