<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544156.html/%D8%A7%D9%81%D8%B2%D8%A7%DB%8C%D8%B4-255%D8%AF%D8%B1%D8%B5%D8%AF%DB%8C-%D8%AC%D8%B1%D8%A7%D8%A6%D9%85-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C--%DA%A9%D8%B3%D8%A8-%D8%B1%D8%AA%D8%A8%D9%87-%D8%A7%D9%88%D9%84-%D8%AC%D8%B0%D8%A8-%D9%86%DB%8C%D8%B1%D9%88-%D8%AF%D8%B1-%DA%A9%D8%B4%D9%88%D8%B1-%D8%AA%D9%88%D8%B3%D8%B7-%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D9%82%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:28:00+00:00"/>
    <meta property="og:title" content="افزایش 255درصدی جرائم اقتصادی در فضای مجازی/ کسب رتبه اول جذب نیرو در کشور توسط نیروی انتظامی قم"/>
    <meta property="og:description" content="سردار آقاخانی٬ فرمانده نیروی انتظامی استان قم با اشاره به اینکه در کشف تجهیزات ماهواره 20درصد افزایش داشته ایم، گفت: در جرائم اقتصادی در فضای مجازی وضعیت خوبی نداریم و افزایش 255 درصد در هفت ماه نخست سال را داشته ایم."/>
  </head>
  <body>
    <article>
      <h1>افزایش 255درصدی جرائم اقتصادی در فضای مجازی/ کسب رتبه اول جذب نیرو در کشور توسط نیروی انتظامی قم</h1>
      <h2>فرمانده نیروی انتظامی استان قم مطرح کرد"</h2>
      <address>
        <time datetime="2019-11-02T14:28:00+00:00">02 Nov 2019, 14:28</time>
      </address>
      <p>سردار آقاخانی٬ فرمانده نیروی انتظامی استان قم با اشاره به اینکه در کشف تجهیزات ماهواره 20درصد افزایش داشته ایم، گفت: در جرائم اقتصادی در فضای مجازی وضعیت خوبی نداریم و افزایش 255 درصد در هفت ماه نخست سال را داشته ایم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b><a href="http://www.qomefarda.ir/"> قم فردا</a>، </b>سردار عبدالرضا آقاخانی صبح امروز در نشست خبری با اصحاب رسانه با اشاره به گزارش عملکرد پلیس قم در هفت ماهه ابتدایی سال جاری، اظهار داشت: استان در زمینه سرقت به سمت کاهش جرائم پیش می‌رود اما درعین‌حال سرقت‌های مهم یک درصد افزایش داشته است.<br/>وی ادامه داد: با توجه به اجرای طرح‌های مختلف انتظامی، همکاری مسئولان قضایی و برخورد با سارقان انتظار کاهش وقوع سرقت در قم را داریم که امیدواریم تا پایان سال به نقطه مطلوب در این زمینه دست‌یابیم.<br/><br/><b>افزایش 3درصدی سرقت های کلان در استان</b><br/>فرمانده انتظامی قم با اشاره به اینکه در سرقت های کلان 3درصد افزایش داشته ایم، گفت: از ماه گذشته تاکنون در بحث سرقت ها 19درصد کاهش رخ داده است.<br/>وی در ادامه به مسئله ناهنجاری های اجتماعی اشاره کرد و بیان داشت:  با اقدام‌های صورت گرفته، اشرافیت کامل بر اماکن استان، کانون‌های جرم، اجرای عملیات رعد و طرح‌های مقابله با مراکز اقامتی، سفره‌خانه و قهوه‌خانه‌های غیرمجاز، وضعیت قم در این زمینه بهتر از گذشته شده است.<br/><br/><b>کاهش 38درصدی شرارت در استان و افزایش 20درصد کشف تجهیزات ماهواره</b><br/>سردار آقاخانی عنوان داشت: شرارت در استان قم از ابتدای سال جاری تا پایان  مهرماه ۳۸ درصد کاهش‌یافته، کشف محصولات مخرب فرهنگی ۲۵ درصد افزایش و کشف تجهیزات ماهواره‌ای نیز ۲۰ درصد افزایش‌یافته است.<br/><br/><b>جرائم اقتصادی در فضای مجازی وضعیت خوبی نداریم/افزایش 255درصدی جرائم اقتصادی در فضای مجازی</b><br/>وی در ادامه به فضای مجازی اشاره کرد و خاطرنشان شد: در جرائم اقتصادی در فضای مجازی وضعیت خوبی نداریم؛ جرائم اقتصادی در فضای سایبری در استان در این مدت ۲۵۵ درصد، کشف به وقوع 158 درصد و دستگیری مجرمان ۴۳۴ درصد افزایش داشته است.<br/>فرمانده نیروی انتظامی استان قم با اشاره به بحث مواد مخدر در استان ، بیان داشت:  در این بحث نسبت به سال گذشته 37درصد افزایش کشفیات داشته ایم.<br/><br/><b>کشف 5تن مواد مخدر در هفت ماه سال جاری</b><br/>وی ادامه داد: در این مدت ۲۴ باند تهیه و توزیع انواع مواد مخدر در قم متلاشی‌شده است که نسبت به سال گذشته ۳۳ درصد افزایش‌یافته است.<br/>سردار آقاخانی ابراز داشت: دستگیری قاچاقچیان مواد مخدر نیز ۱۱ درصد افزایش داشته و دستگیری معتادان با افزایش ۲۱ درصدی مواجه بوده است همچنین در این مدت 5 تن مواد مخدر کشف شده است.<br/><br/><b>کاهش 9درصدی تصادفات در استان</b><br/>وی در ادامه به بحث تصادفات اشاره کرد و عنوان داشت: تعداد تصادفات ۹ درصد و تعداد متوفیان ۶ درصد کاهش‌یافته است.<br/>فرمانده نیروی انتظامی بیان داشت: در مجموع تصادفات 75درصد فوتی، 81 درصد خسارتی و 19 درصد جرحی می باشد.<br/>وی بابیان این‌که مبارزه با کالای قاچاق نیز یکی از ماموریت های اصلی ناجا به شمار می‌آید، افزود: از ابتدای سال جاری تا پایان مهرماه، ۲۵۱ فقره پرونده در خصوص کالای قاچاق در قم تشکیل‌شده، تعداد متهمان دستگیرشده ۱۵۵ درصد و ارزش ریالی کالاهای کشف‌شده نیز ۵۵ درصد افزایش‌یافته است.<br/><br/><b>510هزار تماس با فوریت های پلیسی گرفته شده است</b><br/>آقاخانی گفت: در این مدت بالغ‌بر ۵۱۰ هزار تماس با مرکز فوریت‌های پلیسی ۱۱۰ حاصل‌شده که نسبت به مدت‌زمان مشابه سال گذشته ۱۸ درصد افزایش داشته است.<br/>وی بابیان این‌که در این مدت به ۹ هزار فقره پرونده در معاونت اجتماعی، کلانتری‌ها و پاسگاه‌های قم رسیدگی شده است گفت: ۸۹ درصد از این پرونده‌ها منجر به صلح و سازش طرفین و از ارجاع به دادگستری جلوگیری شد.<br/><br/><b>احداث دو کلانتری جدید در قم</b><br/>فرمانده نیروی انتظامی استان قم با اشاره به طرح های عمرانی ، گفت: عملیات اجرایی احداث کلانتری ۱۳ قم در خیابان خاکفرج بااعتباری بالغ‌بر ۳۵ میلیارد ریال فردا آغاز می‌شود، همچنین عملیات اجرایی احداث پاسگاه شهدای فرود در سه‌راهی دستگرد و ایستگاه پلیس‌راه بااعتباری حدود ۶۰ میلیارد ریال به‌زودی آغاز خواهد شد.<br/>وی بیان داشت: در تلاش هستیم تا پایان سال جاری احداث دو کلانتری معصومیه و ۱۴ پاسداران نیز در دستور کار قرار بگیرد.<br/><br/><b>کسب رتبه اول جذب نیرو در کشور توسط نیروی انتظامی قم</b><br/>سردار آقاخانی با اشاره به اینکه در کشور رتبه اول در جذب نیرو را داریم، گفت:90 درصد نیروهای جذب شده بعد از گذراندن آموزش ها به استان برای خدمت برمی گردند و امیدواریم که در ماه های آینده تزریق نیروهای جدید را داشته باشیم.<br/>وی در ادامه با اشاره به این‌که در ایام اربعین حسینی امسال حدود ۱۴۰ هزار زائر از کشورهای خارجی به قم وارد شدند تصریح کرد: با همکاری همه دستگاه‌ها کوچک‌ترین مساله امنیتی در این ایام در استان رخ نداد و وضعیت امروز ما در بحث تعامل با دستگاه‌های امنیتی، بی‌سابقه است.<br/><br/><b>انتهای پیام/</b></p>
    </article>
  </body>
</html>