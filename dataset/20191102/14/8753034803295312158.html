<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/dOaqVX/bohinen-gjoer-endringer-paa-aafk-midtbanen"/>
    <meta property="og:site_name" content="Aftenbladet"/>
    <meta property="article:published_time" content="2019-11-02T14:26:01+00:00"/>
    <meta property="og:title" content="Bohinen gjør endringer på AaFK-midtbanen"/>
    <meta property="og:description" content="Erikson Spinola Lima og Peter Orry Larsen starter på midtbanen i sesongens nest siste kamp mot Nest-Sotra. Kaptein Fredrik Carlsen benkes."/>
  </head>
  <body>
    <article>
      <h1>Bohinen gjør endringer på AaFK-midtbanen</h1>
      <h2>Erikson Spinola Lima og Peter Orry Larsen starter på midtbanen i sesongens nest siste kamp mot Nest-Sotra. Kaptein Fredrik Carlsen benkes.</h2>
      <address><time datetime="2019-11-02T14:26:01+00:00">02 Nov 2019, 14:26</time> by <a rel="author">Sveinung Nedregotten</a></address>
      <p>Etter treningene denne uken var det forventet at Orry Larsen og Spinola Lima ville få sjansen fra start lørdag.</p>
      <p>Begge har spilt relativt lite denne sesongen, og Lars Bohinen vil nok se hva midtbanespillerne har å bidra med før neste sesong i eliteserien. Det betyr at Fredrik Carlsen hviles på benken fra start.</p>
      <p>I forsvaret får Ståle Stålinho Sæthre sjansen til å stoppe tidligere lagkamerater. Sæthre ble som kjent kjøpt fra Nest-Sotra i fjor sommer. Lørdag danner Sæthre stoppertrio med Jonas Grønner og Daniel Gretarsson.</p>
      <aside>
        <a href="https://www.aftenbladet.no/article/sa-jdxOWb.html">AaFK-duoen har slitt med spilletiden – nå får de trolig muligheten til å slå tilbake</a>
      </aside>
      <h3>Uten Thrandarsson</h3>
      <p>Ellers er AaFK-mannskapet som forventet. AaFK har reist til Sotra uten Aron Thrandarsson og Kristoffer Hay.</p>
      <p>Muligens er de småskadet, eller så ønsker ikke Lars Bohinen å satse på spillere som ikke blir med AaFK videre i eliteserien neste sesong?</p>
      <p>Thrandarsson vil som kjent ikke skrive under ny kontrakt med AaFK.</p>
      <p>AaFK jakter poengrekorden for den nest øverste divisjonen i Norge. Skal de klare den må de ta minimum to poeng på sine to siste kamper.</p>
      <aside>
        <a href="https://www.aftenbladet.no/article/sa-3JeRzd.html">AaFK-stopperen møter gamleklubben som betyr så mye for ham: – Det var der jeg fikk fotballgleden tilbake</a>
      </aside>
      <h3>God motstander</h3>
      <p>Motstander Nest-Sotra har mye å spille for i lørdagens kamp. Askeladdene fra Sotra utenfor Bergen er i meget god form og har vunnet sine fem siste kamper, og ligger godt an til kvalifiseringsspill for opprykk til eliteserien med sin fjerdeplass på tabellen.</p>
      <p>Skal kvalifiseringsplassen sikres, må de nesten ha poeng mot AaFK lørdag, for Sogndal på sjuendeplass (topp seks gir kvalik) ligger bare to poeng bak.</p>
      <p>Spesielt er det også at Nest-Sotra spiller sin aller siste hjemmekamp på Ågotnes under sitt eksisterende klubbnavn. Fra neste sesong heter laget Øygarden, mens det som er Øygarden i dag skifter navn til Nest-Sotra. De bytter altså plass i seriesystemet. Øygarden blir toppsatsingen, mens Nest-Sotra blir breddeklubb.</p>
      <aside>
        <a href="https://www.aftenbladet.no/article/sa-dOawMw.html">De etablerte AaFK-ungguttene gleder seg til ny eliteseriesjanse</a>
      </aside>
      <h3>Spesiell kamp</h3>
      <p>Nysatsingen Øygarden er en «sammenslått klubb» med helt andre ressurser enn det Nest-Sotra har hatt. Sånn sett kan dette være fornuftig, selv om det unektelig virker som et rimelig spesielt grep.</p>
      <p>Hvilke andre klubber ville gitt fra seg førstedivisjonsplassen (ja, kanskje en eliteserieplass via kvalifisering) på denne måten?</p>
      <p>AaFK er med andre ord med på en historisk siste kamp på Ågotnes i dag. I fjor vant Nest-Sotra begge seriekampene mot AaFK. I år kan de oransje få revansje (vant 2-0 hjemme). Men da må Bohinens gutter få med seg tre poeng og poengrekord hjem i ettermiddag.</p>
      <p>
        <b>Dagens lagoppstillinger:</b>
      </p>
      <p><b>AaFK (3-5-2):</b> Andreas Lie - Jonas Grønner, Daniel Leo Gretarsson, Ståle Stålinho Sætre - Jørgen Hatlehol, Niklas Castro, Peter Orry Larsen, Erikson Spinola Lima, Jernade Meade - Pape Habib Gueye, Torbjørn Agdestein.</p>
      <p>Benken: Berntzen, Mork Breivik, Carlsen, O. Lie, Olafsson, Fet, Fridjonsson</p>
      <p><b>Nest-Sotra (3-5-2):</b> Fij - Arrocha, Økland, Nurkic - Stephensen, Aas, Sande, Hestetun, Svendsen – Mehnert, Haugsdal</p>
      <p>Benken: Harloff, Larsen, Nergaard, Radojkic, Petersson, Songve</p>
    </article>
  </body>
</html>