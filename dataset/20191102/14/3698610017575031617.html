<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/nkrzi-ne-v-zmozi-prokontrolyuvati-blokuvannya-provayderami-rosiyskih-socmerezh-saytiv-i-telekanaliv-328267_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T14:28:00+00:00"/>
    <meta property="og:title" content="НКРЗІ не в змозі проконтролювати блокування провайдерами російських соцмереж, сайтів і телеканалів"/>
    <meta property="og:description" content="На сьогодні проводити перевірки телекомунікаційних операторів не може ні СБУ, ні МВС, ні РНБОУ."/>
  </head>
  <body>
    <article>
      <h1>НКРЗІ не в змозі проконтролювати блокування провайдерами російських соцмереж, сайтів і телеканалів</h1>
      <h2>На сьогодні проводити перевірки телекомунікаційних операторів не може ні СБУ, ні МВС, ні РНБОУ.</h2>
      <address>
        <time datetime="2019-11-02T14:28:00+00:00">02 Nov 2019, 14:28</time>
      </address>
      <p>За свідченням працівників українських спецслужб, на сьогодні досі невідома точна кількість фізичних (дротових) ліній зв'язку між Україною і Росією. У пізні 1990-ті — на початку 2000-х, коли бурхливо розвивався Інтернет, а відносини між двома державами вважалися "дружніми", інтернет-провайдери з обох країн, практично, безконтрольно прокладали кабелі між українським і російським прикордонням. У результаті, українським спецслужбам та іншим профільним відомствам невідома фізична інфраструктура, якою в Україну з Росії надходить токсичний інформаційний потік. </p>
      <p>Про це у своїй статті для <a href="https://dt.ua/">DT.UA</a> пишуть Володимир Кравченко і Тетяна Силіна. За їхніми словами, значні труднощі для роботи вітчизняного регулятора — Національної комісії, що здійснює державне регулювання у сфері зв'язку та інформатизації (НКРЗІ) — становить величезна кількість телекомунікаційних операторів (близько 6,5 тис.), оформлених здебільшого як ФОП, ТОВ, ПрАТ.</p>
      <p>"Після позбавлення НКРЗІ функцій контролю регулятор, по суті, виявився безпорадним перед порушеннями з боку операторів, зокрема й у випадках, коли вони не блокують російських соцмереж, сайтів і телеканалів, які потрапили до українського списку санкцій", — зазначають оглядачі.</p>
      <p>Вони вказують на те, що нині здійснювати перевірки телекомунікаційних операторів не можуть ні СБУ, ні МВС, ні РНБОУ, а НКРЗІ має право перевірити діяльність оператора лише в тому разі, якщо надійде скарга на його роботу від конкретного громадянина. В умовах агресивної і щедро фінансованої інформаційної війни РФ проти України така безпорадність українського регулятора становить загрозу для інформаційної безпеки України. </p>
      <p>Детальніше про контроль українського інформпростору читайте в статті Володимира Кравченка і Тетяни Силіної "<a href="https://dt.ua/internal/zamist-rozmov-iz-televizorom-328212_.html"><b>Замість розмов із телевізором</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>