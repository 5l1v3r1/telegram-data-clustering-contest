<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/cista-desetka-za-prazen-list-237030"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T14:42:00+00:00"/>
    <meta property="og:title" content="Čista desetka za prazen list"/>
    <meta property="og:description" content="Japonska študentka zgodovine nindž je morala napisati esej o obisku muzeja, profesorju pa je oddala prazen list papirja, a kljub temu dobila čisto desetko – ker je pisala z nevidnim črnilom. Eim..."/>
  </head>
  <body>
    <article>
      <h1>Čista desetka za prazen list</h1>
      <h2>Študentka je poročilo napisala z nevidnim črnilom. Profesor obljubil visoke ocene za ustvarjalnost.</h2>
      <address><time datetime="2019-11-02T14:42:00+00:00">02 Nov 2019, 14:42</time> by <a rel="author">U. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/10/1357500.jpg"/>
          <figcaption>Eimi Haga je nevidno črnilo dobila iz sojinih zrn.</figcaption>
        </figure>
        <figure>
          <img src="https://www.slovenskenovice.si/images/slike/2019/10/10/1357499.jpg"/>
          <figcaption>Esej ustvarjalne japonske študentke FOTO: BBC</figcaption>
        </figure>
        <figure>
          <img src="https://www.slovenskenovice.si/images/slike/2019/10/10/1357512.jpg"/>
          <figcaption>GETTY IMAGES/ISTOCKPHOTONindže so bili v japonski zgodovini morilci, vešči nindžucuja. FOTO: Guliver/Getty Images</figcaption>
        </figure>
      </slideshow>
      <p>Japonska študentka zgodovine nindž je morala napisati esej o obisku muzeja, profesorju pa je oddala prazen list papirja, a kljub temu dobila čisto desetko – ker je pisala z nevidnim črnilom.<br/><b>Eimi Haga</b> je uporabila tehniko aburidaši, ki so jo uporabljali tudi nindže: ure je namakala in drobila sojino zrnje, iz katerega je naredila črnilo. Besede so se pojavile, ko je profesor papir segrel nad plinskim štedilnikom.</p>
      <figure>
        <img src="https://www.slovenskenovice.si/images/slike/2019/10/10/1357499.jpg"/>
        <figcaption>Esej ustvarjalne japonske študentke FOTO: BBC</figcaption>
      </figure>
      <p>»Tega sem se naučila, ko sem bila majhna, iz knjig. Upala sem, da se tega ne bo domislil nihče drug,« je dejala.<br/>Devetnajstletno študentko nindže – bili so tajni agenti in morilci srednjeveške Japonske – navdušujejo od malega, od trenutka, ko je prvič gledala risanko po televiziji. Ko se je vpisala na univerzo Mie, je izbrala tudi predmet zgodovina nindž, v sklopu katerega so obiskali muzej nindž, potem pa so morali napisati poročilo.<br/><br/>»Profesor je povedal, da bo ocenjeval ustvarjalnost, in sklenila sem, da bo moje poročilo izstopalo. Malce sem razmišljala, ko me je prešinilo, da bom uporabila aburidaši.« Sojino zrnje je namočila čez noč, ga potem zdrobila in zavito v gazo ožela. Izvleček je zmešala z vodo, dve uri porabila, da je dobila pravo koncentracijo, nato pa končno začela pisati. Uporabila je tanek čopič in tanek papir.</p>
      <figure>
        <img src="https://www.slovenskenovice.si/images/slike/2019/10/10/1357512.jpg"/>
        <figcaption>Nindže so bili v japonski zgodovini morilci, vešči nindžucuja. FOTO: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Profesor <b>Judži Jamada</b> je bil presenečen, ko je videl njeno poročilo. »Videl sem že kodirane zapise, a še nikoli v aburidašiju. Če sem odkrit, nisem bil prepričan, da bodo besede lepo vidne. A ko sem doma papir segrel, se je vse lepo izpisalo in bilo berljivo. Pomislil sem: odlično narejeno. Nisem okleval z najvišjo oceno, čeprav poročila nisem prebral do konca. Papirja namreč nisem segrel do konca, pomislil sem, da bodo morda za to izvedeli mediji in bodo hoteli fotografijo.«</p>
      <blockquote>Od malega se Eimi Haga zanima za nindže in njihovo zgodovino.</blockquote>
      <p>Glede poročila je študentka povedala, da gre bolj za slog kot vsebino. »Prepričana sem bila, da bo profesor prepoznal trud, ki sem ga vložila v ustvarjalno poročilo. V resnici me ni skrbelo, da bom dobila slabo oceno, čeprav vsebina ni bila nič posebnega.«</p>
    </article>
  </body>
</html>