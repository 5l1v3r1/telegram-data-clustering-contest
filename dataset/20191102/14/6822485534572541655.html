<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T14:51:00+00:00"/>
    <meta property="og:title" content="وزیر بهداشت: دچار بیماری مدرک گرایی شده‌ایم"/>
    <meta property="og:description" content="به گزارش وبدا، دکتر سعید نمکی در نشست با اعضای هیات علمی، انجمن ها و تشکل های علمی، صنفی و دانشجویی دانشگاه علوم پزشکی گیلان که با حضور رییس کمیسیون بهداشت و درمان مجلس، نماینده مردم رشت در مجلس، استاندار گیلان و معاون درمان وزارت بهداشت برگزار شد، اظهار داشت: صحبت من با دانشگاه‌ها این است که باید جواب این سوال را  که چه کسی را، با چه سطحی از مهارت، در چه زمانی، با چه هزینه ای توسط چه کسی، در کجا و برای کدام جایگاه نظام ارائه خدمت تربیت می کنیم و اگر پاسخ این سوال را در آموزش عالی کشور که  با منابع عمومی اداره می شود، نداشته باشیم به معنی هدر دادن منابع کشور است."/>
  </head>
  <body>
    <article>
      <h1>وزیر بهداشت: دچار بیماری مدرک گرایی شده‌ایم</h1>
      <address>
        <time datetime="2019-11-02T14:51:00+00:00">02 Nov 2019, 14:51</time>
      </address>
      <p>وزیر بهداشت با تاکید بر اینکه دچار بیماری مدرک گرایی شده‌ایم، گفت: متاسفانه وضعیت به گونه‌ای است که ما جای اینکه ببینیم کجا موثریم به دنبال این هستیم که ببینیم کدام مدرک و یا عنوان را بگیریم که این موضوع فاجعه ملی برای یک کشور در حال توسعه است.</p>
      <p>به گزارش وبدا، دکتر سعید نمکی در نشست با اعضای هیات علمی، انجمن ها و تشکل های علمی، صنفی و دانشجویی دانشگاه علوم پزشکی گیلان که با حضور رییس کمیسیون بهداشت و درمان مجلس، نماینده مردم رشت در مجلس، استاندار گیلان و معاون درمان وزارت بهداشت برگزار شد، اظهار داشت: صحبت من با دانشگاه‌ها این است که باید جواب این سوال را  که چه کسی را، با چه سطحی از مهارت، در چه زمانی، با چه هزینه ای توسط چه کسی، در کجا و برای کدام جایگاه نظام ارائه خدمت تربیت می کنیم و اگر پاسخ این سوال را در آموزش عالی کشور که  با منابع عمومی اداره می شود، نداشته باشیم به معنی هدر دادن منابع کشور است.</p>
      <p>وی افزود: یکی از بزرگان اقتصاد که سال 1960 رییس انجمن اقتصاد آمریکا بود، می گوید هزینه کردن در آموزش کشورها، نوعی سرمایه گذاری است به شرط اینکه بتوانیم اثرات این سرمایه گذاری را در اقتصاد ملی بعد از حداکثر 3 تا 5 سال مشاهده و ارزیابی کنیم.</p>
      <p>وزیر بهداشت خاطرنشان کرد: اولین گام ما در آموزش این است که بدانیم چه نیرویی را با چه سطحی از مهارت برای کدام جایگاه ارائه خدمت قرار است تربیت کنیم. بنابراین در حوزه آموزش قطعا باید بازنگری انجام شود.</p>
      <p>به گفته وی، در اورژانس های بیمارستانی باید بدانیم که نیاز به نیروی فوق تخصصی داریم یا متخصص داخلی، طب اطفال، طب اورژانس و یا جراح عمومی؟ متاسفانه به گونه ای شده که هیچ متخصصی قانع نیست که در یک جایگاه، حتی دو سال بماند و مایل هستند دوران فوق تخصصی را به سرعت بگذراند اگر چه ارتقا، رشد و تعالی حق همه انسان ها است.</p>
      <p>وزیر بهداشت تاکید کرد:متاسفانه دچار بیماری مدرک گرایی شده ایم و به جای اینکه ببینیم کجا موثر هستیم به دنبال این هستیم که ببینیم کدام مدرک و یا عنوان را بگیریم حتی اگر موثر نیستیم و این فاجعه ملی برای یک کشور در حال توسعه است که منابع محدود مالی دارد.</p>
      <p>دکتر نمکی افزود: در حوزه پژوهش گرچه تحولات بسیار خوب و ارزنده ای در عرصه شرکت های دانش بنیان و تحقیقات داشته ایم اما هنوز هم بسیاری از پژوهش ها و تحقیقات برای ارتقای سطح علمی، انجام می شود و باید این نگاه را دگرگون کنیم و پژوهش ها باید حتما راهکارهایی را برای حل مسائل کشور یا منطقه ای از کشور ارائه کنند و باید با استفاده از پژوهش ها، گره ها را باز کنیم.</p>
      <p>وی با تاکید بر این که تحقیقات به صورت مساله محور انجام شود، به مشکلات و چالش های زیست محیطی استان گیلان اشاره کرد و بر ضرورت انجام پژوهش در دانشگاه های گیلان تاکید کرد و گفت: دانشگاهی که در حل مسائل خودش درگیر نیست، نمیتواند مسائل منطقه را حل کند. اگر قرار است از منابع عمومی در پژوهش ها استفاده کنیم، باید برای مشکلات یک منطقه، راهکار ارائه کنیم، وگرنه منابع کشور را به هدر داده ایم.</p>
      <p>دکتر نمکی با اشاره به دستاوردهای عظیم کشور در حوزه پیشگیری و بهداشت، گفت: چند هفته پیش توانستیم گواهی حذف سرخک را بگیریم و در کشورهای شرق مدیترانه فقط ایران و عمان موفق به دریافت این گواهی از سازمان جهانی بهداشت شدند، در حالیکه عمان از نظر جمعیت و گستردگی با ایران بسیار متفاوت است.</p>
      <p>وی اضافه کرد: اخیرا دکتر تدروس دبیرکل سازمان جهانی بهداشت به ایران سفر کرد و از نظام ارائه خدمات سلامت در ایران، حیرت کرده بود اگرچه هنوز چالش های زیادی مانند بیماری های غیرواگیر و تهدیداتی از جمله فشارخون بالا، دیابت، چاقی، سلامت روان پریشان، بهداشت سالمندان، سرطان ها، حاشیه شهرها، مسائل زیست محیطی، آلاینده های هوا و حوادث های جاده ای را داریم.</p>
      <p>وزیر بهداشت یادآور شد: طرح "هر خانه یک پایگاه سلامت" را در کشور اجرایی می کنیم و امیدواریم که استان گیلان در این طرح کمک بیشتری کند، برای جامعه محور کردن نظام ارائه خدمت این طرح را به صورت آزمایشی دنبال می کنیم و چارچوب این طرح را نوشتیم و معتقدم که اگر بتوانیم یک نفر از درون خانواده را به عنوان سلامتیار یا "سفیر سلامت" انتخاب کنیم و در حوزه های پیشگیری، درمان و توانبخشی با محوریت و مدیریت پزشکان خانواده از توان این افراد کمک بگیریم و از ظرفیت آموزش از راه دور و پزشکی از راه دور نیز استفاده کنیم، تحول بزرگی در ارتقای سلامت عمومی رقم خواهد خورد.</p>
      <p>دکتر نمکی گفت: در هر مراسم تکریم و معارفه ای که می روم از روسای دانشگاه ها می خواهم که با دانشجو، استاد و کارمند باید مهربان تر بوده و آنها را جذب کنیم تا فضای دانشگاه ها مهربانانه تر شود.</p>
      <p>وی تاکید کرد: بارها مقام معظم رهبری فرمودند که فضای دانشگاه ها باید تلطیف شود و با نشاط باشد. بیانیه گام دوم انقلاب اسلامی یکی از غنی ترین اسناد بالادستی بعد از انقلاب اسلامی است که تقاضا دارم در این دانشگاه به این سند مهم به شدت و با قدرت پرداخته شود.</p>
      <p>وزیر بهداشت با انتقاد به نحوه قطب بندی دانشگاه های علوم پزشکی، گفت: اعتقادی به این شیوه قطب بندی ها ندارم، چراکه این قطب بندی ها یک ساختار بوروکراتیک غیرمنطقی است که توازن در آن رعایت نشده است.</p>
      <p>دکتر نمکی بیان داشت: در حوزه درمان باید اولین و مهمترین دغدغه و هدف ما، خدمت به مردم و رسیدگی به امور آنها باشد. درست است که همکاران ما مطالباتی دارند، اما مردم هم مطالباتی دارند و باید بپذیریم مقداری از نامهربانی‌ها در مراجع قانونی و تصمیم گیری به معدود همکاران نامهربان ما هم بر می گردد. شبانه روز زحمت می کشید، اما متاسفانه گله و شکایت مردم از بعضی همکاران ما هم،  کم نیست.</p>
      <p>وی تاکید کرد: اول باید مدافع حقوق مردم و محرومان باشیم که به غیر از خدا و ما، هیچ فریادرسی ندارند. حق نداریم برای دفاع از یک همکار، حق و حقوق یک بیمار و فرد مظلوم روستایی را نادیده بگیریم. ما نماینده دولت هستیم و باید مدافع مردم محروم و ضعیفی باشیم که خدمات دریافت می کنند و تقاضا دارم که سیستم رضایت سنجی مردم در مراکز درمانی استان گیلان ایجاد شده و نتایج آن به همکاران ما منعکس شود.</p>
      <p>وزیر بهداشت از ابلاغ 600 راهنمای بالینی توسط وزارت بهداشت خبر داد و افزود: 600 راهنمای بالینی جدید هم در حال تدوین است و به شدت ایستاده ایم که سیستم ارجاع و پزشکی خانواده را اجرا کنیم اما قبل از اجرای آن باید پرونده الکترونیک سلامت را به عنوان ریل مهم اجرای این اجزا مستقر می کردیم که به لطف خدا و تلاش همکاران مان این امر محقق شد.</p>
      <p>دکتر نمکی گفت: خوشبختانه با اعمال 600 راهنمای بالینی در مواردی که درست عمل کرده ایم و با وجود نظام ارجاع، توانسته ایم در مواردی حداقل 25 درصد هزینه های بی مورد نظام سلامت را کاهش دهیم. در کجای دنیا هر فرد هر زمانی که خواست می تواند از خدماتی مانند ام آر آی و سی تی اسکن با منابع عمومی استفاده کند؟.</p>
      <p>وزیر بهداشت در پایان اظهار کرد: همسایگی استان گیلان با کشورهای دیگر، در تقویت و توسعه توریسم سلامت بسیار مهم است که باید بخش خصوصی به این حوزه ورود و مشارکت بیشتری کند. باید با همکاری نظام پزشکی به رونق توریسم سلامت در استان گیلان کمک کنیم.</p>
    </article>
  </body>
</html>