<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544148.html/%D8%AF%D8%B1%D8%AF%D8%B3%D8%B1-%D8%A8%DB%8C-%D8%A7%D8%B9%D8%AA%D8%A8%D8%A7%D8%B1%DB%8C-%D8%A8%DB%8C%D9%85%D9%87-%D9%87%D8%A7%DB%8C-%D9%87%D9%85%DA%AF%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D8%A8%DB%8C-%D8%A8%D8%B6%D8%A7%D8%B9%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:50:00+00:00"/>
    <meta property="og:title" content="دردسر بی‌اعتباری بیمه‌های همگانی برای بیماران بی‌بضاعت"/>
    <meta property="og:description" content="مراکز دولتی با عدم پذیرش و دست رد به سینه بیماران بیمه‌های همگانی که اغلب بیماران کم‌بضاعت هستند آنها را در تنگنا قرار داده‌اند."/>
  </head>
  <body>
    <article>
      <h1>دردسر بی‌اعتباری بیمه‌های همگانی برای بیماران بی‌بضاعت</h1>
      <h2>دست رد مراکز دولتی بر سینه بیماران</h2>
      <address>
        <time datetime="2019-11-02T14:50:00+00:00">02 Nov 2019, 14:50</time>
      </address>
      <p>مراکز دولتی با عدم پذیرش و دست رد به سینه بیماران بیمه‌های همگانی که اغلب بیماران کم‌بضاعت هستند آنها را در تنگنا قرار داده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386409/%D8%AF%D8%B1%D8%AF%D8%B3%D8%B1-%D8%A8%DB%8C%E2%80%8C%D8%A7%D8%B9%D8%AA%D8%A8%D8%A7%D8%B1%DB%8C-%D8%A8%DB%8C%D9%85%D9%87%E2%80%8C%D9%87%D8%A7%DB%8C-%D9%87%D9%85%DA%AF%D8%A7%D9%86%DB%8C-%D8%A8%D8%B1%D8%A7%DB%8C-%D8%A8%DB%8C%D9%85%D8%A7%D8%B1%D8%A7%D9%86-%D8%A8%DB%8C%E2%80%8C%D8%A8%D8%B6%D8%A7%D8%B9%D8%AA">مرصادنیوز؛ </a>«با بیمه‌های همگانی قرارداد نداریم، لطفا سوال نفرمایید»؛ این جمله را در اکثر مطب‌ها و بیمارستان‌ها می‌بینیم که نشان از بی‌اعتباری بیمه‌های همگانی علی رغم صحبت‌های مسئولان این حوزه دارد.</p>
      <p>قرار بود با طرح تحول سلامت بیماران به جز درد بیماری رنج دیگری نداشته باشند، اما این روزها بیماران تحت پوشش بیمه‌های همگانی طرح تحول سلامت با دردسرهای جدی در مقابل روند درمان خود روبرو هستند و آن هم بی‌اعتباری دفترچه‌های بیمه است.</p>
      <p>این بیماران تقریبا با مراجعه به اکثر مراکز درمانی و پزشکی با تابلوی بزرگی با عنوان قرارداد نداریم روبرو می‌شوند و باید برای ادامه درمان هزینه‌های سرسام‌آوری را پرداخت کنند یا کلا قید درمان را بزنند.</p>
      <p>کیومرث مظفری، مدیرکل بیمه سلامت استان کرمانشاه در گفتگو با خبرنگار مرصاد در این خصوص اظهار داشت: بیمه شدگان این سازمان در قالب پنج صندوق بیمه شامل کارکنان دولت، روستاییان و عشایر، سایر اقشار، بیمه ایرانیان و بیمه همگانی رایگان تحت پوشش بیمه قرار دارند.</p>
      <p>وی افزود: بخشی از این بیمه شدگان نظیر کارکنان دولت، سایر اقشار و بیمه ایرانیان چون حق بیمه می پردازند محدودیتی برای دریافت خدمات از تمام مراکز طرف قرارداد ندارند.</p>
      <p>مدیرکل بیمه سلامت استان کرمانشاه عنوان کرد: آن بخش از بیمه شدگانی که از یارانه دولت استفاده می‌کنند و معمولا آسیب پذیر هستند شامل بیمه شدگان صندوق بیمه روستاییان و عشایر و بیمه همگانی رایگان، به دلیل اینکه هزینه کمتری بر آنها تحمیل شود، طبق مصوبه دولت باید از مراکز دولتی خدمات دریافت کنند.</p>
      <p>مظفری خاطرنشان کرد: همچنین بیمه شدگان صندوق بیمه روستاییان و عشایر از سیستم ارجاع استفاده می‌کنند به اینگونه که در صورت نیاز از سوی مراکز بهداشتی و درمانی روستایی به مراکز دولتی از جمله کلینیک های ویژه و بیمارستان ها ارجاع داده می شوند.</p>
      <p>این مسئول بیان داشت: بیمه شدگان صندوق بیمه همگانی رایگان در حال حاضر سیستم ارجاع ندارند با این حال می توانند مستقیما به مراکز درمانی دولتی سطح یک، دو و سه مراجعه کنند تا با حداقل هزینه نیازهای سلامتی آنها برآورده شود.</p>
      <p>وی تصریح کرد: بیمه شدگان صندوق های بیمه روستاییان و عشایر و بیمه همگانی رایگان می توانند به کلینیک های ویژه دانشگاه، بیمارستانها ودرمانگاه های سپاه، ارتش، نیروی انتظامی، بهزیستی، آموزش و پرورش با حداقل هزینه مراجعه کنند.</p>
      <p>مدیرکل بیمه سلامت استان کرمانشاه درباره عدم پذیرش برخی بیمارستان ها و درمانگاه های دولتی از پذیرش بیمه شدگان مذکور عنوان کرد: در بیمارستانها کارشناسان ناظر بیمارستان و بیمه سلامت حضور فیزیکی دارند که مردم به منظور طرح شکایت علاوه بر مراجعه به این کارشناسان می توانند از طریق تماس با سامانه ۱۹۰ یا مراجعه به حوزه معاونت درمان دانشگاه علوم پزشکی نسبت به طرح شکایت اقدام کنند.</p>
      <p>انتهای پیام/</p>
    </article>
  </body>
</html>