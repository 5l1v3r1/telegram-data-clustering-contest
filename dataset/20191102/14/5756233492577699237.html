<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619438/%D8%B7%D9%84%D8%A7%DB%8C%DB%8C-%D9%82%D8%A7%D9%84%DB%8C%D8%A8%D8%A7%D9%81-%D9%84%DB%8C%D8%A7%D9%82%D8%AA-%D8%B3%D8%B1%D9%84%DB%8C%D8%B3%D8%AA%DB%8C-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D8%B1%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%D8%AF%D8%A7%D8%B1%D8%AF-%D8%AA%D9%88%DA%A9%D9%84%DB%8C-%D8%A7%D9%88-%D8%B1%D8%A7-%D8%AF%D8%B1-%D9%82%D8%A7%D9%85%D8%AA-%D8%B1%DB%8C%D8%A7%D8%B3%D8%AA-%D9%85%D8%AC%D9%84%D8%B3-%D9%85%DB%8C%E2%80%8C%D8%A8%DB%8C%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T14:14:00+00:00"/>
    <meta property="og:title" content="طلایی: قالیباف لیاقت سرلیستی اصولگرایان را در تهران دارد/ توکلی: او را در قامت ریاست مجلس می‌بینم"/>
    <meta property="og:description" content="مرتضی طلایی گفت: ویژگی‌های مدیریتی آقای قالیباف برای کسانی چون بنده که از نزدیک با ایشان کار کرده‌اند و مدیریت ایشان را دیدند، بیش از دیگران نسبت به توانایی‌های وی شناخت دارند. بنده هم در زمان سپاه و هم در زمان نیروی انتظامی و شهرداری با ایشان کار کردم و دیده‌ام که محمدباقر قالیباف در هرجایی که کار کرده است، آنجا متحول شده است و انتظار می‌رود که مجلس آینده نیز با حضور وی متحول شود."/>
  </head>
  <body>
    <article>
      <h1>طلایی: قالیباف لیاقت سرلیستی اصولگرایان را در تهران دارد/ توکلی: او را در قامت ریاست مجلس می‌بینم</h1>
      <address>
        <time datetime="2019-11-02T14:14:00+00:00">02 Nov 2019, 14:14</time>
      </address>
      <p>
        <i>مرتضی طلایی گفت: ویژگی‌های مدیریتی آقای قالیباف برای کسانی چون بنده که از نزدیک با ایشان کار کرده‌اند و مدیریت ایشان را دیدند، بیش از دیگران نسبت به توانایی‌های وی شناخت دارند. بنده هم در زمان سپاه و هم در زمان نیروی انتظامی و شهرداری با ایشان کار کردم و دیده‌ام که محمدباقر قالیباف در هرجایی که کار کرده است، آنجا متحول شده است و انتظار می‌رود که مجلس آینده نیز با حضور وی متحول شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرتضی طلایی عضو سابق شورای شهر تهران، درباره حضور محمدباقر قالیباف در انتخابات مجلس یازدهم و کاندیدا شدن وی از تهران و حمایت اصولگرایان از او گفت: اگر اخبار موجود در این رابطه درست باشد و ایشان حضور پیدا کنند، ما شاهد رویدادی مثبت در بین نیروهای انقلاب خواهیم بود. زیرا بالاخره نیروهای انقلاب (یا به‌قول شما اصولگرایان) یک مجموعه مولفه‌ها را برای انتخاب کاندیداها و لیست‌های خود دارند. این مولفه‌ها در حوزه‌های اعتقادی و سیاسی و ملی مطرح است. البته کارآمدی و مقبولیت اجتماعی نیز از مولفه‌های مهم انتخاب افراد در میان جبهه نیروهای انقلاب است. با این فرض، جریان نیروهای انقلاب(اصولگرایان) حتما از حضور آقای قالیباف برای حضور در انتخابات مجلس امسال استقبال خواهند کرد.</p>
      <p>وی در پاسخ به سوالی مبنی بر توان فعالیتی قالیباف در نهاد مهمی مثل مجلس گفت: به‌نظر من حتما ایشان در قواره حضور در مجلس نیز هستند و حتی لیاقت سرلیستی نیروهای انقلاب را نیز در تهران دارند. گاهی ما نسبت‌هایی را به افراد می‌دهیم که ناشی از عدم شناخت کافی‌مان از افراد است. اینکه ایشان یک فرد دارای سابقه نظامی و عملیاتی‌است و در نتیجه تنها می‌تواند یک نیروی اجرایی باشد، چندان مبنا ندارد.</p>
      <p>وی ادامه داد: اگر مجلس ما دارای نیروهایی بود که بیش از زمان فعلی دارای سوابق اجرایی و مدیریتی بودند، اکنون مجلسی چابک‌تر و بهتر داشتیم. اکنون ما شاهد این هستیم که بسیاری از مصوبات مجالس گذشته قابلیت اجرایی ندارد. این ضعف ناشی از جدایی تجربه اجرایی و تجربه قانون‌گذاری است. لذا حضور فردی چون آقای قالیباف اتفاقا به نفع مجلس و در نهایت مردم است.</p>
      <p>طلایی همچنین در پاسخ به پرسشی درباره مناسب بودن قالیباف در ریاست مجلس و سرلیستی اصولگرایان گفت: اگر این اتفاق رقم بخورد، ما شاهد یک مجلس پرکار و پر تحرک خواهیم بود که در راس امور بودن مجلس را تازه در آن زمان می‌توان حس کرد. ایشان برای ریاست مجلس نیز مناسب هستند. ویژگی‌های مدیریتی آقای قالیباف برای کسانی چون بنده که از نزدیک با ایشان کار کرده‌اند و مدیریت ایشان را دیدند، بیش از دیگران نسبت به توانایی‌های وی شناخت دارند. بنده هم در زمان سپاه و هم در زمان نیروی انتظامی و شهرداری با ایشان کار کردم و دیده‌ام که محمدباقر قالیباف در هرجایی که کار کرده است، آنجا متحول شده است و انتظار می‌رود که مجلس آینده نیز با حضور وی متحول شود.</p>
      <p>
        <b>قالیباف را در قامت ریاست مجلس می‌بینم</b>
      </p>
      <p>احمد توکلی، فعال سیاسی اصولگرا باور دارد که باتوجه به کارنامه‌ مثبت قالیباف، این شخصیت سیاسی می‌تواند می‌تواند در مجلس مؤثر عمل کند. او در تحلیل قطعیت‌یافتن حضور قالیباف در انتخابات مجلس گفت: کارنامه آقای قالیباف مملو از نقاط درخشان است و وقتی این کارنامه را ارزیابی می‌کنیم، در می‌یابیم که در مجموع او لیاقت نمایندگی تهران را دارد. او در سطح عالی‌ترین رجال سیاسی‌مذهبی حال حاضر کشور است و به دلیل آنکه نگاهی کلان به اداره کشور دارد به شدت برای نمایندگی مجلس مناسب است و تصور می‌کنم مردم هم آقای قالیباف را مناسب ببینند و به او رأی بدهند.</p>
      <p>توکلی در پاسخ به این پرسش که آیا اصولگرایان بر سرلیستی او به اجماع می‌رسند یا خیر، اظهار کرد: عقلانی است که سرلیست شود زیرا چهره‌ای شناخته‌شده است و مردم تهران اگر برخورد سیاسی نکنند به او رأی می‌دهند زیرا از چنین شخصیتی‌هایی خوششان می‌آید.</p>
      <p>او همچنین درباره شانس قالیباف برای ریاست مجلس آتی گفت: اکنون زود است که درباره ریاست مجلس آینده اظهارنظر کنیم و باید دید که در مجلس چه گرایش‌هایی از اصولگرایان وارد می‌شوند و چه طیفی می‌تواند اکثریت اصولگرایان را دارا باشد اما من او را در قامت ریاست مجلس می‌بینیم زیرا کسی که می‌تواند در قامت نامزد ریاست‌جمهوری رقابت کند، حتما و به مراتب اولی می‌تواند رئیس‌مجلس هم بشود.</p>
    </article>
  </body>
</html>