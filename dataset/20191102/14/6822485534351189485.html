<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811120.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T14:43:00+00:00"/>
    <meta property="og:title" content="جهانگیری در دیدار با نخست وزیر قرقیزستان: ایران علاقمند به توسعه روابط با قرقیزستان است"/>
    <meta property="og:description" content="به گزارش الف به نقل از پایگاه اطلاع رسانی معاون اول رئیس‌جمهور، اسحاق جهانگیری امروز (دوشنبه) در حاشیه هجدهمین اجلاس نخست وزیران سازمان همکاری شانگهای با «ابوالقاضی اف» نخست وزیر قرقیزستان دیدار و گفتگو کرد."/>
  </head>
  <body>
    <article>
      <h1>جهانگیری در دیدار با نخست وزیر قرقیزستان: ایران علاقمند به توسعه روابط با قرقیزستان است</h1>
      <address>
        <time datetime="2019-11-02T14:43:00+00:00">02 Nov 2019, 14:43</time>
      </address>
      <p>معاون اول رئیس‌جمهور با اشاره به روابط خوب جمهوری اسلامی ایران و قرقیزستان گفت: مشترکات دینی، تاریخی و فرهنگی دو کشور می‌تواند موجب گسترش روابط فیمابین در همه زمینه‌ها شود.</p>
      <p>به گزارش الف به نقل از پایگاه اطلاع رسانی معاون اول رئیس‌جمهور، اسحاق جهانگیری امروز (دوشنبه) در حاشیه هجدهمین اجلاس نخست وزیران سازمان همکاری شانگهای با «ابوالقاضی اف» نخست وزیر قرقیزستان دیدار و گفتگو کرد.</p>
      <p>وی با بیان اینکه کمیسیون مشترک دو کشور باید در رفع موانع پیش رو تلاش کند گفت: از وزیر راه و شهرسازی ایران که مسئول کمیسیون مشترک است می خواهم که برای بهبود روابط از همه ظرفیت ها استفاده کند.</p>
      <p>معاون اول رئیس جمهور با اشاره به اینکه اقتصاد دو کشور می تواند مکمل یکدیگر باشند، اظهار داشت: امضای توافق اخیر ایران با اتحادیه اقتصادی اوراسیا مبنای خوبی برای توسعه روابط با این اتحادیه است.</p>
      <p>جهانگیری بر افزایش همکاری های بانکی، گردشگری و ارتباطات مردمی میان تهران و بیشکیک تاکید کرد و گفت ایران آمادگی لازم را دارد تا با ارائه تسهیلات روادید به گسترش مناسبات میان دو کشور کمک کند.</p>
      <p>وی با اعلام آمادگی ایران برای اتصال ترانزیتی قرقیزستان با بازارهای جهانی گفت: جمهوری اسلامی ایران می تواند با توجه به موقعیت جغرافیایی و اتصال به خلیج فارس و دریای عمان و امکانات زیرساختی نظیر راه آهن در این زمینه به قرقیزستان کمک کند.</p>
      <p>معاون اول رئیس جمهور با اشاره به روابط خوب جمهوری اسلامی ایران و قرقیزستان گفت: مشترکات دینی، تاریخی و فرهنگی دو کشور می‌تواند موجب گسترش روابط فیمابین در همه زمینه‌ها شود.</p>
      <p>جهانگیری با بیان اینکه در حال حاضر به دنبال حل مشکلات مربوط به پرواز مستقیم میان ایران و قرقیزستان است از نخست وزیر این کشور برای سفر به تهران دعوت کرد.</p>
      <p>نخست وزیر قرقیزستان نیز در این دیدار با اشاره به اهمیت ایران در سیاست خارجی کشورش گفت: ایران از جمله نخستین کشورهایی بود که استقلال قرقیزستان را به رسمیت شناخت و این روابط تا به امروز همواره رو به گسترش بوده است.</p>
      <p>ابوالقاضی اف با اشاره به اشتراکات فرهنگی دو کشور و تلاش کمیسیون مشترک برای افزایش مبادلات اقتصادی تصریح کرد: حجم روابط دو کشور ۲۰ میلیون دلار است که رضایت بخش نیست و با توجه به ظرفیت های بسیار ایران در حوزه های مختلف به ویژه نفت و گاز باید بیشتر شود.</p>
      <p>وی با قدردانی از عملکرد شرکت های بخش خصوصی ایران در اجرای طرح های عمرانی در قرقیزستان اظهار داشت: از نظر کشورش هیچ مانعی برای عضویت ایران در پیمان شانگهای وجود ندارد و ما بعنوان عضو دائم این پیمان از عضویت ایران کاملا حمایت می کنیم.</p>
      <p>وی با دعوت از معاون اول رییس جمهور برای سفر به قرقیزستان گفت: امیدوارم با تقویت کمیسیون مشترک شاهد گسترش همکاری های اقتصادی باشیم.</p>
    </article>
  </body>
</html>