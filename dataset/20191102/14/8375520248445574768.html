<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/chervonij-hrest-i-likari-bez-kordoniv-vidmovilisja-vidviduvati-ukrajinskih-brantsiv-u-v-jaznitsjah-rosiji-637232.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T14:46:55+00:00"/>
    <meta property="og:title" content="Червоний Хрест і «Лікарі без кордонів» відмовилися відвідувати українських бранців у в’язницях Росії"/>
    <meta property="og:description" content="Вони не хочуть образити росіян, бо тоді не зможуть працювати на їхній території – Супрун"/>
  </head>
  <body>
    <article>
      <h1>Червоний Хрест і «Лікарі без кордонів» відмовилися відвідувати українських бранців у в’язницях Росії</h1>
      <address>
        <time datetime="2019-11-02T14:46:55+00:00">02 Nov 2019, 14:46</time>
      </address>
      <h4>Вони не хочуть образити росіян, бо тоді не зможуть працювати на їхній території – Супрун</h4>
      <p>Міжнародні гуманітарні організації відмовлялися відвідувати українських політв’язнів, незаконно утримуваних РФ у в’язницях.</p>
      <p>Про це 1 листопада 2019 року на Львівському безпековому форумі заявила колишня в.о. міністра охорони здоров’я Уляна Супрун, повідомляє <a href="https://censor.net.ua/ua/news/3157459/chervonyyi_hrest_i_likari_bez_kordoniv_vidmovylysya_vidviduvaty_ukrayinskyh_polonenyh_u_rosiyiskyh_vyaznytsyah">Цензор.НЕТ</a>.</p>
      <p>«Коли я була виконувачем обов’язків міністра, то ми писали дуже багато разів у міжнародні організації: в Червоний Хрест, «Лікарі без кордонів», Amnesty International. Ми просили, щоб вони відвідували наших полонених у російських в’язницях. Вони відмовлялися. І мені в приватному порядку сказали, що вони не хочуть образити росіян, бо тоді не зможуть працювати на їхній території. Це дуже негативне явище. Я б хотіла, щоб наші іноземні гості розуміли, що Червоний Хрест і «Лікарі без кордонів» відмовилися відвідувати наших полонених. Коли у своїх державах будете вирішувати, чи давати їм гроші, подумайте про це», – зазначила вона.</p>
      <p>Львівський безпековий форум на тему: «Росія в Європі: старі помилки і нові виклики» відбувся 31 жовтня-1 листопада в інформаційно-культурному центрі ім. Андрея Шептицького Українського католицького університету у Львові.</p>
      <p>У форумі беруть участь понад 200 експертів і чиновників із понад 10 країн світу: США, Великої Британії, Латвії, України, Польщі, Румунії, Фінляндії, Іспанії, Німеччини тощо.</p>
      <p>Нагадаємо, <a href="https://glavcom.ua/country/incidents/ohrenili-vid-gumanitarki-meshkanci-prifrontovogo-zolotogo-prosyat-bilshe-ne-zasipati-jih-dopomogoyu-636270.html">мешканці прифронтового Золотого просять більше не засипати їх допомогою</a>.</p>
      <related>
        <a href="https://glavcom.ua/country/politics/sistema-pridushennja-propagandistskogo-movlennja-vikoristovujetsja-maloefektivno-eksperti-637223.html"/>
        <a href="https://glavcom.ua/country/incidents/rosija-ne-maje-prava-zmushuvati-zhiteliv-krimu-sluzhiti-u-svojij-armiji-human-rights-watch-637220.html"/>
        <a href="https://glavcom.ua/country/criminal/posolstvo-ssha-nagadalo-ukrajini-pro-spravi-gongadze-i-sheremeta-637214.html"/>
      </related>
    </article>
  </body>
</html>