<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458146/%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%A6%E0%A7%81%E0%A6%B0%E0%A7%8D%E0%A6%A8%E0%A7%80%E0%A6%A4%E0%A6%BF%E0%A6%A4%E0%A7%87-%E0%A6%AC%E0%A6%BE%E0%A6%B0%E0%A6%AC%E0%A6%BE%E0%A6%B0-%E0%A6%9A%E0%A6%BE%E0%A6%AE%E0%A7%8D%E0%A6%AA%E0%A6%BF%E0%A7%9F%E0%A6%A8-%E0%A6%B9%E0%A7%9F%E0%A7%87%E0%A6%9B%E0%A7%87-%E0%A6%AE%E0%A7%8B%E0%A6%B9%E0%A6%BE%E0%A6%AE%E0%A7%8D%E0%A6%AE%E0%A6%A6"/>
    <meta property="og:site_name" content="Daily Janakantha"/>
    <meta property="article:published_time" content="2019-11-02T14:50:00+00:00"/>
    <meta property="og:title" content="বিএনপি দুর্নীতিতে বারবার চাম্পিয়ন হয়েছে ॥ মোহাম্মদ নাসিম"/>
    <meta property="og:description" content="অনলাইন ডেস্ক ॥ আওয়ামী লীগের জাতীয় সম্মেলন প্রস্তুতি উপ-পরিষদের আহ্বায়ক ও দলের সভাপতিমণ্ডলীর সদস্য মোহাম্মদ নাসিম বলেন, আগামী বছর জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী। এ উপলক্ষে বছরব্যাপী কর্মসূচি পালন করা হবে। এই কর্মসূচিতে বিদেশি অতিথিদের আমন্ত্রণ জানানো হবে এবং তারা উপস্থিত থাকবেন। ..."/>
  </head>
  <body>
    <article>
      <h1>বিএনপি দুর্নীতিতে বারবার চাম্পিয়ন হয়েছে ॥ মোহাম্মদ নাসিম</h1>
      <address>
        <time datetime="2019-11-02T14:50:00+00:00">02 Nov 2019, 14:50</time>
      </address>
      <figure>
        <img src="http://www.dailyjanakantha.com/files/201911/1572709797_26.jpg"/>
      </figure>
      <p>অনলাইন ডেস্ক ॥ আওয়ামী লীগের জাতীয় সম্মেলন প্রস্তুতি উপ-পরিষদের আহ্বায়ক ও দলের সভাপতিমণ্ডলীর সদস্য মোহাম্মদ নাসিম বলেন, আগামী বছর জাতির পিতা বঙ্গবন্ধু শেখ মুজিবুর রহমানের জন্মশতবার্ষিকী। এ উপলক্ষে বছরব্যাপী কর্মসূচি পালন করা হবে। এই কর্মসূচিতে বিদেশি অতিথিদের আমন্ত্রণ জানানো হবে এবং তারা উপস্থিত থাকবেন। তাই আওয়ামী লীগের জাতীয় সম্মেলনে বিদেশি অতিথিদের আমন্ত্রণ জানানো হচ্ছে না।</p>
      <p>আজ শনিবার সম্মেলন প্রস্তুতি অভ্যর্থনা উপ-পরিষদের সভায় এ তথ্য জানানো হয়। বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে মোহাম্মদ নাসিমের সভাপতিত্বে এ সভা অনুষ্ঠিত হয়।</p>
      <p>তিনি আরও বলেন, সামনে আমাদের অনেক চ্যালেঞ্জ। এই চ্যালেঞ্জকে মোকাবিলা করতে আওয়ামী লীগকে গতিশীল ও বেগবান করতে হবে। শক্তিশালী সংগঠন নিয়ে আমাদের অগ্রসর হতে হবে। আওয়ামী লীগই আমাদের শক্তি।</p>
      <p>এ সময় বিএনপির উদ্দেশ্যে মোহাম্মদ নাসিম বলেন, বিএনপি দুর্নীতিতে বারবার চাম্পিয়ন হয়েছে। দুর্নীতির কারণে বিএনপির নেত্রী খালেদা জিয়া জেল খাটছেন। তাদের মুখে আওয়ামী লীগকে নিয়ে সমালোচনা মানায় না। আমাদের নেত্রী শেখ হাসিনা নিজের ঘর থেকে দুর্নীতির বিরুদ্ধে ব্যবস্থা নিয়েছেন। তিনি যে সাহস দেখিয়েছেন এই সাহস কেউ দেখাতে পারেনি।</p>
      <p>সভায় সম্মেলন প্রস্তুতি অভ্যর্থনা উপ-পরিষদের সদস্য সচিব ও আওয়ামী লীগের যুগ্ম সাধারণ সম্পাদক ডা. দীপু মণি বলেন, গত সম্মেলনে আমরা অর্ধশতাধিক বিদেশি অতিথিকে আমন্ত্রণ জানিয়েছিলাম। যেহেতু আগামী বছর বঙ্গবন্ধুর জন্ম শতবার্ষিকীতে বিদেশি অতিথিদের আমন্ত্রণ জানানো হবে এবং তারা থাকবেন, তাই এবার সম্মেলনে বিদেশি অতিথিদের আমন্ত্রণ জানানো হচ্ছে না। তবে আমরা দেশি অতিথি বিভিন্ন রাজনৈতিক দলের যাদের আমন্ত্রণ জানানো তদেরকে ভালোভাবে অভ্যর্থনা জানাতে হবে। এ বিষয়ে কমিটির সদস্যদের যথাযথভাবে দায়িত্ব পালন করতে হবে।</p>
      <p>সভায় আরও উপস্থিত ছিলেন আওয়ামী লীগ নেতা ও অভ্যর্থনা উপ-পরিষদের সদস্য মোফাজ্জল হোসেন চৌধুরী মায়া, অ্যাডভোকেট কামরুল ইসলাম, ডা. শাম্মি আখতার, রিয়াজুল কবির কাওসার, শাহে আলম মুরাদসহ উপ-পরিষদের সদস্যরা।</p>
    </article>
  </body>
</html>