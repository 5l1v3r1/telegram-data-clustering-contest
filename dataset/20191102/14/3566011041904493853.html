<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544155.html/%DA%A9%D8%B4%D9%81-200%D9%82%D8%B7%D8%B9%D9%87-%DA%A9%D8%A8%DA%A9-%D9%82%D8%A7%DA%86%D8%A7%D9%82-%D8%A7%D8%B2-%D8%AF%D8%A7%D8%AE%D9%84-%D8%A7%D8%AA%D9%88%D8%A8%D9%88%D8%B3-%D9%85%D8%B3%D8%A7%D9%81%D8%B1%D8%A8%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:35:00+00:00"/>
    <meta property="og:title" content="کشف 200قطعه کبک قاچاق از داخل اتوبوس مسافربری"/>
    <meta property="og:description" content="مدیرکل حفاظت محیط زیست سیستان و بلوچستان از توقیف یک محموله کبک از اتوبوس مسافربری اصفهان به زاهدان خبر داد."/>
  </head>
  <body>
    <article>
      <h1>کشف 200قطعه کبک قاچاق از داخل اتوبوس مسافربری</h1>
      <h2>مدیرکل حفاظت محیط زیست سیستان و بلوچستان خبر داد:</h2>
      <address>
        <time datetime="2019-11-02T14:35:00+00:00">02 Nov 2019, 14:35</time>
      </address>
      <p>مدیرکل حفاظت محیط زیست سیستان و بلوچستان از توقیف یک محموله کبک از اتوبوس مسافربری اصفهان به زاهدان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ وحید پورمردان در گفت وگو با <a href="http://asrehamoon.ir/">عصرهامون</a>، گفت: عده ای سودجو برای کسب منفعت بیشتر اقدام به جا به جایی پرندگان زینتی، پرندگان پرورشی و وحشی با ناگاون حمل و نقل عمومی بین شهری می کنند که سلامت شهروندان را در خطر قرار می دهند و این کار تخلف محسوب می شود.<br/><br/>وی افزود: در چندین مرحله بازرسی مأموران یگان حفاظت محیط زیست محیط بانی نصرت آباد و همکاری مأموران انتظامی استان از اتوبوس های مسافربری متاسفانه در شش ماهه اول امسال تا کنون بیش از هزار قطعه پرنده کشف شده است که در آخرین مورد 200 قطعه کبک از اتوبوس مسافربری محور اصفهان زاهدان کشف شد و متخلفین دستگیر و برای سیر مراحل قانونی به دستگاه قضایی معرفی شدند.<br/><br/>وی ادامه داد: متاسفانه برخی بیماری های پرندگان قابل انتقال به انسان هستند که از آن جمله می توان آنفولانزای فوق حاد پرندگان، کلامیدیوز، بیماریهای قارچی و آلرژیک  را نام برد هر چند که تعداد این بیماریها کم است ولی افراد خردسال، سال خورده و کسانی که سیستم ایمنی آنها ضعیف شده است بیشتر در معرض خطر ابتلا به بیماری های مشترک میان انسان و پرندگان قرار دارند، از طرف دیگر بسیاری از این بیماری ها با خوردن خوراک آلوده به مواد دفعی پرندگان منتقل می شوند ولی در هرحال با رعایت مسایل و اصول بهداشتی می توان از بسیاری از این بیماری ها پیشگیری کرد.<br/><br/>مدیرکل حفاظت محیط زیست استان سیستان و بلوچستان در پایان ضمن تشکر و قدردانی از تلاش های  همیاران محیط زیست و نیروهای انتظامی که در کشف و ضبط این محموله ها نقش داشته اند؛ افزود: با تعامل دستگاه های امنیتی و قضایی شاهد کاهش تخلفات زیست محیطی از جمله قاچاق پرندگان در استان خواهیم بود.<br/><br/>انتهای پیام/<br/> </p>
    </article>
  </body>
</html>