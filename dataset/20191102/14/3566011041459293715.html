<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544143.html/%D8%AA%D8%BA%DB%8C%DB%8C%D8%B1-%D9%85%D8%B3%DB%8C%D8%B1-%D8%B7%D9%88%D9%81%D8%A7%D9%86-%D8%AD%D8%A7%D8%B1%D9%87-%D8%A7%DB%8C-%D9%85%D8%A7%D9%87%D8%A7-%D8%A8%D9%87-%D8%B3%D9%85%D8%AA-%D8%B3%D9%88%D8%A7%D8%AD%D9%84-%D9%87%D9%86%D8%AF-%D9%88-%D9%BE%D8%A7%DA%A9%D8%B3%D8%AA%D8%A7%D9%86---%D8%B5%DB%8C%D8%A7%D8%AF%D8%A7%D9%86-%D9%81%D8%B1%D8%A7-%D8%B3%D8%A7%D8%AD%D9%84-%D8%A7%D8%B2-%D8%AA%D8%B1%D8%AF%D8%AF-%D8%A8%D9%87-%D9%85%D8%AD%D8%AF%D9%88%D8%AF%D9%87-%D8%B7%D9%88%D9%81%D8%A7%D9%86-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:40:00+00:00"/>
    <meta property="og:title" content="تغییر مسیر طوفان حاره ای ماها به سمت سواحل هند و پاکستان / صیادان فرا ساحل از تردد به محدوده طوفان خودداری کنند"/>
    <meta property="og:description" content="معاون توسعه و پیش بینی هواشناسی سیستان و بلوچستان گفت: آخرین خروجی نقشه های پیش یابی نشان می دهد که طوفان ماها در روزهای آینده به یک طوفان درجه 3 حاره ای تبدیل می شود و به جای حرکت به سمت کشور عمان، به سوی سواحل هند و پاکستان می رود."/>
  </head>
  <body>
    <article>
      <h1>تغییر مسیر طوفان حاره ای ماها به سمت سواحل هند و پاکستان / صیادان فرا ساحل از تردد به محدوده طوفان خودداری کنند</h1>
      <address>
        <time datetime="2019-11-02T14:40:00+00:00">02 Nov 2019, 14:40</time>
      </address>
      <p>معاون توسعه و پیش بینی هواشناسی سیستان و بلوچستان گفت: آخرین خروجی نقشه های پیش یابی نشان می دهد که طوفان ماها در روزهای آینده به یک طوفان درجه 3 حاره ای تبدیل می شود و به جای حرکت به سمت کشور عمان، به سوی سواحل هند و پاکستان می رود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دوست محمد کلیم در گفت وگو با <a href="http://asrehamoon.ir/">عصرهامون</a>، اظهار داشت: هم اکنون طوفان حاره ای ماها در عرض 16درجه شمالی قرار دارد و پیش بینی می شود تا روزهای آینده به عرض 18 درجه و حتی بالاتر از آن نیز نفوذ کند.<br/><br/>وی ادامه داد: بر اساس خروجی نقشه های پیش یابی و مدل های جوی مسیر حرکت این طوفان از شمال غربی به شمال شرقی تغییر کرد و مقصد جدید آن به سمت سواحل هند و پاکستان خواهد بود.<br/><br/>معاون توسعه و پیش بینی هواشناسی سیستان و بلوچستان خاطرنشان کرد: انتظار می رود بیشینه سرعت طوفان در محدوده فعالیت آن به بیش از 180 کیلومتر بر ساعت برسد که پیامد آن مواج شدن شدید دریا است.<br/><br/>کلیم اضافه کرد: این طوفان بر خلاف طوفان قبلی از قدرت کمتری برخوردار است و خطری برای سواحل ما در پی ندارد اما توصیه می شود صیادان فرا ساحل استان از تردد به محدوده طوفان خودداری کنند.<br/><br/> وی با بیان اینکه هر گونه تغییر در مسیر و قدرت طوفان به اطلاع مردم می رسد، گفت: طوفان های حاره ای به سبب افزایش دمای آب اقیانوس تشکیل می شوند و انرژی خود را از آن تأمین می کنند.<br/><br/>معاون توسعه و پیش بینی هواشناسی سیستان و بلوچستان ادامه داد: مهمترین عوامل تضعیف طوفان تغییر دمای آب اقیانوس و یا برخورد طوفان به سواحل است.<br/><br/>انتهای پیام/</p>
    </article>
  </body>
</html>