<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/2/653262/"/>
    <meta property="og:site_name" content="Економічна правда"/>
    <meta property="article:published_time" content="2019-11-02T14:36:00+00:00"/>
    <meta property="og:title" content="&quot;Нафтогаз&quot; завершує road show нового випуску євробондів"/>
    <meta property="og:description" content="НАК “Нафтогаз України” в п’ятницю завершує серію зустрічей з інвесторами, присвячену новому випуску єврооблігацій, розміщення яких очікується наступного тижня."/>
  </head>
  <body>
    <article>
      <h1>"Нафтогаз" завершує road show нового випуску євробондів</h1>
      <address>
        <time datetime="2019-11-02T14:36:00+00:00">02 Nov 2019, 14:36</time>
      </address>
      <p>НАК "Нафтогаз України" в п'ятницю завершує серію зустрічей з інвесторами, присвячену новому випуску єврооблігацій, розміщення яких очікується наступного тижня.</p>
      <p>Про це <a href="https://www.facebook.com/andriy.kobolyev">написав </a>у Facebook голова правління НАК Андрій Коболєв у п'ятницю з Бостона.<br/><br/>"Закінчуємо серію зустрічей з інвесторами в одному з наймальовничіших міст США", - написав Коболєв.</p>
      <p>У прес-службі компанії агентству <a href="https://interfax.com.ua/">"Інтерфакс-Україна"</a> повідомили, що додаткової публічної інформації з цього приводу наразі немає.</p>
      <p>Водночас один з учасників ринку сказав агентству, що розміщення облігацій на 500 млн доларів очікується наступного тижня, можливий термін їх обігу - сім років.<br/><br/>Як повідомлялося, road show стартувало 30 жовтня і відбувалося в Лондоні, Нью-Йорку та Бостоні. Організатором призначено Citi.</p>
      <p>У липні цього року "Нафтогаз України" розмістив трирічні єврооблігації на 335 млн доларів і п'ятирічні єврооблігації на 600 млн євро. Дохідність доларового випуску становила 7,375%, дохідність випуску в євро - 7,125%.</p>
      <p>Великим покупцем траншу в євро виступив ЄБРР (придбав п'яту частину). Компанія тоді заявляла, що кошти їй потрібні для накопичення до зими підвищеного обсягу газу в сховищах, щоб бути готовою до ймовірного припинення "Газпромом" транзиту з 1 січня 2020 року і посилити свої позиції в переговорах із російською газовою монополією.</p>
      <p>"Нафтогаз України" об'єднує найбільші нафтогазовидобувні підприємства країни. Холдинг є монополістом із транзиту та зберігання природного газу в підземних сховищах, а також із транспортування нафти трубопровідним транспортом територією країни.</p>
    </article>
  </body>
</html>