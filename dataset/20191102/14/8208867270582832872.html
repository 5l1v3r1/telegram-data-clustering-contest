<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scienze/2019/11/02/news/e_italiana_la_foto_del_giorno_scelta_dalla_nasa-240079529/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T14:46:00+00:00"/>
    <meta property="og:title" content="È italiana la foto del giorno scelta dalla Nasa"/>
    <meta property="og:description" content="Ricorda la guerra dei mondi la foto scattata dall'astrofilo italiano Rolando Ligustri, dell'Unione Astrofili Italiani: il bagliore azzurro di una"/>
  </head>
  <body>
    <article>
      <h1>È italiana la foto del giorno scelta dalla Nasa</h1>
      <h2>Ricorda la guerra dei mondi la foto scattata dall'astrofilo italiano Rolando Ligustri, dell'Unione Astrofili Italiani: il bagliore azzurro di una cometa è quasi immerso nella luce rossastra di Marte, come quello di un'astronave appena partita alla conquista di altri pianeti</h2>
      <address>
        <time datetime="2019-11-02T14:46:00+00:00">02 Nov 2019, 14:46</time>
      </address>
      <p><b>ROMA</b> - Potrebbe essere un'immagine degna della Guerra dei mondi, quella in cui il bagliore azzurro di una cometa è quasi immerso nella luce rossastra di Marte, come quello di un'astronave appena partita alla conquista di altri pianeti: la foto scattata dall'astrofilo italiano <b>Rolando Ligustri</b>, dell'Unione Astrofili Italiani (<a href="http://uai.it/">Uai</a>) si è aggiudicata il titolo di foto del giorno della <a href="http://nasa.gov/">Nasa</a> per il primo ovembre, la cosiddetta <a href="https://apod.nasa.gov/apod/ap191101.html">Apod (Astronomy Picture of the Day</a>).<br/><br/>La luce azzurra è quella della cometa Siding Spring (C/2013 A1), ripresa da Ligustri nel suo passaggio ravvicinato a Marte, ma la tentazione di un parallelo con un'astronave era troppo forte per non fare riferimento al celebre romanzo nel quale lo scrittore inglese <b>H.G. Wells</b> raccontava nel 1897 l'invasione marziana della Terra e che aveva ispirato il programma radiofonico andato in onda alla radio americana CBS il 30 ottobre 1938, in cui <b>Orson Welles</b> interrompeva le trasmissioni per annunciare lo sbarco di un esercito alieno a Grovers Mill, in New Jersey. Alcuni ascoltatori credettero che fosse davvero in corso un'invasione dei marziani.<br/><br/>Non è invece uno scherzo il successo riscosso nel 2019 dagli astrofili italiani, le cui foto per cinque volte hanno guadagnato il riconoscimento di foto del giorno della Nasa.<br/><br/>"L'anno 2019 sarà ricordato come un anno fortunato per l'astrofilia italiana", rileva la Uai citando gli astrofotografi <b>Dario Giannobile</b>, <b>Marcella Giulia Pace</b> e <b>Giorgia Hofer</b>. Per Ligustri, un veterano del settore, è il decimo riconoscimento del genere. Ligustri vive in Friuli e le comete sono i suoi soggetti preferiti. Ha cominciato a fotografarle nel 1986, con quella di Halley, e per catturare le immagini di questi fossili del Sistema Solare utilizza un sistema remoto e robotizzato che ha telescopi negli Stati Uniti e in Australia.</p>
    </article>
  </body>
</html>