<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/738893"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T03:00:00+00:00"/>
    <meta property="og:title" content="เศรษฐีใจบุญเมืองชลฯ แจกอาหารเจฟรีให้ชาวบ้าน20ปี"/>
    <meta property="og:description" content="ชื่นชมเศรษฐีใจบุญพร้อมเพื่อนๆ รวมตัวกันแจกฟรีอาหารเจให้ชาวบ้าน ควักกระเป๋าปีละเฉียดล้าน ทำต่อเนื่องนานกว่า 20 ปี เผยเข้าใจถ่องแท้ยามอด-ยามลำบาก ทรมานเพียงใด เชื่อมีเหลือแล้วแบ่งปันจะทำให้ลูกหลานเป็นคนดี-กิจการเจริญรุ่งเรือง"/>
  </head>
  <body>
    <article>
      <h1>เศรษฐีใจบุญเมืองชลฯ แจกอาหารเจฟรีให้ชาวบ้าน20ปี</h1>
      <address>
        <time datetime="2019-11-02T03:00:00+00:00">02 Nov 2019, 03:00</time>
      </address>
      <figure>
        <img src="https://www.dailynews.co.th/admin/upload/20191029/news_mNXZZTYwld121713_533.jpg?v=20191108112"/>
      </figure>
      <p>
        <b>ชื่นชมเศรษฐีใจบุญพร้อมเพื่อนๆ รวมตัวกันแจกฟรีอาหารเจให้ชาวบ้าน ควักกระเป๋าปีละเฉียดล้าน ทำต่อเนื่องนานกว่า 20 ปี เผยเข้าใจถ่องแท้ยามอด-ยามลำบาก ทรมานเพียงใด เชื่อมีเหลือแล้วแบ่งปันจะทำให้ลูกหลานเป็นคนดี-กิจการเจริญรุ่งเรือง</b>
      </p>
      <p>กดสมัครกันเป็นมือระวิงสำหรับมาตรการ <b>"ชิมช้อปใช้"</b> ทั้งเฟส 1 และ 2 เต็มพิกัดเรียบร้อยโรงเรียนประยุทธ์ไปแล้ว บอกตรงๆ ส่วนตัวไม่เห็นด้วยกับมาตรการให้ปลาแต่ไม่ให้เบ็ด...ที่ผ่านมาไม่สังเกตเหรอ ช่วงหยุดยาวมองไปทางไหนก็มีแต่ผู้คน-นักท่องเที่ยวเต็มไปหมด <b>ไม่ต้องให้เงินเขาก็แห่กันไปเที่ยวอยู่แล้ว</b>ครับท่าน อีกอย่างการให้ครั้งนี้ผลประโยชน์มันไปตกกับใครล่ะ <b>ทำไมไม่กำหนดว่าเงินที่ได้ต้องเอาไปซื้อของโอท็อป หรือของฝากของแต่ละจังหวัด ห้ามซื้อสินค้าอื่นๆ เม็ดเงินมันจะได้ไหลไปอยู่ในกระเป๋าผู้ประกอบการรายย่อยบ้าง อย่าเห็นแก่ห้างร้าน-ผู้ประกอบการรายใหญ่มากนัก...ไอ้พวกนี้มันรวยอยู่แล้วยังจะเติมความรวยให้มันอีก <br/></b> <br/>พูดเรื่อง<b>ความจนกับความรวย</b> อย่างแรก(จน)ไม่มีใครอยากสัมผัสหรอก ซึ่งความจนอาจแบ่งได้ 2 ประเภทคือ<b> จนเพราะไม่มี กับจนเพราะไม่พอ</b> จนเพราะไม่มีสมควรช่วยเหลือ <i>แต่จนแล้วไม่พอก็คือรวยแล้วไม่เอื้อเฟื้อผู้อื่นนี่น่าไปเกิดใหม่</i>...เข้าเรื่องดีกว่าวีคนี้ขอนำเสนอควันหลงเกี่ยวกับเทศกาลถือศีลกินเจที่เพิ่งจะผ่านมา เป็นเรื่องราวของเศรษฐีใจบุญ 2 ผัวเมียคือ <b>“คเณศ-จิตรภรณ์ ชินธนกิจ”</b> เจ้าของร้านชลบุรีโชคถาวรจำหน่ายยางรถยนต์ และหล่อดอกยาง ตั้งอยู่ริมถนนสายเศรษฐกิจ หมู่ 5 ต.บ้านสวน อ.เมือง จ.ชลบุรี <b>ทุกปีจะเห็นภาพประชาชนมากมายทั้งหญิงชาย เด็ก คนชรามาต่อแถวรับอาหารเจฟรีจากเศรษฐีใจบุญตลอดระยะเวลา 10 วัน เขาทำมาตลอดนานกว่า 20 ปี เขาทำเพื่อ-เพราะอะไร...</b>ไปฟังเรื่องราวอันน่าประทับใจกันดู...  </p>
      <figure>
        <img src="https://www.dailynews.co.th/admin/upload/20191029/news_EirSFerWhT114856_533.jpg?v=20191108112?v=8030"/>
      </figure>
      <p> <br/><b>คเณศ</b> บอกถึงจุดเริ่มต้นในการแจกอาหารเจฟรีว่า "บรรพบุรุษครอบครัวผมเดินทางมาอยู่ในเมืองไทยหอบเสื่อผืนหมอนใบมาจากประเทศจีน ชีวิตยากลำบากมากเตี่ยต้องทำงานเป็นจับกัง พี่น้องทุกคนรวมทั้งผมต้องอดมื้อกินมื้อ ยามว่างจากเรียนหนังสือต้อง<b>เดินเท้าเปล่า</b>ไปขายขนมปัง-ขายไอติมตัดราคาแท่งละเพียง 1 สลึง จึงเข้าใจถ่องแท้ว่า<b>ยามอด-ยามลำบากมันทรมานเพียงใด</b> แต่ถึงจะจนจะลำบากอย่างไรเตี่ยก็ยังคงสอนลูกๆ ทุกคนเสมอว่าจนได้แต่ห้ามคดโกงเอาเปรียบใครเด็ดขาด และให้มีน้ำใจเป็นคนดี"<br/> <br/><b>เศรษฐีใจบุญ </b>บอกต่อว่า พ่อทำสิ่งที่พร่ำสอนให้ลูกๆ ดูเป็นตัวอย่างให้เห็น อย่างเช่นในหลายๆ ครั้ง พ่อยอมทิ้งงาน-ทิ้งเวลาพักผ่อน ออกไปช่วยเก็บศพตามสถานที่ต่างๆ เพราะในสมัยก่อนยังไม่มีมูลนิธิฯเหมือนเช่นในปัจจุบัน โดย<b>พ่อไม่รับเงินแม้แต่บาทเดียว</b> ยามมีงานที่ศาลเจ้าพ่อก็รีบเข้าไปช่วยลงมือลงแรงอย่างเต็มกำลัง ทำด้วยใจไม่หวังสิ่งใดตอบแทนเช่นกัน <mark><b>สิ่งเหล่านี้-สิ่งที่พ่อทำค่อยๆ ซึมซับมาสู่ลูกๆ จนพวกเราเป็นคนดี และมีน้ำใจเช่นเดียวกับพ่อ </b></mark></p>
      <figure>
        <img src="https://www.dailynews.co.th/admin/upload/20191029/news_aOCgyHIADV114858_533.jpg?v=20191108112?v=6373"/>
      </figure>
      <p> <br/>“ต่อมาผมแต่งงานมีครอบครัวกับ<b>นางจิตรภรณ์</b> ซึ่งนับว่าเป็น<b>คู่บุญคู่บารมี</b> เพราะภรรยาก็ชอบทำบุญ-มีจิตใจเมตาเอื้ออารีเหมือนกัน ชีวิตก็เริ่มดีขึ้นมาเรื่อยๆ จากการมาจับธุรกิจหล่อยาง เปลี่ยนยางรถบรรทุก เก็บหอมรอมริบ ขยันทำมาหากินจนมีเงินเก็บ ซื้อที่ซื้อทางเป็นมรดกให้ลูกหลาน <b>เมื่อยามเหลือก็แบ่งปันเท่าที่จะสามารถทำได้</b> ทั้งบริจาคเงินสร้างตึกให้กับโรงพยาบาลชลบุรี ทำบุญ-ทำทาน-บริจาคทรัพย์สิ่งของให้กับผู้ยากไร้อย่างสม่ำเสมอ ยามจังหวัดฯ มีงานบุญใดก็มักจะเป็นโต้โผใหญ่ยื่นมือให้ความช่วยเหลือทั้งกำลังกาย และกำลังทรัพย์ไม่เคยขาด มูลนิธิฯในประเทศขัดสนหากทราบก็จะไปช่วยเหลือ ยามเจอพิษเศรษฐกิจถูกโกงไปนับล้านบาท ยอดขายตกก็ไม่ย่อท้อ อดทน และคิดเสียว่าเงินที่ถูกโกงไปถือว่าทำบุญจะได้สบายใจ”</p>
      <figure>
        <img src="https://www.dailynews.co.th/admin/upload/20191029/news_knGtubwJxg114857_533.jpg?v=20191108112?v=9501"/>
      </figure>
      <p> <br/>ส่วนการแจกอาหารให้กับชาวบ้านช่วง<b>เทศกากลกินเจ</b> ครอบครัวทำเช่นนี้มานานกว่า 20 ปีแล้ว ตนจะเป็นคนตื่นมาหุงข้าวอบเผือกด้วยตัวเอง ส่วนภรรยาจะออกไปจ่ายตลาดเลือกแต่ของดีๆ มาทำอาหารเจด้วยตัวเองเช่นกัน เพราะคิดว่า<b>หากจะทำให้คนได้กินต้องให้เขาได้กินของอร่อย-ของดี</b> รวมรายจ่ายตลอด 10 วันของการกินเจที่ผ่านมาประมาณ 7 แสนบาท ทั้งนี้ก็มีเพื่อนๆ มาร่วมบุญ-ร่วมแรงตามกำลังศรัทธาด้วย การแจกอาหารเจจะมีให้ทั้งทานที่จุดแจก และให้ใส่ถุงกลับบ้าน อาหารที่ทำแจกก็มีหลากหลาย อาทิ ข้าวมันไก่เจ ต้มจืด ผัดผัก แกงส้ม ต้มยำ ก๋วยจั๊บ แกงเลียง แกงลาว ผัดกระเพรา ของหวาน น้ำดื่มรวมกว่า 20 อย่าง  <br/> <br/><b>“ความดีที่ทำทุกวันนี้ ในทางความเชื่อของคนเชื้อสายจีนจะช่วยให้ลูกหลานเป็นคนดี-เจริญรุ่งเรือง และที่สำคัญยามเราทำความดีจิตใจเราจะมีแต่ความสุข ยามเจอปัญหาอย่าท้อถอย มานะ อดทน อย่าคดโกงใคร มีใจเมตตา ดังคำที่ว่ายิ่งหวงยิ่งหด-ยิ่งให้ยิ่งหอม”</b></p>
      <figure>
        <img src="https://www.dailynews.co.th/admin/upload/20191029/news_giCypCJLWE114857_533.jpg?v=20191108112?v=1256"/>
      </figure>
      <p> <br/><b>จิตราภรณ์</b> บอกว่า การทำบุญมีกลุ่มเพื่อนผู้ใจบุญมาร่วมด้วย ตนและสามีออกประมาณ 3 แสนบาทของทุกปี มีบางคนเอาวัตถุดิบเช่นข้าวสาร อาหารแห้ง และผักต่างๆ มาร่วมทำบุญด้วย แล้วก็มีญาติมาร่วมเงินบ้าง บางคนก็มาร่วมแรง มีนางฟ้ามาช่วยทุกคน <b>ทำแล้วมีความสุข เผื่อแผ่ผู้มีรายได้น้อยทำด้วยใจไม่หวังสิ่งใดตอบแทน </b></p>
      <figure>
        <img src="https://www.dailynews.co.th/admin/upload/20191029/news_QNztiTbyHM130659_533.jpg?v=20191108112?v=5032"/>
      </figure>
      <figure>
        <img src="https://www.dailynews.co.th/admin/upload/20191029/news_otEXOZEPFd130659_533.jpg?v=20191108112?v=3125"/>
      </figure>
      <p> <br/><b>รวยแล้วรู้จักแบ่งปัน-รวยแล้วรู้จักให้ ให้โดยไม่มีเงื่อนไขใด ๆ รวยน้ำใจ นี่แหละคนรวยที่แท้จริง...</b>สุดท้ายขออวยพรให้ท่าน-ครอบครัว และบริวารเพื่อนฝูงจงมีแต่ความสุข มีสุขภาพร่างกายที่แข็งแรง ไม่เป็นโรคภัยไข้เจ็บ อายุยืนหมื่นปีอยู่กับลูกหลานไปนาน ๆ ตลอดไป.<br/> <br/>คอลัมน์ <b><mark>คนดีของสังคม<br/></mark></b>โดย <b>“เหยี่ยวขาว”<br/></b>ข้อมูล-ภาพ โดย “สิรสา บริบูรณ์” เดลินิวส์ออนไลน์ จ.ชลบุรี  <br/>ขอบคุณภาพบางส่วนจากคุณอัมพร แสงแก้ว<br/><br/><b>ร่วมสนับสนุนคนดีของสังคมโดย :</b></p>
      <figure>
        <a href="https://www.bangchak.co.th/">
          <img src="https://www.dailynews.co.th/admin/upload/20191029/news_XFnYudDEqx114905_533.jpg?v=20191108112?v=9518"/>
        </a>
      </figure>
    </article>
  </body>
</html>