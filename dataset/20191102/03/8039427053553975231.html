<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=944017"/>
    <meta property="og:site_name" content="Andhrajyothy"/>
    <meta property="article:published_time" content="2019-11-02T03:02:08+00:00"/>
    <meta property="og:title" content="రెరాతోనే ధీమా"/>
    <meta property="og:description" content="Ph: 88865 47666 ప్రవేశం ఉచితం ADVT"/>
  </head>
  <body>
    <article>
      <h1>రెరాతోనే ధీమా</h1>
      <address>
        <time datetime="2019-11-02T03:02:08+00:00">02 Nov 2019, 03:02</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com</aside>
      <p><a href="http://www.annapurnamarriages.com/">Ph: 88865 47666<br/>ప్రవేశం ఉచితం</a> ADVT</p>
      <ul>
        <li>
          <b>ప్రతీ పైసాకు రెరాలో లెక్క!.. కొనుగోలుదార్లకు భద్రత</b>
        </li>
      </ul>
      <p>శంషాబాద్‌ పరిధిలో ఓ రియల్‌ ఏస్టేట్‌ సంస్థ భారీ లేఅవుట్‌ చేసింది. అన్ని రకాల అనుమతులు పొందిన్నట్లు ప్రచారం చేసింది. లేఅవుట్‌ అనుమతులు రాకముందే బ్రోచర్లు, ప్రకటనలు వేసి కొనుగోలుదారులను ఆకట్టుకుంది. ప్రకటనలలో త్రీడిలను చూపించి రాబోయే లేఅవుట్‌ను అట్టహాసంగా చూపించింది. ఆఫర్లతో ఆకట్టుకోగా కొంతమంది మున్ముందే లేఅవుట్‌లోని ఓపెన్‌ ప్లాట్లను బుకింగ్‌లు చేసుకున్నారు. అడ్వాన్స్‌లు కూడా చెల్లించారు. ఓపెన్‌ ప్లాట్లను రిజిస్ర్టేషన్లు చేశారు. కానీ కొన్నాళ్ల తర్వాత ప్రకటనలో చూపిన్నట్లు లేఅవుట్‌లో మౌలిక వసతులే లేవు. రోడ్లు లేవు. వీధి దీపాలు లేవు, డ్రెయినేజీ సౌకర్యం లేదు. చివరకు హెచ్‌ఎండీఏ నుంచి కూడా ఏలాంటి అనుమతుల్లేవు. అధికారులను ఆరా తీస్తే అనుమతి లేని లేఅవుట్లలో ఓపెన్‌ ప్లాట్లను కొనుగోలు చేశారని చెప్పడం అవాక్కయ్యారు. ఇదేవిధంగా మలేషియా టౌన్‌షిప్‌ సమీపంలోని ఓ నిర్మాణ సంస్థ రెండు విలాసవంతమైన ప్రాజెక్టులను చేపట్టింది. ఓ అపార్ట్‌మెంట్‌ను త్రిబుల్‌ బెడ్‌ రూమ్‌లతో లగ్జరీగా ఉండేవిధంగా మౌలిక వసతులను చూపించి ఒక్కో ప్లాట్‌ను కోటి రూపాయల వరకు విక్రయించింది. సమీపంలోనే మరో అపార్ట్‌మెంట్‌ను డబుల్‌ బెడ్‌ రూమ్‌ ప్లాట్లతో నిర్మించి లగ్జరీగా ఉండేవిధంగా మౌలిక వసతులను చూపించి ఒక్కో ప్లాట్‌ను రూ. 60లక్షల నుంచి రూ.70 లక్షల వరకు విక్రయించింది. ప్రాజెక్టును పూర్తి చేసింది. తీరా చూస్తే ఈ రెండు అపార్ట్‌మెంట్‌లలోను ఒకే విధమైన మౌలిక సదుపాయాలుండటంతో.. కోటి రూపాయలు పెట్టి కొనుగోలు చేసిన వారు సంస్థను నిలదీశారు. కానీ వారికి సరైన సమాధానం దొరకలేదు. చాలా సందర్భాలలో ప్లాట్లను విక్రయించే ముందు ఇచ్చే హామీలకు.. ప్రాజెక్టు పూర్తయ్యాక ప్లాట్లను అప్పగించిన తర్వాత ఉండే సౌకర్యాలకు చాలా వ్యత్యాసం ఉంటుంది. ఇక ముందు హామి ఇచ్చిన సమయానికి పూర్తి కాని ప్రాజెక్టులెన్నో! ఇలాంటి సమస్యలన్నింటికీ ‘రెరా’ పరిష్కారమని.. దీనిలో నమోదు కాని ప్రాజెక్టులను కొనుగోలు చేయవద్దని నిపుణులు సూచిస్తున్నారు. రెరా వల్ల కలిగే లాభాలేమిటో చూద్దాం..</p>
      <p> </p>
      <p>
        <b>కొనుగోలుదారులకు..</b>
      </p>
      <ul>
        <li> రెరాలో అనుమతి పొందిన ప్రాజెక్టులో బిల్డింగ్‌ మంజూరు ప్లాన్‌లు పక్కాగా ఉంటాయి.</li>
        <li> భూమికి సంబంధించిన పత్రాలలో తేడాలుండవు. ప్రాజెక్టును చేపట్టిన సంస్థ భూమికి సంబంధించిన టైటిల్‌కు పూర్తి భరోసా ఇవ్వాల్సి ఉంటుంది.</li>
        <li> ఫ్ల్లాట్‌లను, ఓపెన్‌ ప్లాట్లను విక్రయించిన తర్వాత ఏలాంటి భూ వివాదాలు తలెత్తినా డెవలపరే బాధ్యత వహించాల్సి ఉంటుంది.</li>
        <li> రేరాలోని ప్రాజెక్టులకు ఐదేళ్ల పాటు డిఫికల్ట్‌ వయబులిటీని డెవలపర్‌ ఇవ్వాల్సి ఉంటుంది. అంటే ఐదేళ్ల కాలంలో అపార్ట్‌మెంట్‌లో ఏలాంటి నిర్మాణ సమస్య తలెత్తినా దానికి డెవలపర్‌ బాధ్యత వహించాల్సి ఉంటుంది.</li>
        <li> ప్రాజెక్టులోని ప్లాట్లను విక్రయించే ముందు కల్పించే సౌకర్యాలను కొనుగోలుదారులకు లిఖితపూర్వకంగా ఇస్తారు. దీని వల్ల మౌలిక సదుపాయాలలో ఎటువంటి తేడాలు ఉండకుండా చూడాల్సిన బాధ్యత డెవలపర్స్‌పై ఉంటుంది.</li>
        <li> ప్రాజెక్టు ఎప్పటికి పూర్తవుతుందో ముందే చెప్పాల్సి ఉంటుంది. ఆ సమయం లోపులోనే ప్రాజెక్టును పూర్తి చేసి కొనుగోలుదార్లకు ఇవ్వాలి.</li>
        <li> నిబంధనలకు అనుగుణంగా సకాలంలో ప్రాజెక్టు పూర్తి చేయకపోయినా.. మెరుగైన మౌలిక వసతులు కల్పించకపోయినా కొనుగోలుదార్లు రెరాను ఆశ్రయించే అవకాశముంది. అప్పుడు డెవలపర్‌కు రెరా జరిమానా కూడా విధించవచ్చు. నిబంధనలను ఉల్లంఘించిన కొన్ని సంస్థలకు రెరా జరిమానాలు విధించిన సంఘటనలు ఉన్నాయి.</li>
      </ul>
      <p>
        <b>కచ్చితత్వానికి..</b>
      </p>
      <ul>
        <li>జీహెచ్‌ఎంసీ గానీ, హెచ్‌ఎండీఏ గానీ, డీటీసీపీల నుంచి ప్రాజెక్టులకు అనుమతులు వచ్చిన తర్వాతే రేరా రిజిస్ర్టేషన్‌కు దరఖాస్తు చేయాలి. అందువల్ల ముందస్తు అనుమతులు లేకుండా నిర్మాణాలు చేపట్టడానికి వీలుండదు.</li>
        <li>రేరా అనుమతి పొందిన తర్వాతే ప్రాజెక్టును మార్కెటింగ్‌ ప్రారంభించాలి. ప్రాజెక్టు గురించి పబ్లిసిటీ చేసుకోవాలి. అందువల్ల తప్పుడు ప్రచారాలు చేయటానికి వీలుండదు.</li>
        <li>ప్రాజెక్టులో ప్లాట్లను కొనుగోలు చేసినవారికి తప్పనిసరిగా సేల్‌ అగ్రిమెంట్‌ను చేయాలి. దీని వల్ల అవకతవకలు జరగటానికి వీలుండదు.</li>
        <li>కొనుగోలుదారుల నుంచి సేకరించిన డబ్బులన్నీ ప్రాజెక్టు పేరు మీద ప్రత్యేక బ్యాంకు ఖాతాలో 70శాతం డిపాజిట్‌ చేయాలి. వివరాలను రేరాకు అందించాలి.</li>
        <li>70శాతం డిపాజిట్‌ను ప్రాజెక్టు నిర్మాణానికి అనుగుణంగా డబ్బులు డ్రా చేసేందుకు ప్రొఫెషినల్స్‌ సర్టిఫికేట్స్‌ అవసరం. అంటే చార్టెడ్‌ అకౌంటెంట్‌, స్ట్రక్చరల్‌ ఇంజనీర్‌, ఆర్కిటెక్చర్‌ నుంచి ప్రాజెక్టు ఎంత వరకు పూర్తయ్యింది. ఎంత చేయాల్సి ఉందో వివరాలతో సర్టిఫికేట్‌ ఇస్తేనే రేరా డబ్బులు డ్రా చేసేందుకు అనుమతిస్తుంది.</li>
        <li>70శాతం డిపాజిట్‌లో నుంచి డ్రా చేసిన డబ్బులను అదే ప్రాజెక్టుకు ఖర్చు చేయాలి. ఇతర ప్రాజెక్టులకు ఖర్చు చేయకూడదు.</li>
        <li>ప్రాజెక్టుకు సంబంధించిన ప్రతీ సమాచారం రేరా వెబ్‌సైట్‌లో అందుబాటులో ఉంటుంది. కొనుగోలుదారులు ఎప్పటికప్పుడు పరిశీలించవచ్చు.</li>
      </ul>
      <p>
        <b>- హైదరాబాద్‌ సిటీ, ఆంధ్రజ్యోతి</b>
      </p>
    </article>
  </body>
</html>