<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/stalker-remaster-ray-tracing/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-02T15:41:00+00:00"/>
    <meta property="og:title" content="STALKER, in lavorazione una mod fanmade per il ray tracing non nativo"/>
    <meta property="og:description" content="Un modder sta lavorando a un aggiornamento grafico di STALKER Shadow of Chernobyl con effetti ray tracing in post-processing."/>
  </head>
  <body>
    <article>
      <h1>STALKER, in lavorazione una mod fanmade per il ray tracing non nativo</h1>
      <address><time datetime="2019-11-02T15:41:00+00:00">02 Nov 2019, 15:41</time> by <a rel="author">Luca Salerno</a></address>
      <p>Il modder “Strelokkkkk” sta lavorando a un imponente aggiornamento grafico per <b>STALKER Shadow of Chernobyl</b>. Questo remaster punta a introdurre il rendering DirectX 11, ombre più realistiche ed <b>effetti in ray tracing</b>. Il progetto, infatti, usa Reshade Ray Tracing per migliorare gli effetti di occlusione ambientale e di illuminazione del gioco.</p>
      <p>Fondamentalmente il remaster viene reso possibile <b>grazie a tecniche di post-processing</b> e non con il supporto al ray tracing in tempo reale. Inoltre, non è ancora chiaro se il modder riuscirà a includere gli shader sviluppati da Pascal “Marty McFly” Gilcher dal momento che sono attualmente in fase di finanziamento su Patreon. I primi risultati del lavoro di aggiornamento grafico di STALKER Shadow of Chernobyl <b>sono stati mostrati in un video</b> pubblicato su YouTube sull’account Remaster Studio.</p>
      <figure>
        <iframe src="https://www.youtube.com/embed/NC5YtdfvmuI" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/stalker-shadow-of-chernobyl-remaster-fanmade-60050.768x432.jpg"/>
        </figure>
        <figure>
          <img src="https://www.tomshw.it/images/images/2019/11/stalker-shadow-of-chernobyl-remaster-fanmade-60049.768x432.jpg"/>
        </figure>
        <figure>
          <img src="https://www.tomshw.it/images/images/2019/11/stalker-shadow-of-chernobyl-remaster-fanmade-60051.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/call-of-duty-modern-warfare-torna-modalita/">Call of Duty Modern Warfare: ritorna la modalità Uccisione Confermata con la patch 1.06</a></p>
      <p>Aldilà di questi effetti grafici, il modder intende implementare anche <b>texture in alta definizione</b>: alcune sono previste in 2K, mentre altre in 4K con l’obiettivo di raggiungere gli 8K. Il progetto prevede anche di <b>migliorare gli effetti di luce dei raggi solari</b>, l’ombreggiatura dell’erba, i modelli poligonali e il parallax mapping. Tutti questi miglioramenti grafici potranno inoltre essere disattivati singolarmente in base alle preferenze del giocatore. L’obiettivo dichiarato dal modder è quello di riuscire ad <b>aggiornare tutta la trilogia di STALKER</b>, una serie molto amata dagli utenti PC e sulla quale, nel corso degli anni, la comunità di modder si è data sempre molto da fare.</p>
      <p>Per questo remaster al momento non ci sono <b>né una data né un periodo di uscita</b>. L’unico riferimento sul canale YouTube di Remaster Studio è a un generico <i>“coming soon”. </i>Non è neanche escluso che STALKER Shadow of Chernobyl, data la popolarità tra gli utenti PC, possa anche essere inserito <a href="http://www.tomshw.it/videogioco/nvidia-classici-pc-ray-tracing/">nella lista dei classici</a> che Nvidia intende rimasterizzare con il ray tracing. Una decina di giorni fa era inoltre apparso <a href="http://www.tomshw.it/videogioco/half-life-teaser-ray-tracing/">un altro progetto simile</a> portato avanti da un altro modder che riguarda invece un remaster di Half-Life.</p>
      <blockquote>Anche senza un remaster, S.T.A.L.K.E.R.: Shadow of Chernobyl è uno di quei titoli obbligatori per gli utenti PC che apprezzano gli FPS. Il gioco è in vendita anche su <a href="https://toms.it/PQ5nD">Steam</a>.</blockquote>
    </article>
  </body>
</html>