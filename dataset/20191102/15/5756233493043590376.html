<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619454/%D8%AA%D9%86%DA%AF%DB%8C-%D9%86%D9%81%D8%B3-%DB%B2%DB%B3%DB%B0%DB%B0-%D9%86%D9%81%D8%B1-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T15:53:00+00:00"/>
    <meta property="og:title" content="تنگی نفس ۲۳۰۰ نفر در خوزستان"/>
    <meta property="og:description" content="۲ هزار و ۳۸۴ نفر در سه روز گذشته در خوزستان با عارضه تنفسی به مراکز درمانی مراجعه‌کردند."/>
  </head>
  <body>
    <article>
      <h1>تنگی نفس ۲۳۰۰ نفر در خوزستان</h1>
      <address>
        <time datetime="2019-11-02T15:53:00+00:00">02 Nov 2019, 15:53</time>
      </address>
      <p>
        <i>۲ هزار و ۳۸۴ نفر در سه روز گذشته در خوزستان با عارضه تنفسی به مراکز درمانی مراجعه‌کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مدیرروابط عمومی دانشگاه علوم پزشکی جندی شاپور اهواز گفت: ۲ هزار و ۳۸۴ نفر در خوزستان با عارضه تنفسی در سه روز گذشته به مراکز درمانی استان مراجعه‌کردند.</p>
      <p>فرهاد حمزه لویی اظهار داشت: این آمار مربوط به روزهای هشتم تا دهم آبان‌ماه است که ۲ هزار و ۱۱۹ نفر به صورت سرپایی درمان و ۲۶۵ نفر بستری‌شدند.</p>
      <p>وی افزود: این در حالی است که در مدت مشابه سال گذشته ۷۳۳ نفر با مشکل تنفسی راهی بیمارستان‌ها شدند.</p>
      <p>بر اساس این گزارش آمار مراجعان تنفسی از ۲۷ مهرماه تا هفتم آبان ماه سال جاری ۱۰ هزار و ۱۹۲ نفر عنوان شده‌است که سوم تا هفتم آبان بارندگی قابل ملاحظه ثبت شد.</p>
      <p>از هشت صبح روز ششم تا هشت صبح روز هفتم آبان ماه، چهار هزار و ۶۳۹ نفر به دنبال توفان و باران شدید در روز ششم آبان ماه با عارضه تنفسی به مراکز درمانی زیر مجموعه دانشگاه مراجعه‌کردند که از این تعداد چهار هزار و ۳۲۱ نفر به صورت سرپایی و ۳۱۸ نفر بستری‌شدند؛ این در حالی است که ششم آبان ماه پارسال ۲۳۰ نفر با مشکل تنفسی به مراکز درمانی زیر مجموعه دانشگاه مراجعه‌کردند.</p>
      <p>سامانه بارشی در هفته گذشته با شدت و ضعف بر استان حاکم بود و تشکیل همرفت ناگهانی، بارش رگباری و رعد و برق همراه با تندباد ناگهانی روز دوشنبه هفته گذشته در اهواز موجب امواج پیاپی توفان تندری شد و ۵۹.۲ میلیمتر بارش را در این شهر ثبت‌کرد.</p>
      <p>بر اساس گزارش اداره کل هواشناسی خوزستان آخیرن میزان بارندگی در روز چهارشنبه هفته گذشته در دهدز ۰.۵ و بهبهان ۱.۷ میلیمتر ثبت شده‌است.</p>
    </article>
  </body>
</html>