<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/s-teresa-lavori-sulla-sp23-il-collegamento-con-le-frazioni-sara-piu-sicuro.html"/>
    <meta property="og:site_name" content="Tempostretto"/>
    <meta property="article:published_time" content="2019-11-02T15:56:28+00:00"/>
    <meta property="og:title" content="S. Teresa. Lavori sulla Sp23, il collegamento con le frazioni sarà più sicuro"/>
    <meta property="og:description" content="Lavori in corso sulla Sp23 per una spesa complessiva di quasi un milione di euro. Gli interventi necessari per rendere più sicuro il transito"/>
  </head>
  <body>
    <article>
      <h1>S. Teresa. Lavori sulla Sp23, il collegamento con le frazioni sarà più sicuro</h1>
      <address><time datetime="2019-11-02T15:56:28+00:00">02 Nov 2019, 15:56</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Sopralluogo degli amministratori santateresini: chiesta all'ex Provincia la risoluzione di alcune criticità</i>
      </p>
      <p>S. TERESA – Sarà più sicura la strada provinciale che conduce alla frazione Misserio e alle frazioni casalvetine di Rimiti e Misitano. Interventi di manutenzione per quasi un milione di euro sono attualmente in corso.</p>
      <p>Nei giorni scorsi il sindaco <b>Danilo Lo Giudice, accompagnato dall’assessore alla Viabilità, Domenico Trimarchi</b>, ha effettuato un sopralluogo insieme ai tecnici della Città Metropolitana, ente responsabile del procedimento.</p>
      <p>“Abbiamo verificato – ha spiegato Lo Giudice – lo stato di avanzamento dei lavori. <b>Si tratta di un intervento di 980 mila euro circa</b> che oltre alla pulizia, attualmente in corso, ci consentirà di mettere in sicurezza tutta la strada con sistemazione dei parapetti, sostituzione dei guardrail mancanti, ripristino dell’asfalto e miglioramento della viabilità”.</p>
      <p>Durante il sopralluogo Lo Giudice e Trimarchi hanno riscontrato alcune criticità chiedendo che vengano risolte. “Abbiamo chiesto – ha spiegato il primo cittadino – anche di <b>ripristinare lungo il Vallone Abramo le tubazioni presenti sotto strada al fine di consentire il deflusso delle acque</b> e risolvere questa ulteriore problematica. Complessivamente – ha concluso Lo Giudice – grazie a questo intervento riusciremo a rendere più sicura la viabilità lungo tutta l’arteria viaria”</p>
      <p>I lavori di manutenzione straordinaria del piano viabile della Sp23 sono stati appaltati alla fine dello scorso settembre.</p>
    </article>
  </body>
</html>