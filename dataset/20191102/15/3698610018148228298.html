<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/cherez-zlovzhivannya-na-mikolayivskiy-mitnici-derzhbyudzhet-nedootrimav-10-mln-grn-sbu-328277_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T15:56:00+00:00"/>
    <meta property="og:title" content="Через зловживання на Миколаївській митниці держбюджет недоотримав 10 млн грн – СБУ"/>
    <meta property="og:description" content="Під час ввезення з Європи добрив посадовці безпідставно занижували податкові ставки."/>
  </head>
  <body>
    <article>
      <h1>Через зловживання на Миколаївській митниці держбюджет недоотримав 10 млн грн – СБУ</h1>
      <h2>Під час ввезення з Європи добрив посадовці безпідставно занижували податкові ставки.</h2>
      <address>
        <time datetime="2019-11-02T15:56:00+00:00">02 Nov 2019, 15:56</time>
      </address>
      <p>Посадовці Миколаївської митниці Державної фіскальної служби порушували антидемпінгове законодавство в інтересах комерційних структур упродовж 2018-2019 років. Про це повідомили у пресцентрі Служби безпеки України у суботу, 2 листопада.</p>
      <p>Вказується, що під час ввезення з Європи мінеральних добрив посадовці безпідставно занижували податкові ставки, внаслідок чого держбюджет недоотримав майже 10 мільйонів гривень. За результатами обшуків було вилучено документацію, яка підтверджує масштабні зловживання.</p>
      <p>У межах провадження, відкритого за частиною 2 статті 364 (зловживання владою або службовим становищем) Кримінального кодексу, тривають слідчі дії. Заходи відбувались спільно зі слідчими територіального управління Державного бюро розслідувань у Миколаєві.</p>
      <p>Раніше у Миколаївській митниці повідомили про те, що Служба безпеки України та Державне бюро розслідувань <a href="https://dt.ua/UKRAINE/na-mikolayivskiy-mitnici-shukayut-dokazi-kontrabandi-mindobriv-328011_.html"><b>прийшли з обшуками</b></a>. Вказувалося, що колишнє керівництво митниці підозрюють у контрабанді 17 партій мінеральних добрив на 162,7 млн гривень. Керівник митниці Роман Кріль заявив про те, що він власноруч повідомив про можливий злочин.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>