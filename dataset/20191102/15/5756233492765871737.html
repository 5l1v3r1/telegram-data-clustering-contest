<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619444/%D9%88%D8%A7%DA%A9%D9%86%D8%B4-%DA%86%D9%85%D8%B1%D8%A7%D9%86-%D8%A8%D9%87-%DA%AF%D9%85%D8%A7%D9%86%D9%87%E2%80%8C%D8%B2%D9%86%DB%8C%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%B3%D8%B1%D9%84%DB%8C%D8%B3%D8%AA-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%B9%DB%B8"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T15:21:00+00:00"/>
    <meta property="og:title" content="واکنش چمران به گمانه‌زنی‌ها درباره سرلیست اصولگرایان در انتخابات ۹۸"/>
    <meta property="og:description" content="عضو شورای ائتلاف جریان‌های انقلابی، گفت: برای لیست سی‌نفره تهران، قاعدتاً ما باید سه تا ۵ برابر لیست که ۳۰ نفر هستند، گزینه داشته باشیم یعنی بین ۹۰ تا ۱۵۰ گزینه که در نهایت از این تعداد به سی نفر برسیم."/>
  </head>
  <body>
    <article>
      <h1>واکنش چمران به گمانه‌زنی‌ها درباره سرلیست اصولگرایان در انتخابات ۹۸</h1>
      <address>
        <time datetime="2019-11-02T15:21:00+00:00">02 Nov 2019, 15:21</time>
      </address>
      <p>
        <i>عضو شورای ائتلاف جریان‌های انقلابی، گفت: برای لیست سی‌نفره تهران، قاعدتاً ما باید سه تا ۵ برابر لیست که ۳۰ نفر هستند، گزینه داشته باشیم یعنی بین ۹۰ تا ۱۵۰ گزینه که در نهایت از این تعداد به سی نفر برسیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهدی چمران عضو شورای ائتلاف جریان‌های انقلابی در پاسخ به سؤالی درباره آخرین وضعیت شورای ائتلاف جریان‌های انقلابی، گفت: روندی که شورای ائتلاف جریان‌های انقلابی دنبال کرده، بسیار خوب بوده و انتظار می‌رود در آینده از انسجام بیشتری برخوردار باشد.</p>
      <p>وی درباره اینکه گفته می‌شود انتخاب سخنگو شورای ائتلاف دیر شده است؟، گفت: اکثر اعضای شورای ائتلاف معتقدند زمان انتخاب و معرفی سخنگو نیست و باید همه سازوکارها نهایی و سپس سخنگو به مردم معرفی شود. تلاش داریم فردی جوان یا نیمه جوان را به عنوان سخنگوی شورا انتخاب و به مردم معرفی کنیم.</p>
      <p>چمران در پاسخ به این سؤال که گفته می‌شود بخشی از لیست تهران شورای ائتلاف نهایی شده است، گفت: اصلاً اینطور نیست. ممکن است برخی درباره برخی گزینه‌های مطرح گمانه‌زنی‌های داشته باشند اما فعلاً درباره لیست سی‌نفره تهران تصمیم‌گیری نکرده‌ایم چون سازوکاری مشخصی را برای انتخاب گزینه‌ها در نظر داریم.</p>
      <p>عضو شورای ائتلاف جریان‌های انقلابی با بیان اینکه، این شورا درباره حوزه انتخابیه شهرستان‌ها برنامه‌ریزی کرده است، گفت: برای لیست سی‌نفره تهران، قاعدتاً ما باید سه تا ۵ برابر لیست که ۳۰ نفر هستند، گزینه داشته باشیم یعنی بین ۹۰ تا ۱۵۰ گزینه که در نهایت از این تعداد به سی نفر برسیم. ما برای لیست تهران یا لیست شهرستان‌ها از اصول مشخصی تبعیت کرده و خواهیم کرد؛ ما در نظر داریم گزینه‌های به مردم معرفی کنیم که علاوه بر تعهد و کارآمدی از شانس بالایی برای رای‌آوری برخوردار باشند و بتوانند مورد توجه مردم قرار بگیرند.</p>
      <p>چمران درباره سر لیستی قالیباف در لیست نهایی شورای ائتلاف گفت: تاکنون هیچ بحثی درباره سرلیستی نشده است و هر اتقاقی ممکن است درباره سرلیست درست یا غلط باشد اما تاکنون هیچ بحثی نشده است. برخی رسانه‌ها درباره سرلیست شورای ائتلاف نظرات و گمانه‌زنی‌های خود را مطرح می‌کنند و هر روز اسم یکی از اصولگرایان شاخص را مطرح می‌کنند در حالی که ما تاکنون هیچ صحبتی با هیچ‌فردی نکرده‌ایم.</p>
    </article>
  </body>
</html>