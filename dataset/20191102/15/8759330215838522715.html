<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902075/play-off-1-halen-hoeveel-punten-heb-je-daar-voor-nodig-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-02T15:00:00+00:00"/>
    <meta property="og:title" content="Play-Off 1 halen, hoeveel punten heb je nodig?"/>
    <meta property="og:description" content="De Jupiler Pro League is 13 speeldagen ver. De strijd om Play-Off 1 is nog lang niet gestreden, maar hoeveel punten heb je nodig om bij de beste 6 van België te behoren? VoetbalPrimeur.be haalt er de resultaten van de voorbije jaren bij, 47,1 punten is onze conclusie."/>
  </head>
  <body>
    <article>
      <h1>Play-Off 1 halen, hoeveel punten heb je nodig?</h1>
      <address>
        <time datetime="2019-11-02T15:00:00+00:00">02 Nov 2019, 15:00</time>
      </address>
      <p>
        <b>De Jupiler Pro League is 13 speeldagen ver. De strijd om Play-Off 1 is nog lang niet gestreden, maar hoeveel punten heb je nodig om bij de beste 6 van België te behoren? VoetbalPrimeur.be haalt er de resultaten van de voorbije jaren bij, 47,1 punten is onze conclusie.</b>
      </p>
      <p><b>De actualiteit</b><br/>Club Brugge is de trotse leider in de Jupiler Pro League. Blauw-Zwart verloor nog geen enkel duel en telt ondertussen al 30 punten. Het speelde ook nog eens een match minder dan eerste achtervolger Standard, dat met 27 punten ook simpel op weg lijkt naar de eindstrijd.</p>
      <p>Vanaf plaats 3 wordt het spannend. Mechelen staat voorlopig 3e met 23 punten. Erg knap van de promovendus, maar veel overschot op de concurrentie heeft KV Mechelen niet. De kloof met pakweg Anderlecht – terug te vinden op de 12e plaats – is amper 7 punten.</p>
      <p><b>De huidige stand van de Jupiler Pro League</b><br/>3. KV Mechelen – 23 punten <br/>4. KAA Gent – 22 punten *<br/>5. Antwerp – 21 punten *<br/>6. Charleroi – 21 punten *<br/>7. KRC Genk – 20 punten * <br/>8. Zulte Waregem – 19 punten<br/>9. Moeskroen – 17 punten<br/>10. STVV – 15 punten * <br/>11. KV Kortrijk – 14 punten<br/>12. Anderlecht – 14 punten<br/>13. KAS Eupen – 13 punten</p>
      <p>
        <i>* 1 match minder gespeeld</i>
      </p>
      <p><b>Zulte Waregem en Standard met record</b><br/>Sinds het seizoen 2009 – 2010 kennen we in ons land het Play-Off-systeem. Op de valreep haalde Zulte Waregem toen Play-Off 1. Essevee had daarvoor 41 punten. Opgelet: door het faillissement van Moeskroen moesten de clubs toen 2 matchen minder spelen.</p>
      <p>41 punten is ook het laagste aantal waarmee een ploeg Play-Off 1 haalde. Als we kijken naar de competities waarbij er gewoon 30 matchen werden gespeeld is het laagterecord om Play-Off 1 te halen 43 punten. Met dat aantal haalde Zulte Waregem in 2015 – 2016 Play-Off 1. Standard had in het seizoen 2012 – 2013 maar liefst 7 punten meer nodig om de eindstrijd te halen, een hoogterecord.</p>
      <p>Gemiddeld heeft de nummer 6 uit de reguliere competitie na 30 matchen 47,1 punten nodig om Play-Off 1 te halen. Met die 'wetenschap' heeft Club Brugge dus nog maar 6 overwinningen nodig om zeker te zijn van een Play-Off 1-ticket. Anderlecht daarentegen moet de komende weken nog 33,1 punten pakken. Onmogelijk is dat niet, maar dan moet het nog voorbij Charleroi, KRC Genk, Zulte Waregem, Moeskroen, STVV en KV Kortrijk.</p>
      <p><b>Seizoen: ploeg die zesde eindigde – punten na reguliere competitie</b><br/>2009 – 2010: Zulte Waregem – 41 punten *<br/>2010 – 2011: Standard – 49 punten<br/>2011 – 2012: KV Kortrijk – 46 punten<br/>2012 – 2013: Standard – 50 punten<br/>2013 – 2014: KRC Genk – 45 punten<br/>2014 – 2015: Charleroi – 49 punten<br/>2015 – 2016: Zulte Waregem – 43 punten<br/>2016 – 2017: Charleroi – 49 punten<br/>2017 – 2018: Standard – 44 punten<br/>2018 – 2019: Antwerp – 49 punten</p>
      <p>
        <i>* 2 matchen minder gespeeld</i>
      </p>
    </article>
  </body>
</html>