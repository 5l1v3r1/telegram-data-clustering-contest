<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%B9%D8%B1%D8%A7%D9%82%DB%8C-%D8%AF%D8%B1-%D9%86%D9%87%D9%85%DB%8C%D9%86-%D8%B1%D9%88%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AE%D9%88%D8%AF-%D8%AC%D8%A7%D8%AF%D9%87%E2%80%8C%D9%87%D8%A7%DB%8C-%D9%85%D9%86%D8%AA%D9%87%DB%8C-%D8%A8%D9%87-%D8%A8%D9%86%D8%AF%D8%B1-%D8%A7%D9%85-%D9%82%D8%B5%D8%B1-%D8%B1%D8%A7-%D8%A8%D8%B3%D8%AA%D9%86%D8%AF-20191102/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-02T15:25:05+00:00"/>
    <meta property="og:title" content="تظاهرکنندگان عراقی در نهمین روز اعتراضات خود جاده‌های منتهی به بندر &quot;ام قصر&quot; را بستند"/>
    <meta property="og:description" content="تظاهرات در پایتخت و شهرهای مختلف عراق همچنان ادامه دارد. هزاران تن از تظاهرکنندگان روز شنبه ۲ نوامبر/ ۱۱ آبان تمامی جاده‌های منتهی به شهر بندری &quot;ام قصر&quot; در استان بصره را که محل تخلیه بخش عمده واردات غله، روغن گیاهی و شکر به کشور است، بستند. از سوی..."/>
  </head>
  <body>
    <article>
      <h1>تظاهرکنندگان عراقی در نهمین روز اعتراضات خود جاده‌های منتهی به بندر "ام قصر" را بستند</h1>
      <address><time datetime="2019-11-02T15:25:05+00:00">02 Nov 2019, 15:25</time> by <a rel="author">آزاده والا</a></address>
      <p>
        <b>تظاهرات در پایتخت و شهرهای مختلف عراق همچنان ادامه دارد. هزاران تن از تظاهرکنندگان روز شنبه ۲ نوامبر/ ۱۱ آبان تمامی جاده‌های منتهی به شهر بندری "ام قصر" در استان بصره را که محل تخلیه بخش عمده واردات غله، روغن گیاهی و شکر به کشور است، بستند. از سوی دیگر، آمریکا روز جمعه اول نوامبر از دولت عراق خواست تا مطالبات مشروع مردم این کشور را برآورده کند و از شدت محدودیت آزادی بیان و مطبوعات بکاهد.</b>
      </p>
      <p>معترضین عراقی در نهمین روز تظاهرات خود روز شنبه ۲ نوامبر / ۱۱ آبان باز در بغداد و به خیابان‌ها ریختند. هزاران تن در بغداد دست به تظاهرات زدند و هزاران تن جاده‌های منتهی به بندر "ام قصر" را بستند. آنها در تقابل با خشونت پلیس ضدشورش لاستیک های اتومبیل‌ها را آتش زدند و راهها را با موانع بلوکی بستند. به گفته منابع محلی تاکنون حداقل ١٠٠ تن و بر اساس گزارش منابع پزشکی و امنیتی حداقل ۳۰ تن زخمی شده‌اند.<br/>به گفته ﻣﺳﺆولان بندر "ام قصر"، برخی از شرکت‌های بین‌المللی حمل و نقل دریایی به همین سبب فعالیت‌های خود را به حالت تعلیق درآورد‌ه‌اند.</p>
      <p>تظاهرکنندگان مانع تردد کامیون‌های باری در "ام قصر" شدند و همچنین مسیرهای منتهی به میدان نفتی مجنون واقع در نزدیکی این بندر را بستند و مانع ورود کارمندان به آنجا شدند. گفته میشود که با اینحال فعالیت های این میدان نفتی تحت ﺗﺄثیر اعتراضات قرار نگرفته است.</p>
      <p>نیروهای امنیتی جمعه شب اول نوامبر/ ۱۰ آبان از گلوله‌های واقعی و گاز اشک‌آور برای متفرق‌کردن تظاهرکنندگان استفاده کردند.<br/>پس از آنکه تظاهرکنندگان جاده ورودی به "ام قصر" را بستند، تمام فعالیت‌های این بندر از چهارشنبه گذشته ۳۰ اکتبر / ۸ آبان معلق شد.<br/>تظاهراتی که روز جمعه اول نوامبر در بغداد برگزار شد، بزرگترین تظاهرات علیه دولت از زمان سقوط صدام ‌حسین در سال ۲۰۰۳ میلادی بود. حدود ۵ هزار تن نیز در همین روز در بصره تظاهرات کردند.</p>
      <p>پلیس جمعه شب در بغداد با خشونت با معترضین که کماکان میدان تحریر را اشغال کرد‌ه‌اند مقابله کرد که به کشته شدن یک تن و زخمی شدن ده‌ها تن در دو پل "جمهوری" و "السِنِک" در نزدیکی میدان تحریر انجامید.<br/>معترضین خواستار تغییر رژیم هستند و ﻣﺳﺆولان حکومت با دادن وعده انجام اصلاحات نتوانسته‌اند آنان را راضی و خاموش کنند.</p>
      <p>از سوی دیگر، آمریکا روز جمعه اول نوامبر از دولت عراق خواست تا پاسخگوی مطالبات مشروع مردم این کشور باشد. مایک پمپئو، وزیر امور خارجه آمریکا، نیز با انتشار بیانیه‌ای از تحقیقات دولت عراق درباره خشونت‌های مرگبار پلیس انتقاد کرد و آن را بی‌اعتبار خواند. در این بیانیه همچنین آمده است که دولت عراق باید به مردم این کشور حساب پس دهد و از شدت محدودیت اخیر آزادی بیان و مطبوعات که از اجزای جدانشدنی اصلاحات دموکراتیک است بکاهد.</p>
    </article>
  </body>
</html>