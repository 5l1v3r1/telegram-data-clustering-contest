<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/destinatii-turistice-pentru-luna-noiembrie-de-la-deschiderea-sezonului-de-schi-la-sarbatori-locale-18533251"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T15:00:06+00:00"/>
    <meta property="og:title" content="Destinaţii turistice pentru luna noiembrie: de la deschiderea sezonului de schi la sărbători locale"/>
    <meta property="og:description" content="Celebrarea unor momente istorice şi deschiderea sezonului de schi sunt doar câteva dintre temele evenimentelor ce vor avea loc în luna noiembrie, în locuri din întreaga lume, precum Elveţia, Etiopia şi Colorado, SUA, potrivit Travel Pulse."/>
  </head>
  <body>
    <article>
      <h1>Destinaţii turistice pentru luna noiembrie: de la deschiderea sezonului de schi la sărbători locale</h1>
      <address><time datetime="2019-11-02T15:00:06+00:00">02 Nov 2019, 15:00</time> by <a rel="author" href="https://www.zf.ro/autor/diana-dumitrescu" target="_blank">Diana Dumitrescu</a></address>
      <p>Celebrarea unor momente istorice şi deschiderea sezonului de schi sunt doar câteva dintre temele evenimentelor ce vor avea loc în luna noiembrie, în locuri din întreaga lume, precum Elveţia, Etiopia şi Colorado, SUA, potrivit Travel Pulse.</p>
      <p>Berna, Elveţia</p>
      <p>Capitala Elveţiei este traversată de râul Aare, iar arhitectura veche a clădirilor conferă oraşului un aer pitoresc. Berna găzduieşte, printre altele, turnul medieval Zytglogge, construit la începutul secolului al XIII-lea, Grădina Trandafirilor şi un muzeu de artă dedicat pictorului Paul Klee. Totodată, fizicianul Albert Einstein a locuit mai mulţi ani în Berna, iar apartamentul în care a stat între anii 1903 şi 1905 poate fi vizitat de turişti.</p>
      <p>Londra, Marea Britanie</p>
      <p>Pe 5 noiembrie, în Londra are loc Noaptea Guy Fawkes, în care se marchează eşecul unei tentative de asasinare a regelui Iacob I. Evenimentul poartă numele unui membru al complotului prafului de puşcă, ce a fost arestat în timp ce păzea materialul inflamabil amplasat sub Camera Lorzilor. Totodată, la jumătatea lunii, în Londra are loc Festivalul luminii, iar magazinele şi târgurile de Crăciun încep să anime străzile oraşului.</p>
      <p>Addis Abeba, Etiopia</p>
      <p>Capitala Etiopiei găzduieşte în luna noiembrie Great Ethiopian Run, un maraton ce atrage aproximativ 20.000 de alergători din întreaga lume. Totodată, iubitorii de artă pot vizita Galeria Makush, unde este expusă o colecţie de peste 600 de picturi. Addis Abeba găzduieşte şi Muzeul Naţional al Etiopiei, unde se află Lucy, un exemplar de australopitec vechi de 3,2 milioane de ani.</p>
      <p>Keystone, Colorado</p>
      <p>Deschiderea sezonului de schi se celebrează îl luna noiembrie, în Keystone, prin concerte şi diferite evenimente. Turiştii pot patina pe lacul Keystone, pot mânca în restaurantele locale şi pot face cumpărături în buticurile din zonă.</p>
      <p>Berlin, Germania</p>
      <p>Pe 6 noiembrie se va deschide Bazaar Berlin, turiştii fiind invitaţi să aleagă dintre produsele oferite de peste 500 de producători. Sunt puse în vânzare obiecte de artă, haine, bijuterii, cosmetice naturale, ce aparţin diferitelor culturi ale lumii. Pe 9 noiembrie se vor împlini 30 de ani de la căderea Zidului Berlinului, iar evenimentul va fi celebrat timp de şase zile cu proiecţii 3D pe clădiri, concerte şi filme. Totodată, pe 15 noiembrie, în Grădina Botanică din Berlin vor fi amplasate instalaţii luminoase inedite, marcând pregătirile pentru sezonul rece.</p>
    </article>
  </body>
</html>