<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/02/a-szlovakok-es-csehek-szerint-megerte-a-kommunista-rezsim-89-es-bukasa"/>
    <meta property="og:site_name" content="infostart"/>
    <meta property="article:published_time" content="2019-11-02T15:30:00+00:00"/>
    <meta property="og:title" content="A szlovákok és csehek szerint megérte a kommunista rezsim bukása"/>
    <meta property="og:description" content="A szlovákok és a csehek a kommunista rezsim 30 évvel ezelőtti bukását pozitívan értékelik, a két országban végzett felmérések szerint azonban ez a trend a Cseh Köztársaságban határozottabb. Szlovákiában a bársonyos forradalom utáni társadalmi változásokat leginkább a progresszív pártok hívei értékelik pozitívan, míg a kormánypárti Smer választói a legkritikusabbak."/>
  </head>
  <body>
    <article>
      <h1>A szlovákok és csehek szerint megérte a kommunista rezsim bukása</h1>
      <address><time datetime="2019-11-02T15:30:00+00:00">02 Nov 2019, 15:30</time> by <a rel="author">Infostart / InfoRádió - Kiss Balázs (Pozsony)</a></address>
      <h3>A szlovákok és a csehek a kommunista rezsim 30 évvel ezelőtti bukását pozitívan értékelik, a két országban végzett felmérések szerint azonban ez a trend a Cseh Köztársaságban határozottabb. Szlovákiában a bársonyos forradalom utáni társadalmi változásokat leginkább a progresszív pártok hívei értékelik pozitívan, míg a kormánypárti Smer választói a legkritikusabbak.</h3>
      <p>A felmérés – melyet mindkét ország tudományos akadémiája végzett párhuzamosan – azt mutatja, hogy a szlovákok 52 százaléka szerint megérte, hogy bekövetkeztek 30 évvel ezelőtt a változások. Ezzel ellenkező véleményen a megkérdezettek 12 százaléka volt. Csehországban a változásokkal a megkérdezettek 66 százaléka elégedett. Zora Bútorová, a Közéleti Kérdések intézetének elemzője szerint ennek történelmi okai vannak. "Ez a normalizáció eltérő lefolyásával függ össze az egykori közös államban, a modernizáció eltérő lefolyásával, ami a szlovákokban azt az érzetet keltette, hogy a szocialista rendszer adott nekik valamit" – fogalmazott Bútorová.</p>
      <p>Mindkét ország lakossága szerint a vállalkozók, a disszidensek és a hívők jártak a legjobban a rendszerváltással. A szlovákiai megkérdezettek szerint viszont a változásra</p>
      <blockquote>leginkább a gazdák és az idősek fizettek rá.</blockquote>
      <p>A politikai szabadság megítélésében a felmérés résztvevőinek a véleménye megoszlik. "Szlovákiában az emberek jelenleg azt hiszik, hogy jobban tudnak hatni a politika alakulására, mint Csehországban. Ez korábban nem így volt" – vélekedett Robert Klobucký, a Szlovák Tudományos Akadémia Szociológiai Intézetének munkatársa.</p>
      <p>Pavlina Tabery, a Cseh Tudományos Akadémia Közvélemény-kutató Intézetének munkatársa szerint ez összefügghet a Kuciak-gyilkosság utáni szlovák kormányfőváltással. A felmérésből kiderült az is, hogy Szlovákiában a rendszerváltáshoz a legkritikusabban a kormányzó Smer hívei viszonyulnak.</p>
      <p>Csehországban és Szlovákiában az 1989. november 17-i prágai engedélyezett diáktüntetés erőszakos feloszlatását tartják a csehszlovákiai rendszerváltás kezdetének. A prágai eseményeket követően országszerte rendszerellenes megmozdulásokra került sor, amelyek következtében rövidesen megdőlt a kommunista párt uralma és a szocialista rendszer.</p>
      <p>
        <i>Nyitókép: MTI/EPA/Martin Divisek</i>
      </p>
    </article>
  </body>
</html>