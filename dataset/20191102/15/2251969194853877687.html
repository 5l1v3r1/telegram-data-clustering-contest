<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/02/monturano-una-rete-e-due-autogol-la-civitanovese-ringrazia-e-vola-in-vetta/1320451/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-02T15:52:20+00:00"/>
    <meta property="og:title" content="Una rete e due autogol, il Monturano sbaglia porta La Civitanovese ringrazia e vola in vetta"/>
    <meta property="og:description" content="PROMOZIONE - I rossoblu espugnano (2 a 1) il Comunale e passano in testa alla classifica. Prima sconfitta stagionale per l'ormai ex capolista. Padroni di casa in vantaggio con il capocannoniere Zira, po nella ripresa le due autoreti decisive"/>
  </head>
  <body>
    <article>
      <h1>Una rete e due autogol, il Monturano sbaglia porta La Civitanovese ringrazia e vola in vetta</h1>
      <h2>PROMOZIONE - I rossoblu espugnano (2 a 1) il Comunale e passano in testa alla classifica. Prima sconfitta stagionale per l'ormai ex capolista. Padroni di casa in vantaggio con il capocannoniere Zira, po nella ripresa le due autoreti decisive</h2>
      <address><time datetime="2019-11-02T15:52:20+00:00">02 Nov 2019, 15:52</time> by <a rel="author">Michele Carbonari</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F02%2Fmonturano-una-rete-e-due-autogol-la-civitanovese-ringrazia-e-vola-in-vetta%2F1320451%2F">Condividi25</a><a href="https://twitter.com/intent/tweet?text=Una+rete+e+due+autogol%2C++il+Monturano+sbaglia+porta++La+Civitanovese+ringrazia+e+vola+in+vetta&amp;url=https%3A%2F%2Fwww.cronachemaceratesi.it%2F2019%2F11%2F02%2Fmonturano-una-rete-e-due-autogol-la-civitanovese-ringrazia-e-vola-in-vetta%2F1320451%2F">Tweet</a>Email25 Condivisioni</p>
      <p> </p>
      <p>di <b>Michele Carbonari</b></p>
      <p><b>Il Monturano Campiglione segna tre gol, ma due nella propria porta: la Civitanovese ringrazia e porta a casa il bottino pieno (1-2). I rossoblu di De Filippis costringono la vecchia capolista al primo ko in campionato ed effettuano il sorpasso in classifica, diventando la nuova leader del girone B di Promozione con 19 punti. </b>Gli uomini di Nello Viti, che chiudono in dieci per il doppio giallo rimediato da Daniele Viti, ora inseguono a due lunghezze di distanza. E pensare che i locali sbloccano il match con il capocannoniere Zira nel primo tempo, tenuto sempre sotto controllo. Nella ripresa tutt’altra Civitanovese, grazie soprattutto ai cambi del mister laziale. Carrion propizia l’autorete del capitan Finucci, Matteo Salvati pressa la difesa fermana e costringe Cerquozzi al retropassaggio verso Isidori: la passa entra in porta.</p>
      <figure>
        <img src="https://cdn.cronachemaceratesi.it/wp-content/uploads/2019/11/Monte-Civi-6-325x244.jpeg"/>
      </figure>
      <p><b>Tripudio a fine partita per tutti i giocatori e i numerosi tifosi rossoblu al seguito della squadra, nonostante il limite massimo di 50 biglietti a disposizione. Applausi e sfottò nei confronti del Monturano Campiglione e dei cugini della Maceratese.</b> La società di patron Profili fa bottino pieno contro il Monturano Campiglione. Mercoledì scorso, sempre al Comunale della città fermana, ha vinto anche il ritorno di Coppa (a segno Negreti) e si qualifica per i quarti di finale, dove affronterà l’Atletico Ascoli nel doppio confronto (andata il 13 novembre, ritorno il 4 dicembre). Prima, però, testa al prossimo impegno di campionato: domenica al Polisportivo arriva la Futura 96. La cronaca. Nello Viti schiera i suoi con un 4-3-3. Moretti, Zira e Bracalente formano il tridente d’attacco, mentre Viti, Petruzzelli e Yattara compongono un inedito centrocampo. L’ex Armellini presidia la fascia destra. De Filippis invece modifica il consueto assetto e disegna un nuovo 4-2-3-1. Mercanti e Catinari sono i mediani, Vechiarello, Miramontes e Falkenstein supportano l’unica punta Ribichini.</p>
      <figure>
        <img src="https://cdn.cronachemaceratesi.it/wp-content/uploads/2019/11/Monte-Civi-1-325x244.jpeg"/>
        <figcaption>Il vantaggio del Monturano Campiglione</figcaption>
      </figure>
      <p>Fase di studio nelle prime battute, poi il Monturano Campiglione decide di imprimere maggiore ritmo alla partita. Al 18′ Armellini cambia con Moretti e spedisce a lato un diagonale dalla destra, mentre il mancino da fuori area dello stesso Moretti produce solo un corner. Il primo e unico spunto della Civitanovese arriva al 28′ con capitan Miramontes, la parabola a scendere non sorprende Isidori. È l’unico sussulto di un primo tempo sottotono dei rossoblu, che vengono puniti al 33′. Petruzzelli resupera palla su Ribichini a centrocampo e avvia la ripartenza locale, serve Viti che a sua volta suggerisce per Zira: il diagonale a mezza altezza trafigge Recchi. La musica cambia nella ripresa, che vede una Civitanovese rinnovata di tre undicesimi: Franco rileva Del Moro, Smerilli entra al posto di Negreti, Carrion sostituisce uno spento Falkenstein. Il piglio rossoblu è diverso rispetto al primo tempo, il pareggio è vicino al 2′: Carrion di testa sugli sviluppi di un angolo manda a lato.</p>
      <figure>
        <img src="https://cdn.cronachemaceratesi.it/wp-content/uploads/2019/11/Monte-Civi-4-325x244.jpeg"/>
        <figcaption>Un’esultanza della Civitanovese</figcaption>
      </figure>
      <p><b>Pareggio che arriva dopo altri due minuti: l’argentino va via sulla destra e mette basso al centro, nel tentativo di allontanare capitan Finucci devia nella propria porta (1-1).</b> Poi Franco serve Miramontes che crossa, la torsione di Ribichini sorvola la traversa. Al 20′ Ribichini siede in panchina a causa dei crampi, entra Matteo Salvati. Il suo pressing induce Cerquozzi al retropassaggio verso Isidori, i due non si intendono e scaturisce il vantaggio della Civitanovese, al 21′. Passano un paio di minuti e per il Monturano Campiglione, ancora scosso dalla doccia fredda, piove sul bagnato: Daniele Viti rimedia il secondo giallo e lascia i suoi in dieci. La partita si infiamma e ne fanno le spese sia Bracalente che Yattara, entrambi ammoniti. Nel tentativo di recuperare i locali lasciano spazio alle ripartenze ospiti: al 36′ Isidori salva su Carrion, che allo scadere fa la barba al palo.</p>
      <p>
        <b>Il tabellino:</b>
      </p>
      <p><b>MONTURANO CAMPIGLIONE (4-3-3)</b>: Isidori 6; Armellini 6, Finucci 5,5, Cerquozzi 5, Adami 5 (35′ s.t. Mastrillo s.v.); Yattara 5,5 (30′ s.t. Marziali s.v.), Petruzzelli 6, Viti 5,5; Moretti 5,5, Zira 6, Bracalente 5,5. A disp.: Grifi, Morelli, Recanati, Monserrat, Scoccia, Santarelli, Santoni. All.: Nello Viti.</p>
      <p><b>CIVITANOVESE (4-2-3-1)</b>: Recchi 6; Ferrari 6, Negreti 6 (1′ s.t. Smerilli 6), Santoro 6, Del Moro 6 (1′ s.t. Franco 6); Mercanti 6, Catinari 6 (30′ s.t. Severini s.v.); Vechiarello 6, Miramontes 6, Falkenstein 5,5 (1′ s.t. Carrion 7); Ribichini 6 (20′ s.t. M. Salvati 6). A disp.: Lorenzetti, D. Salvati, Maggi, Pistelli. All.: De Filippis.</p>
      <p><b>TERNA ARBITRALE</b>: Liotta di Castellammare di Stabia (Alesi di Ascoli Piceno – Traini di Ascoli Piceno)</p>
      <p><b>RETI</b>: 33′ p.t. Zira, 4′ s.t. autogol Finucci, 21′ autogol Cerquozzi</p>
      <p><b>NOTE</b>: spettatori: 200 circa. Ammoniti: Moretti, Vechiarello, Bracalente, Yattara, Finucci. Espulso: al 23′ s.t. Daniele Viti (doppio giallo). Angoli: 2-3. Recupero: 4′ (0’+4′).</p>
      <figure>
        <img src="https://cdn.cronachemaceratesi.it/wp-content/uploads/2019/11/Monte-Civi-7-650x488.jpeg"/>
      </figure>
      <p> </p>
      <p> </p>
    </article>
  </body>
</html>