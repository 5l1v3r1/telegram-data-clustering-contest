<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637524/%DA%AF%D8%B1%D9%87%D9%90-%DA%A9%D9%88%D8%B1-%DA%A9%D8%A7%D8%A8%DB%8C%D9%86%D9%87%E2%80%8E%E2%80%8C%D8%B3%D8%A7%D8%B2%DB%8C-%D8%A8%D8%B1%D8%A7%DB%8C-%D8%B5%D9%87%DB%8C%D9%88%D9%86%DB%8C%D8%B3%D8%AA%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T15:25:00+00:00"/>
    <meta property="og:title" content="گرهِ کور کابینه‎‌سازی برای صهیونیست‌ها"/>
    <meta property="og:description" content="پس از شکست «بنیامین نتانیاهو» رهبر حزب «لیکود» در تشکیل کابینه صهیونیستی، برای نخستین بار طی ۱۱ سال گذشته این ماموریت به رقبای وی واگذار شده است."/>
  </head>
  <body>
    <article>
      <h1>
        <a href="https://www.bultannews.com/fa/news/637524/%DA%AF%D8%B1%D9%87%D9%90-%DA%A9%D9%88%D8%B1-%DA%A9%D8%A7%D8%A8%DB%8C%D9%86%D9%87%E2%80%8E%E2%80%8C%D8%B3%D8%A7%D8%B2%DB%8C-%D8%A8%D8%B1%D8%A7%DB%8C-%D8%B5%D9%87%DB%8C%D9%88%D9%86%DB%8C%D8%B3%D8%AA%E2%80%8C%D9%87%D8%A7">گرهِ کور کابینه‎‌سازی برای صهیونیست‌ها</a>
      </h1>
      <h2>پس از شکست «بنیامین نتانیاهو» رهبر حزب «لیکود» در تشکیل کابینه صهیونیستی، برای نخستین بار طی ۱۱ سال گذشته این ماموریت به رقبای وی واگذار شده است.</h2>
      <address><time datetime="2019-11-02T15:25:00+00:00">02 Nov 2019, 15:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از شکست «بنیامین نتانیاهو» رهبر حزب «لیکود» در تشکیل کابینه صهیونیستی، برای نخستین بار طی ۱۱ سال گذشته این ماموریت به رقبای وی واگذار شده است. این در حالی است که با توجه به موازنه قدرت میان احزاب رژیم صهیونیستی و وجود شکاف‌ها در جامعه اسرائیل، بسیاری از تحلیلگران به موفقیت‌ «بنی گانتس» در تشکیل کابینه با دیده تردید می‌نگرند.</p>
      <p>«بنیامین نتانیاهو» با گذشت حدود یک ماه از اعلام نتایج انتخابات رژیم صهیونیستی، موفق به تشکیل کابینه نشد و روز دوشنبه هفته گذشته اختیار تعیین نخست وزیر جدید را به «رووین ریولین» رئیس رژیم صهیونیستی بازگرداند. ریولین سوم مهر به طور رسمی نتانیاهو را مأمور تشکیل کابینه کرده بود. او ۲۸ روز فرصت داشت تا کابینه فراگیر خود را تشکیل دهد. این دومین باری است که نتانیاهو برای تشکیل کابینه ائتلافی شکست می‌خورد. نتانیاهو در این ۲۸ روز تنها توانست همراهی ۵۵ کرسی از ۱۲۰ کرسی کنست را بدست آورد.</p>
      <p>وی در انتخابات ۲۰ فروردین ماه و پس از مهلت ۴۲ روزه نتوانست ۶۵ کرسی را با خود همراه کند و در این کار ناکام ماند. در بیست و دومین انتخابات کنست که در ۲۶ شهریور برگزار شد ائتلاف «آبی و سفید» به رهبری «بنی گانتس» ۳۳ کرسی را کسب کرد و حزب «لیکود» به رهبری نتانیاهو نتوانست بیشتر از ۳۲ کرسی به دست آورد. تشکیل کابینه رژیم صهیونیستی نیازمند آن است که حزب پیروز ۶۱ کرسی یعنی نصف به اضافه یک را به دست آورد تا بتواند کابینه تشکیل دهد، اما با توجه به این که هیچ‌یک از احزاب موفق نشدند اکثریت کرسی‌ها را از آن خود کنند، نخست نتانیاهو مأمور تشکیل کابینه شد و پس از شکست وی در این زمینه اکنون گانتس مامور تشکیل دولت شده است و در صورت ناکامی گانتس برای همراه کردن دیگر احزاب جهت تشکیل کابینه، انتخابات زودهنگام دیگری برای سومین بار برگزار خواهد ‌شد. اکنون با مأموریت یافتن گانتس برای تشکیل کابینه، نگرانی‌های نتانیاهو به خاطر پرونده‌های فساد مالی افزایش یافته است.</p>
      <p>
        <b>نتانیاهو پایان می‌یابد؟</b>
      </p>
      <p>روزنامه «الدستور» اردن در گزارشی به قلم «کمال زکارنه» نوشت هنگامی که نتانیاهو نخست وزیر رژیم غاصب اعلام می‌کند که در تشکیل کابینه ناتوان است و گانتس رقیب سیاسی وی برای تشکیل کابینه مامور می‌شود این به معنای اعتراف آشکار نتانیاهو به شکست خود است. این شکست نشان می‌دهد که دیگر احزاب رژیم اسرائیل همکاری و ائتلاف سازی با نتانیاهو را رد کرده‌اند و او را در زباله‌دان تاریخ انداخته اند. رژیم صهیونیستی همانطوری که برخی تصور می‌کنند در داخل منسجم نیست بلکه جامعه صهیونیستی از هم فروپاشیده است و تنها جنگ‌افروزی علیه کشورهای عربی و اسلامی این رژیم را متحد می‌سازد. از این رو، رهبران صهیونیست همواره در حال بحران‌آفرینی هستند تا ادامه این رژیم جعلی را تضمین کنند.</p>
      <p>روزنامه «الایام» فلسطین هم در گزارشی به قلم «اشرف العجرمی» آورد: موفقیت گانتس در تشکیل کابینه سبب خواهد شد که رهبران حزب لیکود بدون توجه به نتانیاهو درباره آینده سیاسی خود فکر کنند. این موضوع سبب می‌شود که آنان در برابر نتانیاهو سرکشی کنند و به دنبال رهبر دیگری باشند. در این صورت در حزب لیکود شکاف ایجاد خواهد شد و گروهی از اعضای آن برای تشکیل چارچوب جدید و پیوستن به گانتس تلاش خواهند کرد.</p>
      <p>روزنامه الکترونیکی «رای الیوم» در گزارشی با عنوان «نتانیاهو راهی زباله‌دان تاریخ» نوشت: ما از شماتت کنندگان نتانیاهو در شکست وی در تشکیل دولت هستیم. خوشحالی ما در شکست نتانیاهو به دلیل این نیست که ما حزب سفید آبی به ریاست گانتس را بهتر از حزب لیکود می‌دانیم. بلکه ما می‌خواهیم که بحران سیاسی کنونی در رژیم صهیونیستی به درازا بکشد.</p>
      <p>
        <b>فرصت ناچیز بنی گانتس برای گره‌گشایی در تشکیل کابینه رژیم صهیونیستی</b>
      </p>
      <p>روزنامه «القدس العربی» چاپ لندن نوشت با وجود اینکه گانتس این شعار را سر می دهد که ۸۰ درصد از اسرائیلی‌ها درباره ۸۰ درصد مسائل توافق نظر دارند بازهم گرهی را که نتانیاهو نتوانست آن را باز کند بنی گانتس هم نخواهد توانست آن باز کند.</p>
      <p>در گزارش تارنمای «الخلیج اونلاین» امارات به قلم «محمد ابورزق» می خوانیم: نتانیاهو پس از سال‌ها زمامداری و معرفی خود به عنوان پادشاه در تشکیل کابینه ناکام ماند. ریولین رئیس رژیم اسرائیل هم پس از این شکست درنگی نکرد و گانتس را مامور تشکیل کابینه جدید کرد. اما به دلیل لجبازی احزاب اسرائیل و عدم ورود آنها به ائتلاف و تلاش آنها برای امتیازگیری در وزارتخانه‌ها، گانتس هم در ماموریت رسمی خود برای تشکیل کابینه با چالش بزرگی روبرو خواهد شد. در این زمینه «عماد ابوعواد» مدیر مرکز پژوهش ‌های «القدس» فلسطین دور از ذهن دانست که ‌گانتس بتواند کابینه جدیدی تشکیل دهد. زیرا احزاب سیاسی درباره ائتلاف سازی با وی موضع سرسختی دارند. این تحلیلگر درباره آینده سیاسی نتانیاهو معتقد است که دستگاه قضایی او را به دلیل مسائل مربوط به فساد محاکمه خواهد کرد و افکار عمومی در سرزمین های اشغال شده درباره پرونده های مربوط به فساد علیه نتانیاهو بسیج شده است.</p>
      <p>به نوشته تارنمای الخلیج اونلاین، گزارشی که مرکز پژوهش‌های فلسطینی «مدار» آماده کرده است نشان می‌دهد که رژیم اسرائیل در آستانه انتخابات دیگری به سر می برد. زیرا احتمال موفقیت گانتس در تشکیل دولت طی ۲۸ روز آینده بسیار کم است.</p>
      <p>به نوشته تارنمای الخلیج اونلاین، «سعید بشارات» کارشناس مسائل رژیم صهیونیستی هم معتقد است که فرصت موفقیت گانتس برای تشکیل کابینه در چارچوب شرایط کنونی پایین است مگر اینکه او به ناچار به تشکیل کابینه ای روی آورد که تنها هدف آن اسقاط نتانیاهو باشد.</p>
      <p>به نوشته روزنامه «العربی الجدید» چاپ لندن، با وجود مامور شدن‌گانتس برای تشکیل کابینه پیش بینی می‌شود که او نتواند حمایت ۶۱ نماینده کنست را به دست آورد. زیرا فهرست مشترک احزاب عربی که در انتخابات رژیم اسرائیل ۱۳ کرسی را از آن خود کردند درباره حمایت از گانتس موضع یکسانی ندارند. همچنین «آویگدور لیبرمن» رهبر حزب «اسرائیل خانه ما» هم بارها اعلام کرده است تنها در حکومتی حضور خواهد داشت که احزاب لیکود، آبی سفید و اسرائیل خانه ما در آن به ائتلاف وارد شوند. موازنه قدرت در میان احزاب رژیم اسرائیل به گونه ای است که گانتس قدرت واقعی برای تشکیل کابینه جدید نخواهد داشت. پیش بینی می‌شود که بار دیگر انتخابات در رژیم اسرائیل برگزار شود. ناظران معتقدند که نتانیاهو از زمان مشخص شدن نتیجه انتخابات اخیر تلاش می‌کند تا بار دیگر انتخابات برگزار شود. او تلاش می‌کند با خرید زمان تا ماه دسامبر آینده امور را در کنترل خود داشته باشد. زیرا در ماه دسامبر آینده قرار است تصمیم نهایی مستشار قضایی اسرائیل درباره پرونده مربوط به فساد نتانیاهو اعلام شود.</p>
    </article>
  </body>
</html>