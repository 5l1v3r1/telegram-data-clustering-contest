<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88506"/>
    <meta property="og:site_name" content="Denník politika"/>
    <meta property="article:published_time" content="2019-11-02T15:35:02+00:00"/>
    <meta property="og:title" content="Na Turnaji majstrov nebudú chýbať ani superhviezdy, Berrettini bude prvým Talianom po 41 rokoch"/>
    <meta property="og:description" content="2.11.2019 (Webnoviny.sk) – V marci patrila Talianovi Matteovi Berrettinimu v rebríčku ATP 57. priečka, ale už o týždeň si zahrá na výberovom turnaji osmičky najlepších tenistov sveta v Londýne. Berrettini skompletizoval osmičku účastníkov Nitto ATP Finals (10.- 17. 11.) po tom, čo Francúz Gael Monfils nevyžil svoju šancu a vo štvrťfinále turnaja ATP Masters 1000 v Paríži hladko podľahol Kanaďanovi Denisovi Shapovalovovi."/>
  </head>
  <body>
    <article>
      <h1>Na Turnaji majstrov nebudú chýbať ani superhviezdy, Berrettini bude prvým Talianom po 41 rokoch</h1>
      <address><time datetime="2019-11-02T15:35:02+00:00">02 Nov 2019, 15:35</time> by <a rel="author">Webnoviny</a></address>
      <p>2.11.2019 (Webnoviny.sk) – V marci patrila Talianovi Matteovi Berrettinimu v rebríčku ATP 57. priečka, ale už o týždeň si zahrá na výberovom turnaji osmičky najlepších tenistov sveta v Londýne. Berrettini skompletizoval osmičku účastníkov Nitto ATP Finals (10.- 17. 11.) po tom, čo Francúz Gael Monfils nevyžil svoju šancu a vo štvrťfinále turnaja ATP Masters 1000 v Paríži hladko podľahol Kanaďanovi Denisovi Shapovalovovi.</p>
      <p>„<i>Pár mesiacov dozadu by som tomu neveril. Je to satisfakcia aj odmena za tvrdú robotu pre môj tím, moju rodinu a aj pre mňa. Som šťastný a pripravený na londýnsku finálovú šou</i>,“ skonštatoval Matteo Berrettini, cituje ho portál ATP World Tour.</p>
      <p>Dvadsaťtriročný rodák z Ríma vyhral tento tok dva turnaje na hlavnom okruhu ATP (Budapešť, Stuttgart) a bol aj v semifinále na US Open. Od pondelka je novým členom Top Ten, v singlovom renkingu mu patrí 9. priečka. Na koncoročnom Turnaji majstrov sa predstaví ako prvý Talian vo dvojhre po 41 rokoch, v sezóne 1978 si vtedy v New Yorku zahral Corrado Barazzutti a tri roky pred ním ešte v Štokholme Adriano Panatta. Duo Simone Bolelli, Fabio Fognini účinkovalo v deblovej súťaži v roku 2015.</p>
      <h3>Nastáva výmena generácií</h3>
      <p>Aj Berrettini sa zaslúžil o to, že na ATP Finals sa už štvrtý rok po sebe predstavia tenisti z ôsmich krajín. Okrem Taliana budú nováčikmi aj Rus Daniil Medvedev a Grék Stefanos Tsitsipas. Toto trio plus nemecký obhajca titulu Alexander Zverev majú 23 a menej rokov, čo je náznak toho, že vo svetovom mužskom tenise konečne nastáva výmena generácií. Predtým naposledy mali štyria z elitnej osmičky na ATP Finals 23 a menej rokov pred desiatimi rokmi.</p>
      <p>Súčasné okteto finalistov dotvárajú renomovaní tridsiatnici Roger Federer (38), Rafael Nadal (33), Novak Djokovič (32) a zástupca tzv. strednej generácie Dominic Thiem (26). Federer (6) a Djokovič (5) majú dokopy na konte 11 titulov z Turnaja majstrov, Zverev jeden, ostatní účastníci vrátane Rafaela Nadala na cennú koncoročnú trofej zatiaľ nedosiahli.</p>
      <p>„<i>Tento rok máme v Londýne jednu z najzaujímavejších zostáv v histórii majstrovského turnaja. Nechýbajú v nej etablované superhviezdy aj ich vyzývatelia z mladej generácie. Dlhovekosť globálnych ikon vytvorí kombináciu s budúcimi hviezdami tohto športu a môže byť z toho fascinujúce predstavenie</i>,“ vyslovil sa výkonný riaditeľ a zároveň prezident ATP Chris Kermode.</p>
      <h3>V Londýne si zahrá aj Polášek</h3>
      <p>V Londýne sa bude hrať v dňoch 10.- 17. novembra vo dvojhre o hlavnú odmenu 2 871 000 USD. Získa ju nezdolaný šampión a k tomu 1500 bodov do rebríčka ATP. Za finálové víťazstvo tenista zinkasuje 1 354 000 USD a 500 bodov. Už len za účasť na turnaji to bude 215 000 USD. Žreb základných skupín, ktoré nesú mená Andreho Agassiho a Švéda Björna Borga, sa uskutoční 5. novembra.</p>
      <p>V Londýne je už známa aj kompletná zostava účastníkov deblovej súťaže. Posledný ôsmy pár, ktorý si vybojoval právo účasti, sú Slovák Filip Polášek s Chorvátom Ivanom Dodigom. Na ATP Finals sa podľa postavenia v rebríčku ATP Race predstavia Kolumbijčania Juan Sebastian Cabal a Robert Farah, Poliak Lukasz Kubot a Brazílčan Marcelo Melo, Nemci Kevin Krawietz a Andreas Mies, Američan Rajeev Ram a Brit Joe Salisbury, Juhoafričan Raven Klaasen a Novozélanďan Michael Venus, Holanďan Jean-Julien Rojer a Rumun Horia Tecau a tiež spomenutí Polášek s Dodigom.</p>
      <p>Právo účasti nevyužili americké legendy Bob a Mike Bryanovci, ktorí už ukončili súťažnú sezónu. Vo štvorhre si nezdolaní šampióni rozdelia prémiu 533 000 USD, za účasť organizátori garantujú každej dvojici 103 000 USD. Za každé víťazstvo v skupine je pripravených 40 000 USD.</p>
      <p>Viac k témam: <a href="https://www.webnoviny.sk/tag/atp-finals/"><u>ATP Finals</u></a>, <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a><br/>Zdroj: Webnoviny.sk – <a href="https://www.webnoviny.sk/na-turnaji-majstrov-nebudu-chybat-ani-superhviezdy-berrettini-bude-prvym-talianom-po-41-rokoch/"><u>Na Turnaji majstrov nebudú chýbať ani superhviezdy, Berrettini bude prvým Talianom po 41 rokoch</u></a> © SITA Všetky práva vyhradené.</p>
    </article>
  </body>
</html>