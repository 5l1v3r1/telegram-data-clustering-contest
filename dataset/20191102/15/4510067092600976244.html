<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/seara-de-film-caritabila-oradenii-sunt-invitati-la-exodul-sufletelor-in-prezenta-regizorului-oradeanul-bereczki-csaba-video-152501.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-02T15:32:00+00:00"/>
    <meta property="og:title" content="Seară de film caritabilă: Orădenii sunt invitați la „Exodul Sufletelor” în prezența regizorului, orădeanul Bereczki Csaba (VIDEO)"/>
    <meta property="og:description" content="Clubul Rotary Oradea Art Nouveau organizează vineri, 8 noiembrie, o seară de film caritabilă, banii strânși urmând să fie donați pentru refacerea orgii din Sinagoga Sion. Orădenii vor vedea filmul „Exodul Sufletului” și vor putea să vorbească cu regizorul peliculei, orădeanul Bereczki Csaba."/>
  </head>
  <body>
    <article>
      <h1>Seară de film caritabilă: Orădenii sunt invitați la „Exodul Sufletelor” în prezența regizorului, orădeanul Bereczki Csaba (VIDEO)</h1>
      <address><time datetime="2019-11-02T15:32:00+00:00">02 Nov 2019, 15:32</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/exodul-sufletelor-film-01119.jpg"/>
        <figcaption>(sursa foto: tiff.ro)</figcaption>
      </figure>
      <p>Clubul Rotary Oradea Art Nouveau organizează vineri, 8 noiembrie, o seară de film caritabilă, banii strânşi urmând să fie donaţi pentru refacerea orgii din Sinagoga Sion. Orădenii vor vedea filmul "Exodul Sufletului" şi vor putea să vorbească cu regizorul peliculei, orădeanul Bereczki Csaba.</p>
      <p>Evenimentul va avea loc chiar la Sinagoga Sion. Producţia care va fi prezentată este un documentar care a mai fost prezentat în oraş, în 2018, cu ocazia primei ediţii a TIFF Oradea. De altfel, atunci regizorul le-a mărturisit spectatorilor că lungmetrajul a fost filmat parţial în oraşul copilăriei sale.</p>
      <p>Documentarul prezintă călătoria a cinci muzicieni născuți în America de Nord care încearcă să își descopere rădăcinile cu ajutorul muzicii klezmer, pornind într-un exod invers, de la Montreal către Republica Moldova.</p>
      <p>"Exodul sufletelor" a fost prezentat la Festivalul de Film de la Cracovia şi laureat la Hungary Film Awards 2017.</p>
      <p>Orădenii vor putea să vorbească la finalul documentarului cu regizorul Bereczki Csaba. Născut în Marghita dar crescut în Oradea, Bereczki a părăsit România în 1987, stabilindu-se împreună cu familia în Budapesta, unde a urmat cursurile Academiei de Teatru şi Film, devenind apoi bursier al Şcolii de film Femis din Paris.</p>
      <p>La eveniment, orădenii vor fi invitaţi să doneze pentru refacerea orgii din Sinagoga Sion. "Orga de peste 100 de ani, nefuncţională în ultimii 30 de ani, are nevoie de elemente noi şi de restaurarea celor vechi. Ea a fost deja expertizată şi aşteaptă doar fondurile necesare pentru a prinde viaţă din nou. Costul total al restaurării depăşeşte suma de 40.000 de euro", se arată într-un comunicat de presă transmis de organizatori.</p>
      <p>Evenimentul este programat vineri, 8 noiembrie, de la ora 18, la Sinagoga Sion.</p>
      <p>Clubul Rotary Oradea Art Nouveau a mai reuşit, din donaţiile orădenilor, să renoveze holul Teatrului Arcadia, iar în prezent organizaţia se ocupă şi de refacerea cabinelor actorilor aceleiaşi instituţii de cultură.</p>
      <figure>
        <iframe src="https://www.youtube.com/embed/BFSdrnagm2E" width="460" height="360" data-service="Youtube" scrolling="no"/>
      </figure>
    </article>
  </body>
</html>