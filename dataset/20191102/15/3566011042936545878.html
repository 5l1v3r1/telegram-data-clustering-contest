<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544163.html/%D8%A8%D8%B1%D9%86%D8%AF-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%AF%D9%86%DB%8C%D8%A7-%D8%A8%D9%87-%D9%86%D8%A7%D9%85-%D9%82%D8%A7%DB%8C%D9%86%D8%A7%D8%AA-%D8%AB%D8%A8%D8%AA-%D8%B4%D9%88%D8%AF--%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%84%DB%8C-%D8%B2%D8%B9%D9%81%D8%B1%D8%A7%D9%86-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T15:47:00+00:00"/>
    <meta property="og:title" content="برند زعفران در دنیا به نام قاینات ثبت شود/ برگزاری جشنواره ملی زعفران سال آینده در خراسان جنوبی"/>
    <meta property="og:description" content="نماینده مردم قاین و زیرکوه در مجلس شورای اسلامی با بیان این‌که در حال حاضر مشکل زعفران قاین این است که شناسنامه ندارد، گفت: باید برند زعفران در دنیا به نام قاینات ثبت شود."/>
  </head>
  <body>
    <article>
      <h1>برند زعفران در دنیا به نام قاینات ثبت شود/ برگزاری جشنواره ملی زعفران سال آینده در خراسان جنوبی</h1>
      <h2>نماینده مردم قاین و زیرکوه در مجلس شورای اسلامی:</h2>
      <address>
        <time datetime="2019-11-02T15:47:00+00:00">02 Nov 2019, 15:47</time>
      </address>
      <p>نماینده مردم قاین و زیرکوه در مجلس شورای اسلامی با بیان این‌که در حال حاضر مشکل زعفران قاین این است که شناسنامه ندارد، گفت: باید برند زعفران در دنیا به نام قاینات ثبت شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/news/92725/%D8%A8%D8%B1%D9%86%D8%AF-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%AF%D9%86%DB%8C%D8%A7-%D8%A8%D9%87-%D9%86%D8%A7%D9%85-%D9%82%D8%A7%DB%8C%D9%86%D8%A7%D8%AA-%D8%AB%D8%A8%D8%AA-%D8%B4%D9%88%D8%AF-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%85%D9%84%DB%8C-%D8%B2%D8%B9%D9%81%D8%B1%D8%A7%D9%86-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%AF%D8%B1-%D8%AE%D8%B1%D8%A7%D8%B3%D8%A7%D9%86">خاورستان</a></b>، فرهاد فلاحتی نماینده مردم شهرستان‌های قاین و زیرکوه در مجلس شورای صبح امروز در جشن شکرگزاری برداشت زعفران و زرشک در قاین اظهار کرد: برای حمایت از کشاورز تجربه خرید توافقی و حمایتی محصولات را از گذشته داشته‌ایم.</p>
      <p>    وی با بیان این‌که معمولا خرید حمایتی و توافقی زمانی مناسب است که محصول روی دست کشاورز بماند و بازار فروش نداشته باشد افزود: راهکار اساسی‌تر این است که ما بازارهای جهانی را برای محصول زعفران باز کنیم البته نه به صورت فله‌ای بلکه به صورت بسته‌بندی‌های شکیل و بازار پسند در دنیا.   نماینده مردم قاین و زیرکوه در مجلس شورای اسلامی بیان کرد: اقداماتی در این خصوص انجام شده اما باید اقداماتی صورت گیرد تا استفاده از بهره‌وری محصول تولید داخلی از صفر تا ۱۰۰ را خودمان در داخل کشور داشته باشیم.   فلاحتی عنوان کرد: اگر قرار است محصول تبدیل به فرآورده دارویی، آدامس یا محصول دیگری شود باید در داخل انجام شود.   وی اظهار کرد: در خصوص دغدغه کشاورزان بسته ویژه‌ای را وزارت جهادکشاورزی از کاشت تا برداشت تهیه کرده که باید عملیاتی شود.   نماینده مردم قاین و زیرکوه در مجلس شورای اسلامی با بیان این‌که در حال حاضر مشکل زعفران قاین این است که شناسنامه ندارد، گفت: باید برند زعفران در دنیا به نام قاینات ثبت شود.   فلاحتی تصریح کرد: مرغوبیت زعفران قاین باید شاخصی برای زعفران‌های دیگر کشور باشد و سود برند قاین باید به دست کشاورز برسد.   وی خاطرنشان کرد: متأسفانه در حال حاضر بیشتر فواید زعفران در دست دلالان است که امیدواریم با برنامه‌ریزی‌هایی که دولت انجام می‌دهد و باید اجرایی شود به این سمت برویم که سود به دست کشاورز برسد.   نماینده مردم قاین و زیرکوه در مجلس شورای اسلامی گفت: پیگیری شده که جشنواره ملی زعفران سال آینده در خراسان جنوبی برگزار شود و مجوز آن نیز گرفته شده است.   فلاحتی با اشاره به تدوین سند جامع زعفران، بیان کرد: این سند سال‌ها تدوین شده و خاک می‌خورد که درخواست داریم اجرایی شود.   انتهای پیام/</p>
    </article>
  </body>
</html>