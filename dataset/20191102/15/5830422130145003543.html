<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138361/%D9%BE%D8%B1%D8%AF%D8%A7%D8%AE%D8%AA-%D9%88%D8%A7%D9%85-%D9%85%D8%B3%DA%A9%D9%86-%D8%A8%D9%87-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D9%82%D8%AF%DB%8C%D9%85%DB%8C-%D9%88-%DB%B2%DB%B5-%D9%88-%DB%B3%DB%B0-%D8%B3%D8%A7%D9%84%D9%87-%D8%B9%D9%85%D9%84%DB%8C-%D8%B4%D8%AF-%D8%AC%D8%B2%D8%A6%DB%8C%D8%A7%D8%AA"/>
    <meta property="og:site_name" content="boursepress.ir"/>
    <meta property="article:published_time" content="2019-11-02T15:32:00+00:00"/>
    <meta property="og:title" content="پرداخت وام مسکن به خانه‌های قدیمی و ۲۵ و ۳۰ ساله عملی شد + جزئیات"/>
    <meta property="og:description" content="مدیرعامل بانک‌مسکن از تخصیص وام به خانه‌های قدیمی و ۲۵ و ۳۰ ساله خبر داد و جزئیات پرداخت این وام را در تهران ، کلان شهر ها و دیگر مناطق اعلام کرد ."/>
  </head>
  <body>
    <article>
      <h1>پرداخت وام مسکن به خانه‌های قدیمی و ۲۵ و ۳۰ ساله عملی شد + جزئیات</h1>
      <h2>مدیرعامل بانک‌مسکن :</h2>
      <address>
        <time datetime="2019-11-02T15:32:00+00:00">02 Nov 2019, 15:32</time>
      </address>
      <p>
        <i>مدیرعامل بانک‌مسکن از تخصیص وام به خانه‌های قدیمی و ۲۵ و ۳۰ ساله خبر داد و جزئیات پرداخت این وام را در تهران ، کلان شهر ها و دیگر مناطق اعلام کرد .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ابوالقاسم رحیمی‌انارکی  با اشاره به در جریان بودن پرداخت تسهیلات به واحدهای تا ۲۰ سال ساخت گفت: با هدف خانه‌دارکردن اقشار متوسط و پایین مقرر شده به خانه‌های ۲۵ و ۳۰ ساله هم وام تعلق گیرد که رقم آن کمتر است. این اقدام به طور غیرمستقیم موجب رونق بازار خواهد شد و اقشار بیشتری را صاحب خانه می‌کند.</p>
      <p>وی افزود: سقف وام از محل اوراق حق تقدم در تهران، مراکز استان ها و شهرهای بیش از ۲۰۰ هزار نفر جمعیت و سایر مناطق برای واحدهای حداکثر تا ۲۵ سال قدمت در تسهیلات انفرادی به ترتیب ۶۰، ۵۰ و ۴۰ میلیون تومان و در تسهیلات زوجین ۱۰۰، ۸۰ و ۶۰ میلیون تومان است.</p>
      <p>این مقام مسئول ادامه داد: املاک با قدمت بیش از ۲۵ سال ساخت و تا سقف ۳۰ سال، سقف تسهیلات در تهران، مراکز استان ها و شهرهای بیش از ۲۰۰ هزار نفر در وام انفرادی به ترتیب ۴۵، ۴۰ و ۳۵ میلیون تومان و در تسهیلات زوجین ۸۰، ۷۰ و ۵۰ میلیون تومان تعیین شده است.</p>
      <p>رحیمی‌انارکی افزود: پرداخت تسهیلات بدون سپرده به استفاده کنندگان از سقف تسهیلات اوراق گواهی حق‌تقدم استفاده از تسهیلات مسکن در تسهیلات انفرادی ۱۰ میلیون تومان و در تسهیلات زوجین تا ۲۰ میلیون تومان است. تسهیلات بدون‌سپرده نیز صرفا در صورت استفاده از سقف تسهیلات خرید مسکن از محل اوراق گواهی حق تقدم امکانپذیر است و در صورت استفاده از سقف تسهیلات کمتر اعطای تسهیلات بدون سپرده امکانپذیر نیست.</p>
      <p>به گفته وی ، برای املاک بیش از ۲۵ سال ساخت نیز که تسهیلات کمتری تخصیص می‌یابد پرداخت ۱۰ و ۲۰ میلیون تومان تسهیلات بدون‌سپرده امکانپذیر نیست.</p>
      <p>مدیرعامل بانک‌مسکن در خصوص تسهیلات فروش اقساطی خرید مسکن از محل انواع حساب‌های تعهدی به تنهایی و توام با هم هم توضیح داد: حداکثر قدمت ساختمان‌های مشمول تسهیلات در حال انفرادی و زوجین، تغییر نکرده است. بدین‌معنا، قدمت ساختمان‌های مشمول در تسهیلات صندوق پس‌انداز مسکن یکم ۱۵ سال، در تسهیلات صندوق پس‌انداز مسکن ۲۵ سال و در تسهیلات حساب صندوق پس‌انداز مسکن جوانان ۲۰ سال است.</p>
      <p>رحیمی‌انارکی ادامه داد: اعطای تسهیلات از محل حساب پس‌انداز مسکن جوانان در املاک بیش از ۲۰ سال و حداکثر تا ۲۵ سال ساخت تا سقف تسهیلاتی ۳۵ میلیون تومان امکانپذیر است. همچنین در تسهیلات توام، حداکثر قدمت پلاک قابل پذیرش، مطابق با کمترین قدمت پلاک‌های مشمول تسهیلات در ترکیب تسهیلات اعطایی تعیین می‌شود.</p>
      <p>انتهای پیام</p>
    </article>
  </body>
</html>