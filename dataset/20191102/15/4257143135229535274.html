<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/nagy-csatat-bukott-el-a-veszprem"/>
    <meta property="og:site_name" content="infostart"/>
    <meta property="article:published_time" content="2019-11-02T15:56:15+00:00"/>
    <meta property="og:title" content="Nagy csatát bukott el a Veszprém"/>
    <meta property="og:description" content="A Telekom Veszprém 34-33-ra kikapott a lengyel Vive Kielce otthonában a férfi kézilabda Bajnokok Ligája csoportkörének hatodik fordulójában, szombaton."/>
  </head>
  <body>
    <article>
      <h1>Nagy csatát bukott el a Veszprém</h1>
      <address><time datetime="2019-11-02T15:56:15+00:00">02 Nov 2019, 15:56</time> by <a rel="author">Infostart / MTI</a></address>
      <h3>A Telekom Veszprém 34-33-ra kikapott a lengyel Vive Kielce otthonában a férfi kézilabda Bajnokok Ligája csoportkörének hatodik fordulójában, szombaton.</h3>
      <p>Az előző idényben BL-ezüstérmes vendégek keretéből ezúttal Székely Márton, a svéd Andreas Nilsson, a francia Kentin Mahé, valamint a lengyel Pawel Paczkowski maradt ki.</p>
      <p>Jól kezdett a Veszprém, többször is támadhatott a kétgólos vezetésért, de kimaradtak a ziccerek. Ezt követően Alex Dujshebaev vezérletével fordított a Kielce, amely csak azért nem tudott meglépni három találattal, mert a Sterbik Árpád helyére beállt Vladimir Cupara jól védett.</p>
      <p>A szünetben ismét döntetlen volt az állás, a második félidőt viszont egy 6-1-es sorozattal kezdte a Kielce. A vendégek egy 4-0-s szériával egyenlítettek, majd a hajrában percekig 31-30 volt az állás a lengyelek javára. Néhány elhibázott lövés után ismét a hazaiak voltak eredményesek, ezzel ismét lendületbe jöttek, és Andreas Wolff védéseire alapozva végül egy góllal győztek.</p>
      <p>A mezőny legeredményesebb játékosa Alex Dujshebaev volt 11 góllal, a veszprémiek közül Dragan Gajic hétszer talált be.</p>
      <p>A MOL-Pick Szeged vasárnap a szlovén RK Celje PL csapatát fogadja, a három győzelemmel és három vereséggel álló Veszprém pedig egy hét múlva a fehérorosz Meskov Breszt vendége lesz a BL csoportkörében.</p>
    </article>
  </body>
</html>