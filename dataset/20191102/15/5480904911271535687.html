<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kupkuv-obraz-se-prodal-v-aukci-za-19-84-milionz-kc-vcetne-prirazky/1816357?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T15:20:00+00:00"/>
    <meta property="og:title" content="Kupkův obraz se prodal v aukci za 19,84 milionz Kč včetně přirážky"/>
    <meta property="og:description" content="Praha - Obraz Františka Kupky z raného období Pískaři na Seině ze sbírky prezidenta Edvarda Beneše, datovaný do roku 1907, se na aukci v Praze prodal za 16 milionů korun. I s aukční přirážkou kupec za dílo zaplatí 19,84 milionů korun. ČTK to sdělil Miloš Svoboda za pořádající společnost European Arts. Vyvolávací cena byla 15,5 milionu korun."/>
  </head>
  <body>
    <article>
      <h1>Kupkův obraz se prodal v aukci za 19,84 milionz Kč včetně přirážky</h1>
      <address><time datetime="2019-11-02T15:20:00+00:00">02 Nov 2019, 15:20</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Obraz Františka Kupky z raného období Pískaři na Seině ze sbírky prezidenta Edvarda Beneše, datovaný do roku 1907, se na aukci v Praze prodal za 16 milionů korun. I s aukční přirážkou kupec za dílo zaplatí 19,84 milionů korun. ČTK to sdělil Miloš Svoboda za pořádající společnost European Arts. Vyvolávací cena byla 15,5 milionu korun.</p>
      <p>Kupkova díla patří k nejdražším na českém aukčním trhu, do nedávna držel rekord českých aukcí jeho obraz Plochy příčné II., který se v květnu v Praze prodal včetně aukční přirážky za 78 milionů korun. Zhruba před 14 dny se ale dráže prodal obraz Oskara Kokoschky z roku 1934 s názvem Praha - Pohled z křižovnického kláštera. Včetně aukční přirážky stál téměř 78,5 milionu Kč, což je tedy nyní český aukční rekord.</p>
      <p>Obraz Pískaři na Seině představuje vyvrcholení Kupkova prvního pařížského období, kdy byl silně přitahován realitou na pozadí rozšířených postimpresionistických motivů. Na díle bezprostředně zaujme čtvercový formát, k němuž se Kupka často vracel v pozdější, abstraktní tvorbě, zejména od počátku třicátých let.</p>
      <p>Námět, který si Kupka k obrazu zvolil, patřil k jedněm z nejrozšířenějších v impresionismu a postimpresionismu, kde k němu lze nalézt značné množství příkladů, Pískaři na Seině se zabývalo téměř ve stejné době i několik českých malířů, kteří navštívili Paříž.</p>
      <p>Prvním majitelem obrazu Pískaři na Seině byl prezident Edvard Beneš, s nímž byl Kupka v kontaktu díky své výrazné legionářské činnosti během prvé světové války. Do Čech se obraz vrátil zpět v roce 2008 z Chicaga.</p>
      <p>Dnešní aukce výtvarného umění v Obecním domě nabídla 162 položek klasického i moderního umění. "Celkem sběratelé a milovníci umění za jediné sobotní odpoledne utratili více než 52 milionů korun," sdělil ČTK Svoboda. Překvapením aukčního dne se podle něj stal obraz od dvorního malíře Ferdinanda I. Jaroslava Věšína Na trhu s vyvolávací cenou 500.000 korun. Obraz zakoupil sběratel ze zahraničí, za dílo zaplatí 1,674 milionu korun. "Jedná se tak o Věšínovo nové aukční cenové maximum realizované na tuzemském trhu s uměním," dodal Svoboda.</p>
    </article>
  </body>
</html>