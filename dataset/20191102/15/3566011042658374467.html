<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544194.html/%D8%B1%D8%A7%DB%8C%D8%B2%D9%86%DB%8C-%D9%87%D8%A7%DB%8C-%D9%88%D8%B2%DB%8C%D8%B1-%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE-%D8%AF%D8%B1-%D9%87%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T15:01:00+00:00"/>
    <meta property="og:title" content="رایزنی‌های وزیر دولت ترامپ در هند"/>
    <meta property="og:description" content="سفر مقام‌های دولت ترامپ در جریان تور افزایش فشارها بر ایران به ایستگاه هند رسیده تا آمریکایی ها تلاش کنند به این مشتری استراتژیک نفت ایران نیز فشار وارد کنند."/>
  </head>
  <body>
    <article>
      <h1>رایزنی‌های وزیر دولت ترامپ در هند</h1>
      <address>
        <time datetime="2019-11-02T15:01:00+00:00">02 Nov 2019, 15:01</time>
      </address>
      <p>سفر مقام‌های دولت ترامپ در جریان تور افزایش فشارها بر ایران به ایستگاه هند رسیده تا آمریکایی ها تلاش کنند به این مشتری استراتژیک نفت ایران نیز فشار وارد کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ استیون منوچین، وزیر خزانه داری آمریکا که برای بحث در مورد افزایش فشارها بر ایران به هند سفر کرده است روز جمعه در دهلی نو با مقامات این کشور گفتگو کرد.</p>
      <p>  وزارت خزانه داری ایالات متحده پیشتر اعلام کرده بود که کشورهای بحرین، قطر، کویت، عمان، عربستان سعودی و امارات عربی متحده به تحریم آمریکا علیه ایران پیوستند.   آمریکا و شش کشور عربی حاشیه خلیج فارس ۲۵ شرکت، بانک و فرد ایرانی را به بهانه حمایت از گروه های شبه نظامی از جمله حزب الله لبنان تحریم کرده اند.   جرد کوشنر، مشاور ارشد و داماد دونالد ترامپ، رئیس جمهوری آمریکا استیون منوچین را در سفر به هند همراهی می کند. وزیر خزانه داری آمریکا سفر خود با هدف افزایش فشارها بر ایران را روز ۲۵ اکتبر (سوم آبان) از عربستان آغاز کرد. وی پس از آن به همراه جرد کوشنر به اسرائیل و امارات عربی متحده رفت و قرار است پس از هند به قطر برود.   وزیر خزانه داری ایالات متحده قرار است در هند با نیرمالا سیتارامان، وزیر دارایی این کشور دیدار و گفتگو کند. گزارشی از جزئیات گفتگوهای دو طرف منتشر نشده است.   هند که به طور سنتی یکی از خریداران اصلی نفت ایران محسوب می شود از ماه مه (اردیبهشت) به دنبال تصمیم واشنگتن مبنی بر لغو معافیت های نفتی واردات نفت از ایران را متوقف کرد. دهلی نو اکنون خرید نفت خام از مکزیک را افزایش داده و با شرکت‌های نفتی آمریکایی نیز قراردادهایی به امضاء رسانده است.   وزارت خارجه آمریکا روز پنجشنبه تحریم های جدیدی را علیه بخش ساخت ساز ایران وضع کرد. بنا به اعلام وزارت خارجه ایالات متحده تحریم های جدید در بخش عمران و ساخت و ساز به دلیل «ارتباط» این بخش با سپاه پاسداران انقلالب اسلامی وضع شده است.</p>
    </article>
  </body>
</html>