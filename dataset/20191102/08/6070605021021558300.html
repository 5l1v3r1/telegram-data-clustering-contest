<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/vent-ponent-reescalfara-ambient-litoral_0_2336766473.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T08:16:19+00:00"/>
    <meta property="og:title" content="El vent de ponent reescalfarà l’ambient al litoral"/>
    <meta property="og:description" content="Aquest dissabte les temperatures màximes s’assoliran al litoral i localment es podran superar els 25ºC"/>
  </head>
  <body>
    <article>
      <h1>El vent de ponent reescalfarà l’ambient al litoral</h1>
      <h2>Aquest dissabte les temperatures màximes s’assoliran al litoral i localment es podran superar els 25ºC</h2>
      <address>
        <time datetime="2019-11-02T08:16:19+00:00">02 Nov 2019, 08:16</time>
      </address>
      <p>La nit ha sigut altre cop molt suau amb valors que van molt per sobre del que tocaria per les dates. Ni tan sols s’ha baixat dels 15ºC a la majoria d’indrets del litoral. És a dir, temperatures més pròpies de finals de setembre que no pas d’inicis de novembre. També hem tingut algunes precipitacions que han deixat registres modestos a moltes zones de les comarques centrals del país. En general inferiors als 5 litres/m2.</p>
      <p>Al llarg d’aquest dissabte, farà més sol que no pas divendres i només tindrem algunes pinzellades de núvols prims testimonials. Les temperatures patiran un notable ascens al litoral i prelitoral degut al vent terrer que arribarà reescalfat. Es podrien superar els 25ºC en aquests indrets amb certa facilitat, especialment a les comarques litorals i prelitorals. El vent de ponent s’anirà intensificant a mesura que avanci el dia i serà fort a les últimes hores de la jornada quan els cops màxims ja podrien superar els 60 km/h.</p>
      <figure>
        <a href="https://www.ara.cat/2019/11/02/societat/meteo/previsions/Temperatura-prevista-ARA-Meteo-GFS_2336776500_67078934_630x486.png">
          <img src="https://www.ara.cat/2019/11/02/societat/meteo/previsions/Temperatura-prevista-ARA-Meteo-GFS_2336776500_67078934_630x486.png"/>
        </a>
        <figcaption>Temperatura màxima prevista per aquest dissabte / ARA Méteo / GFS 0.25</figcaption>
      </figure>
      <figure>
        <a href="https://www.ara.cat/2019/11/02/societat/meteo/previsions/Ratxes-previstes-ARA-Meteo-GFS_2336776502_67079090_630x486.png">
          <img src="https://www.ara.cat/2019/11/02/societat/meteo/previsions/Ratxes-previstes-ARA-Meteo-GFS_2336776502_67079090_630x486.png"/>
        </a>
        <figcaption>Ratxes màximes de vent previstes per aquest vespre de dissabte / ARA Méteo / GFS 0.25</figcaption>
      </figure>
      <p>Al llarg del vespre i, sobretot, la nit de dissabte a diumenge, ens creuarà una segona línia frontal més activa. Les precipitacions podran arribar a molts punts del país, però la gran majoria viatjaran amb celeritat i deixant quantitats de precipitació minses. Les pluges més abundants es restringiran al Pirineu durant la matinada i matí de diumenge, quan també baixarà la cota de neu fins als 1.800 metres. Es podrien acumular fins a 10 cm de neu per sobre dels 2.400 metres.</p>
      <h3>El llarg cap de setmana s’acomiadarà amb una ponentada</h3>
      <p>Diumenge al matí ens llevarem encara amb valors molt suaus i atípics de novembre. Fins al migdia, encara tindrem alguns núvols que podrien deixar alguna gotellada a les comarques de Barcelona i Girona, però a la tarda farà més sol arreu i només quedaran núvols de retenció al vessant nord del Pirineu. Les temperatures màximes començaran a baixar clarament a l’interior i ja només se superaran els 20ºC a prop del litoral.</p>
      <figure>
        <a href="https://www.ara.cat/2019/11/02/societat/meteo/previsions/Descens-temperatura-ARA-Meteo-GFS_2336776503_67079168_630x486.png">
          <img src="https://www.ara.cat/2019/11/02/societat/meteo/previsions/Descens-temperatura-ARA-Meteo-GFS_2336776503_67079168_630x486.png"/>
        </a>
        <figcaption>Descens de la temperatura màxima de diumenge respecte a dissabte / ARA Méteo / GFS 0.25</figcaption>
      </figure>
      <p>El vent de ponent anirà virant a mestral i s’intensificarà bruscament a partir del migdia afectant tota la meitat sud i comarques centrals del país. Les comarques gironines seran les úniques que en quedaran al marge. Les ràfegues màximes seran fortes i podran superar puntualment els 100 km/h, especialment cap al nord de les comarques tarragonines i sud de les de Barcelona. En aquest sentit, el Servei Meteorològic de Catalunya ja ha activat un avís per cops de vent superiors als 90 km/h en diverses comarques del prelitoral.</p>
      <figure>
        <a href="https://www.ara.cat/2019/11/02/societat/meteo/previsions/Ratxes-previstes-ARA-Meteo-GFS_2336776504_67079246_630x486.png">
          <img src="https://www.ara.cat/2019/11/02/societat/meteo/previsions/Ratxes-previstes-ARA-Meteo-GFS_2336776504_67079246_630x486.png"/>
        </a>
        <figcaption>Ratxes màximes de vent previstes per diumenge / ARA Méteo / GFS 0.25</figcaption>
      </figure>
      <h3>L’ambient més fred guanyarà protagonisme</h3>
      <p>La setmana vinent notarem clarament com la bonança s’acaba. A mesura que vagi avançant la setmana, el fred es deixarà sentir més. Les temperatures baixaran entre 5 i 8ºC de forma general respecte a les d’aquest dissabte. Ho faran més a l’interior que a la costa i sobretot a partir de dimecres. Tot plegat, sembla que vindrà acompanyat de precipitacions més aviat escasses.</p>
      <figure>
        <a href="https://www.ara.cat/2019/11/02/societat/meteo/previsions/Diferencia-temperatures-ARA-Meteo-GFS_2336776505_67079324_630x486.png">
          <img src="https://www.ara.cat/2019/11/02/societat/meteo/previsions/Diferencia-temperatures-ARA-Meteo-GFS_2336776505_67079324_630x486.png"/>
        </a>
        <figcaption>Diferència de temperatures màximes per dijous vinent respecte a aquest dissabte / ARA Méteo / GFS 0.25</figcaption>
      </figure>
      <p> </p>
    </article>
  </body>
</html>