<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910484.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T08:14:00+00:00"/>
    <meta property="og:title" content="Кобрата и Тервел готвят невиждано шоу в Пловдив"/>
    <meta property="og:description" content="Пловдив ще е столица на бокса в средата на декември. Кубрат Пулев, брат му Тервел и мениджърът им Ив..."/>
  </head>
  <body>
    <article>
      <h1>Кобрата и Тервел готвят невиждано шоу в Пловдив</h1>
      <address>
        <time datetime="2019-11-02T08:14:00+00:00">02 Nov 2019, 08:14</time>
      </address>
      <p>Пловдив ще е столица на бокса в средата на декември. Кубрат Пулев, брат му Тервел и мениджърът им Ивайло Гоцев идват в града, за да подготвят невиждана до момента боксова гала. Те са избрали зала "Колодрума" и са убедени, че те ще дадат неповторимо шоу на любителите за мъжката игра под тепетата.</p>
      <p>Точната дата предстои да бъде избрана, но отсега се знае, че гвоздеят на програмата ще бъде боят на Тервел Пулев с много силен противник, който организаторите предпочитат да запазят в тайна към този момент. Новината съобщи пред "Марица" мениджърът Ивайло Гоцев, който е пловдивчанин.</p>
      <p>
        <b>Ето какво каза той за предстоящото шоу в Пловдив:</b>
      </p>
      <p>Първо искам да поздравя хората в този древен и любим мой град. Аз съм роден в София, но съм дете на Тракия. Наполовина съм тракиец. Винаги с удоволствие ходя в Пловдив. Освен че е много красив град, с хилядолетна история, Пловдив е и люлка на велики спортисти. Аз се прекланям пред пловдивската боксова школа, която е дала майстори на световно ниво. Искаме да дадем на Пловдив едно наистина голямо шоу. Вярвам, че ще напълним "Колодрума" и шоуто ще се помни дълго време след това. Спортният министър Красен Кралев предложи да е в София, но аз, брат ми и Ивайло твърдо настояхме да е в Пловдив. Не само за това, че Ивайло е пловдивчанин.</p>
      <p>Предпочитам да запазим засега в тайна кой ще е противникът на Тервел Пулев, докато не се уточнят и последните подробности. Със сигурност противникът ще е голям боксьор. Няма да търсим боксова круша, върху която Тервел да печели фалшиво самочувствие. Ще има още много интригуващи битки в "Колодрума". Имайте търпение, скоро ще стане ясно.</p>
    </article>
  </body>
</html>