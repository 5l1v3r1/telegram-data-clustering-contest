<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/travel/podorozh-do-sarayevo-chim-zhive-misto-zaraz-50050690.html"/>
    <meta property="og:site_name" content="НВ"/>
    <meta property="article:published_time" content="2019-11-02T08:05:00+00:00"/>
    <meta property="og:title" content="Чим живе Сараєво. Кава і довгі розмови тут перетворені на культ і сенс життя"/>
    <meta property="og:description" content="Місто, яке не пощадила війна, повністю позбулося її слідів, змінивши напруженість і розруху на балканську неквапливість, де чашка кави і довга розлога розмова перетворені на культ і сенс життя."/>
  </head>
  <body>
    <article>
      <h1>Чим живе Сараєво. Кава і довгі розмови тут перетворені на культ і сенс життя</h1>
      <h2>Місто, яке не пощадила війна, повністю позбулося її слідів, змінивши напруженість і розруху на балканську неквапливість, де чашка кави і довга розлога розмова перетворені на культ і сенс життя.</h2>
      <address>
        <time datetime="2019-11-02T08:05:00+00:00">02 Nov 2019, 08:05</time>
      </address>
      <p>Держслужбовець Богдан Марушкевич, який побував у відновленій боснійської столиці, розповідає НВ про свою подорож.</p>
      <p>Д ля більшості українців Сараєво досі асоціюється з військовими подіями 20‑річної давнини. Тоді світові ЗМІ чотири роки поспіль транслювали картинку напівзруйнованого обложеного міста: в 1992—1996 роках Сараєво стало майданчиком найзапекліших боїв за всю історію Балканських воєн.</p>
      <p>За 20 років, що минули відтоді, багато що змінилося. Відновлено більшість будинків, на вулицях знову з’явилися туристи, а кілька років тому був побудований перший в цій частині Балкан хмарочос. Змінився не лише зовнішній вигляд боснійської столиці, але й атмосфера, що там панує: головним досягненням сучасного Сараєва стала його безпека.</p>
      <p>Сьогодні більшість мешканців міста — боснійці, слов’янські мусульмани, предки яких перейняли іслам від тюрків у часи Османської імперії. Ці люди досі воліють неквапливо, на східний кшталт, проводити дозвілля за чашкою кави в численних міських кафанах. Чай у Сараєво, як і у всій Боснії, не прижився: його вважають засобом від застуди і п’ють зазвичай узимку.</p>
      <p>Скуштувати місцеву каву, безсумнівно, варто. Вона тут міцна і солодка, зварена, як у старину — у джезві. І пам’ятайте: пити каву в Сараєво — ритуал, найважливішою частиною якого є спілкування. Не варто собі в ньому відмовляти.</p>
      <p>Боснійці легко йдуть на контакт, часто починаючи розмову першими. Вони ставлять багато запитань і чекають розгорнутих і неформальних відповідей. Правило діє і в зворотному напрямку: запитуючи про щось боснійця, будьте готові вислухати довгу історію, присмачену чималою кількістю жартів.</p>
      <p>Не буде зайвим вивчити декілька слів боснійською мовою. Сказати добар дан (добрий день) і хвала (спасибі) не становитиме труднощів, але допоможе викликати до себе цікавість. При цьому молодь цілком пристойно володіє англійською.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/548/big/2859802be803c11517f6e40472a46980.png?stamp=20191030165015&amp;q=85&amp;output=jpg&amp;bg=white"/>
        <figcaption>Фото: Natalya Letunova on Unsplash</figcaption>
      </figure>
      <p>Окрему нішу в сараєвській кухні займають чевапи — смажені ковбаски з м’ясного фаршу. Їх тут, як і каву, готують на кожному кроці і подають зі смаженою цибулею та хлібом. Порції величезні, один перекус рятує від голоду на кілька годин. В Україні ця страва не дуже відома, але на Балканах сараєвські чевапи — популярний бренд, що кидає виклик міжнародним мережам швидкого харчування.</p>
      <p>Почати прогулянку містом краще з серця Сараєва — площі Башчаршиі. В різні сторони від неї розходяться вузькі вулички: одні використовуються як торгові ряди, інші ведуть від фонтану Себіль до старого міста з переважно австро-угорською забудовою.</p>
      <p>Мало хто знає, але в спадок від Австро-Угорщини Сараєву дісталися не тільки архітектурні пам’ятки, але і трамвайна мережа: сараєвський трамвай замислювався як тестовий перед запуском у Відні. Зараз ця лінія пов’язує Башчаршію з непримітним передмістям Іліджа, за 3 км від якого розташований наймальовничіший парк Сараєва — Врело Босне (Джерело Боснії).</p>
      <p>Врело Босне вподобали представники творчих професій — письменники і художники старого гарту, дуже схожі на героїв оповідань Сергія Довлатова. Якщо ви хочете ознайомитися з альтернативними поглядами на історію, культуру чи геополітику — вам сюди. Головна місцева зірка — дервіш Халач, старий-філософ і просто непересічна особистість.</p>
      <aside>Хочете розповісти цікаві факти про своє місто? Пишіть нам на <b>travel@nv.ua</b></aside>
      <p>Повернувшись у місто, перейдіть через місцеву річку Міляцка по одному з численних сараєвських мостів. Деякі з них — наприклад, Латинський міст — відомі у всьому світі: саме тут влітку 1914 року сербський гімназист-терорист розстріляв спадкоємця австро-угорського престолу ерцгерцога Франца Фердинанда та його дружину, що стало формальною причиною для початку Першої світової війни.</p>
      <p>Ще один відомий міст Поспешай повільно побудований вже в нинішньому тисячолітті і зацікавить шанувальників сучасної архітектури: він звивається петлею, всередині якої розмістилися лавки для розмов і відпочинку. Останнє — дуже по‑боснійськи.</p>
      <p>Втім, Сараєво цікаве не тільки як столиця, але і як стартова точка для поїздок по всьому регіону. Місто Мостар, внесене до списку всесвітньої спадщини ЮНЕСКО, Кравицький водоспад, старовинні міста Яйце і Добой… Продовжувати можна скільки завгодно, але краще побачити все на власні очі — тим більше, що віза в Боснію українцям не потрібна.</p>
      <p>
        <b>
          <i>Цей матеріал вперше опубліковано в № 11 <a href="https://magazine.nv.ua/">журналу НВ</a> від 24 березня 2017 року</i>
        </b>
      </p>
    </article>
  </body>
</html>