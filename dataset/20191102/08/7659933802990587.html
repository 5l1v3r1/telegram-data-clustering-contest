<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1972776/t%C3%BCrkiye-ve-rusya-suriyenin-kuzeydo%C4%9Fusunda-ilk-ortak-devriyeyi-tamamlad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-02T08:30:00+00:00"/>
    <meta property="og:title" content="Türkiye ve Rusya, Suriye'nin kuzeydoğusunda ilk ortak devriyeyi tamamladı"/>
    <meta property="og:description" content="Türk ve Rus güçleri, 22 Ekim'de iki taraf arasında varılan Soçi mutabakatıyla güvenli bölge kurma çabaları kapsamında dün (Cuma) Suriye'nin kuzeydoğusunda ilk ortak askeri devriyeyi gerçekleştirdi. Türk birliği, kara devriyesi kapsamında Mardin'in Kı"/>
  </head>
  <body>
    <article>
      <h1>Türkiye ve Rusya, Suriye'nin kuzeydoğusunda ilk ortak devriyeyi tamamladı</h1>
      <address>
        <time datetime="2019-11-02T08:30:00+00:00">02 Nov 2019, 08:30</time>
      </address>
      <p>Türk ve Rus güçleri, 22 Ekim'de iki taraf arasında varılan Soçi mutabakatıyla güvenli bölge kurma çabaları kapsamında dün (Cuma) Suriye'nin kuzeydoğusunda ilk ortak askeri devriyeyi gerçekleştirdi.<br/><br/>Türk birliği, kara devriyesi kapsamında Mardin'in Kızıltepe ilçesinin 20 kilometre batısında yer alan Sevimli köyünden Rus birlikleriyle toplantı düzenledi. İki birlik 8 askeri araç ve insansız hava araçlarıyla (İHA) daha sonra Rasulayn ile Derbesiye arasındaki bölgede inceleme yaptı. Devriyenin tamamlanmasıyla araçlar birliklerine geri döndü.<br/><br/>Türkiye Genelkurmay Başkanlığı’ndan yapılan yazılı açıklamada, ikinci Rus heyetinin Soçi mutabakatını görüşmek üzere önceki gün Ankara’ya geldiği bildirildi. Açıklamada, taraflar arasında, 22 Ekim'de güvenli bölge kurmak hedefiyle varılan Soçi mutabakatının “teknik ve taktik” yönlerinin ele alındığı belirtildi. İlk Rus heyeti geçtiğimiz Pazartesi ve Salı günü Türk yetkililerle Ankara’da birtakım görüşmeler gerçekleştirmişti.<br/><br/><b>Yaşar Güler, Rus mevkidaşı ile görüştü</b><br/><br/>Genelkurmay Başkanı Yaşar Güler, dün Rus mevkidaşı Valery Gerasimov ile Suriye'deki son gelişmeleri değerlendirdi.<br/><br/>Türk Genelkurmay Başkanlığı’nın açıklamasında iki yetkilinin yaptığı telefon görüşmesinde Suriye’deki gelişmeleri ele alındığı kaydedildi.<br/><br/>Açıklamada, 18 rejim unsurunun Rusya makamlarıyla yapılan koordine neticesinde teslim edildiği aktarıldı. Bu gelişme, iki birlik arasındaki devriyeden önce meydana geldi.<br/><br/>Savunma Bakanlığı’nın Twitter hesabında Perşembe günü akşam saatlerinde yapılan paylaşımda, 18 rejim unsurunun 29 Ekim’de Rasulayn'ın güneydoğusundaki operasyonlar kapsamında ele geçirildiği bilgisi yer aldı.<br/><br/>Açıklamada ayrıca, Barış Pınarı Harekatı bölgesinde daha önce tuzaklanan el yapımı bombanın infilak etmesi neticesinde 1 askerin şehit olduğu 6 kişinin yaralandığı aktarıldı.<br/><br/><b>SMO: 16 yeni köyde kontrol sağlandı</b><br/><br/>Suriye Milli Ordusu (SMO), Perşembe günkü açıklamasında, Barış Pınarı Harekatı bölgesindeki 16 yeni köyde kontrolü ele geçirdiğini duyurdu. Açıklamada, rejim ve Rus güçlerinin bazı bölgelerden çekildiği belirtildi.<br/><br/>SMO’nun açıklamasında, Türkiye'nin geçen hafta askeri operasyonları durdurmasına rağmen, Barış Pınarı Harekatı kapsamında Rasulayn’da ele geçirilen yeni köylerde güvenliğin sağlandığı ifade edildi.<br/><br/>Cumhurbaşkanı Recep Tayyip Erdoğan, önceki gün İstanbul’da Birleşmiş Milletler Genel Sekreteri Antonio Guterres ile görüşmesinde Suriyeli mültecilerin yanı sıra bölgedeki insani durumu ele aldı.<br/><br/>Uluslararası Af Örgütü’nün Barış Pınarı Harekâtı’na ilişkin yayınladığı raporda, Türkiye, operasyona karşı muhalif sesleri bastırmakla suçlandı. Raporda, bazı gazeteci ve sosyal medya kullanıcılarının “terör” ile suçlanarak haklarında soruşturma açıldığı, gözaltılar yapıldığı ve seyahat yasağı getirildiği" vurgulandı.<br/><br/>Rapor, “Türkiye’nin Suriye’nin kuzeydoğusunda yürüttüğü askeri harekatla ilgili haber veya yorumları nedeniyle Türkiye’de yüzlerce kişinin gözaltına alındığını ve bu kişilerin hükümetin karşıt fikirlere yönelik baskılarını artırdığı bir dönemde absürt suçlamalarla karşı karşıya olduğunu” dile getiriyor.<br/><br/>Raporda değerlendirmelerine yer verilen Uluslararası Af Örgütü Avrupa Direktörü Marie Struthers, “Kürtler’in hakları ve siyasi konularda eleştirel tartışmaya girmenin önceki dönemlere göre imkânsız hale geldiğini’ savundu.<br/><br/>Af Örgütü’nün raporunda, operasyonun ilk haftasında 839 sosyal medya hesabının “suç içeriği olan paylaşımlar” sebebiyle soruşturulduğu, 186 kişinin polis tarafından gözaltına alındığı ve 24’ünün de mahkeme öncesi gözaltında tutulduğu aktarıldı.<br/><br/>Af Örgütü ayrıca Türk hükümetini operasyonu, başta HDP olmak üzere muhalif kesimler üzerinde siyasi baskı kurmak için ‘bahane olarak istismar ettiğini’ iddia etti.<br/><br/>Örgüt, Türk makamların operasyonu “muhalif görüşleri susturma ve fikirlerin baskılamak için bir araç olarak kullanmasına son verme” çağrısında bulundu. Raporda, “Türkiye’nin askeri operasyonlarına muhalefetlerini barışçıl biçimde dile getirdikleri için hedef alınanlara yönelik tüm suçlamalar ve soruşturmalar derhal düşürülmeli” ifadeleri yer aldı.<br/><br/><b>Demirtaş’tan tepki</b><br/><br/>Halkların Demokratik Partisi'nin (HDP) eski eş başkanı Selahattin Demirtaş, Suriye'nin kuzeydoğusundaki askeri operasyon nedeniyle Türk hükümetini eleştirdi. Türkiye'nin Suriye'ye müdahalesine tepki gösteren Demirtaş, Ankara'nın terör örgütleri listesinde yer alsa da PKK'nın Kürtleri temsil ettiğini kaydetti.<br/><br/>Demirtaş, açıklamasının devamında, "Bu günleri kimse unutmayacak. Barış isteyen halka özeleştiri sorumluluğu, savaşın arkasında hizalanan muhalefettedir. Onların yerinde olsam Kürt halkını hafife almazdım. Dünyanın bütün güçleriyle görüşmeyi ve müzakere etmeyi meşru sayıp sıra Kürtlerle diyaloğa gelince “Teröristlerle görüşme yapılmaz” diyen iktidarı da muhalefeti de Kürtler hatırlayacaktır” ifadelerini kullandı.<br/><br/> </p>
    </article>
  </body>
</html>