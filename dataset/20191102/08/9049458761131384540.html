<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=944471"/>
    <meta property="og:site_name" content="Andhrajyothy"/>
    <meta property="article:published_time" content="2019-11-02T08:49:25+00:00"/>
    <meta property="og:title" content="తప్పు బోర్డుది.. శిక్ష మాకా?.. ‘గ్రూప్‌-3 కీ’ పై అభ్యర్థుల ఆవేదన"/>
    <meta property="og:description" content="అభ్యంతరాలను పట్టించుకోని ఏపీపీఎస్సీ"/>
  </head>
  <body>
    <article>
      <h1>తప్పు బోర్డుది.. శిక్ష మాకా?.. ‘గ్రూప్‌-3 కీ’ పై అభ్యర్థుల ఆవేదన</h1>
      <address>
        <time datetime="2019-11-02T08:49:25+00:00">02 Nov 2019, 08:49</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p>
        <b>అభ్యంతరాలను పట్టించుకోని ఏపీపీఎస్సీ</b>
      </p>
      <p>
        <b>తెలుగు మీడియం వారికి అన్యాయం</b>
      </p>
      <p>
        <b> </b>
      </p>
      <p><b>ఏలూరు, నవంబరు 1(ఆంధ్రజ్యోతి): </b>ఏపీపీఎస్సీ విడుదల చేసిన ‘రివైజ్డ్‌ కీ’ చూసిన గ్రూప్‌-3 అభ్యర్థులు ఖిన్నులైపోయారు. తమ అభ్యర్థనలను పట్టించుకోకుండా తోచిన విధంగా రివైజ్డ్‌ కీని ప్రకటించిందని ఆవేదన చెందుతున్నారు. మైనస్‌ మార్కుల విధానంలో నిర్వహించే పోటీ పరీక్షల్లో 0.01 మార్కులు తలరాతలు మార్చేస్తాయని, అలాంటిది 20, 30 ప్రశ్నలు, జవాబులు తప్పుగా ఇచ్చి అభ్యర్థుల జీవితాలతో బోర్డు చెలగాటమాడుతోందని ఆరోపిస్తున్నారు. ‘ప్రాథమిక కీ’లోని 30 ప్రశ్నలపై అభ్యంతరాలు వ్యక్తం చేయగా ‘రివైజ్డ్‌ కీ’లో 7 మాత్రమే సరిచేసి చేతులు దులుపుకొందని మండిపడుతున్నారు. చేయని నేరానికి తాము శిక్ష అనుభవిస్తున్నామని అభ్యర్థులు అంటున్నారు. ఒక ప్రశ్నకు ఒకేలా ఉండే 2, 3ఆప్షన్లు ఇవ్వడం, ఇంగ్లీషులో ఒకలాగా, తెలుగులో ఒకలాగా ప్రశ్నించడం, ఇంగ్లీషులో ఆప్షన్లకు, తెలుగు ఆప్షన్లకు పొంతన లేకుండా ఉండడం, అర్థరహితమైన ప్రశ్నలు ఇవ్వడం, ఒకే ఆన్సర్‌ రెండు మూడు ఆప్షన్లలో ఇవ్వడం వంటి తప్పులు ఏపీపీఎస్సీ చేసిందని ఆరోపిస్తున్నారు.</p>
      <p> దీంతో దాదాపు 30 ప్రశ్నలు ముట్టుకునే సాహసం చేయలేకపోయామని అంటున్నారు. ఇప్పుడు వాటికి రెండు మూడు ఆన్సర్లలో ఏది గుర్తించినా రైటేననటపై తీవ్ర ఆవేదన వ్యక్తం చేస్తున్నారు. ‘రివైజ్డ్‌ కీ’లో ఇప్పటికీ సరిచేయాల్సిన ప్రశ్నలు దాదాపుగా 10కి పైగా ఉన్నాయంటున్నారు. ఏపీపీఎస్సీ చేసిన తప్పులు, అనువాద దోషాల వల్ల తాము బాగా నష్టపోయామని గ్రామీణప్రాంత తెలుగు మీడియం అభ్యర్థులు వాపోతున్నారు. రివైజ్డ్‌ కీ విడుదల చేయడానికి నెలన్నర సమయం తీసుకుని, అభ్యంతరాలకు మాత్రం 4రోజులే గడువు ఇవ్వడం ఏంటని అభ్యర్థులు మండిపడుతున్నారు. కేవలం పోస్టు ద్వారా చేయాలని నిబంధన పెట్టడం, మధ్యలో ఆదివారం సెలవు ఉంటుందన్న విషయం పట్టించుకోకుండా సోమవారం వరకూ గడువు ఇవ్వడం పట్ల తీవ్ర ఆగ్రహం గడువు పెంచాలని, అభ్యంతరాలను చిత్తశుద్ధితో పరిశీలించి సరిచేయాలని వారు డిమాండు చేస్తున్నారు.</p>
    </article>
  </body>
</html>