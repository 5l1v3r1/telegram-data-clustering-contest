<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595359/ametanoitos-o-ellinas-gia-tin-parousia-tou-se-symposio-sta-katexomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T08:04:00+00:00"/>
    <meta property="og:title" content="Αμετανόητος ο Έλληνας για την παρουσία του σε συμπόσιο στα κατεχόμενα"/>
    <meta property="og:description" content="Υπεραμύνθηκε της στάσης και απόφασης του όπως μεταβεί στο ψευδοκράτος για να παρευρεθεί σε συμπόσιο που διοργανώνεται στην κατεχόμενη Μόρφου από το «τεχνικό..."/>
  </head>
  <body>
    <article>
      <h1>Αμετανόητος ο Έλληνας για την παρουσία του σε συμπόσιο στα κατεχόμενα</h1>
      <address><time datetime="2019-11-02T08:04:00+00:00">02 Nov 2019, 08:04</time> by <a rel="author">SigmaLive</a></address>
      <p>Υπεραμύνθηκε της στάσης και απόφασης του όπως μεταβεί στο ψευδοκράτος για να παρευρεθεί σε συμπόσιο που διοργανώνεται στην κατεχόμενη Μόρφου από το «τεχνικό πανεπιστήμιο» με θέμα τους υδρογονάνθρακες, ο πρώην πρόεδρος της Εταιρείας Υδρογονανθράκων Κύπρου και Διευθύνων Σύμβουλος της E-C Natural Hydrocarbons Company, Τσάρλς Έλληνας.</p>
      <p>Καλεσμένος ο κ. Έλληνας στις «Τομές στα Γεγονότα» του ΣΙΓΜΑ, το βράδυ της Παρασκευής (1/11) και ερωτηθείς αν τελικά ακόμη και μετά τις αντιδράσεις που προκλήθηκαν θα μεταβεί στα κατεχόμενα απάντησε καταφατικά. Ο ίδιος υποστήριξε ότι είναι προσκεκλημένος γνωστής Τουρκοκύπριας καθηγήτριας η οποία ασχολείται επιστάμενα με τα θέματα των υδρογονανθράκων.</p>
      <p>Κληθείς να σχολιάσει το γεγονός ότι ο ίδιος υπήρξε εκ των επικεφαλής της ενεργειακής πολιτικής της παρούσας κυβέρνησης ως πρόεδρος της ΚΡΕΤΥΚ και τώρα μεταβαίνει σε ένα παράνομο συμπόσιο παρουσία του λεγόμενου «πρωθυπουργού» του ψευδοκράτους Ερσίν Τατάρ, ανέφερε ότι θα συζητήσει θέματα διεθνούς ενδιαφέροντος και δεν θα κάνει καμία αναφορά στα θέματα που αφορούν τους ενεργειακούς σχεδιασμούς της Κυπριακής Δημοκρατίας.</p>
      <p>Συγκεκριμένα, υποστήριξε ότι η δική του ομιλία και το θέμα που θα αναπτύξει έχει τίτλο: «Οι παγκόσμιες αγορές και οι τιμές αερίου και οι προκλήσεις για συνεκμετάλλευση του φυσικού αερίου της περιοχής μας». Ερωτηθείς αν είναι πολιτικά, ηθικά και δεοντολογικά σωστό να συμμετέχει σε ένα τέτοιο συμπόσιο σε μια τόσο κρίσιμη περίοδο για την Κυπριακή Δημοκρατία και στη σκιά των προτάσεων Ακιντζί για συνδιαχείριση του φυσικού αερίου, δήλωσε: «Δεν έχω καμία σχέση με την Κυπριακή Δημοκρατία. Η ιδιότητα μου είναι ιδιωτική».</p>
      <p>Κληθείς να ξεκαθαρίσει εάν ενστερνίζεται τα περί "Τουρκικής Δημοκρατίας της Βορείου Κύπρου" και των θέσεων Ακιντζί απάντησε κατηγορηματικά όχι παραπέμποντας στα άρθρα και τις παρουσιάσεις του στις οποίες όπως είπε υπερασπίζεται τις νόμιμες ενέργειες της Κυπριακής Δημοκρατίας και χαρακτηρίζει ως παράνομες αυτές της Τουρκίας στην ΑΟΖ.</p>
      <p>Ερωτηθείς τι εννοεί όταν αναφέρεται στις αρθρογραφίες του όταν μιλά για την ανάγκη εξεύρεσης κοινού εδάφους, υποστήριξε ότι δεν μιλά για κοινό έδαφος μεταξύ της Κυπριακής Δημοκρατίας και των Τ/κ και ιδιαίτερα με την Τουρκία, χωρίς να ξεκαθαρίζει για ποιους μιλά.</p>
      <p>Στο ερώτημα γιατί τότε πάει σ΄ αυτό το συμπόσιο δήλωσε: «Σ΄αυτό το συμπόσιο πάω ειδικά για να παρουσιάσω μια γραμμή σωστή βασισμένη στις διεθνείς αγορές. Να ενημερωθούν κι αυτοί (σ.σ το κατοχικό καθεστώς) πού βρισκόμαστε, πού πάμε. Οι απαιτήσεις είναι λανθασμένες(…)».</p>
      <p>Για το εάν θεωρεί ότι με την παρουσία του στα κατεχόμενα προσφέρει καλές υπηρεσίες στον τόπο και την πατρίδα, ανέφερε: «Πιστεύω ναι. Αυτό είναι ένα συνέδριο που το διοργανώνει το πανεπιστήμιο, δεν είναι πολιτικό συνέδριο».</p>
      <p>Στην παρατήρηση ότι το «πανεπιστήμιο» για το οποίο κάνει αναφορά είναι ένας θεσμός ο οποίος δεν είναι νόμιμος και που μάλιστα χρηματοδοτείται από τουρκική εταιρεία η οποία κατασκευάζει εξοπλισμούς για τις τουρκικές ένοπλες δυνάμεις, σημείωσε: «Πρέπει και εμείς να παρουσιάσουμε τη θέση τη δική μας. Ότι με αυτά που κάνουν, τις καθυστερήσεις με αυτές τις περιπλοκές που γίνονται δυσκολεύουμε την ανάπτυξη του φυσικού αερίου».</p>
      <figure>
        <iframe src="https://www.youtube.com/embed/obxfmBIuMJc" width="560" height="315" data-service="Youtube" scrolling="no"/>
      </figure>
      <p>Τις θέσεις του κ. Έλληνα σχολίασε στις Τομές στα Γεγονότα, ο πολιτικός αναλυτής, Γιάννος Χαραλαμπίδης ως εξής: "Στις 11 Νοεμβριου, ο κ. Έλληνας του οποίου η Κυπριακή Δημοκρατία είχε εμπιστευτεί κρατική θέση στο θέμα της εκμετάλλευσης του φυσικού αεριού, παρίσταται σε Συνέδριο για το φυσικό αέριο σε παράνομο πανεπιστήμιο των κατεχομένων. Το συνέδριο χρηματοδοτείται από τουρκική εταιρία η οποία κατασκευάζει οπλικά συστήματα. Και η συμμετοχή του κ. Έλληνα γίνεται λιγες ημέρες πριν από την καταδίκη της αναγνώρισης του ψευδοκράτους (15η Νοέμβριου του 1983) επι τη βάσει των ψηφισμάτων 541 και 550 που καλούν τη διεθνή κοινότητα να μην αναγνωρίσει τη λεγομένη "Τουρκική Δημοκρατία της Βορείας Κύπρου" και τους θεσμούς της! Οι θεσμοί του ψευδοκράτους όπως είναι ο κ Ταταρ και το πανεπιστήμιο που διοργανώνει το εν λόγω διεθνές συνέδριο δεν αναγνωρίζονται από τη διεθνή κοινότητα!</p>
      <p>Δεν ισχυριζόμαστε ότι με βάση το διεθνές δίκαιο η πράξη του κ. Έλληνα επιφέρει την νομική αναγνώριση του ψευδοκράτους, η οποία προκύπτει μέσω δράσης κρατών. Όμως, υπάρχει, ταυτοχρόνως, η νομική συναφής πτυχή, η πολιτική και η ηθική. Νομικά, πολιτικά και ηθικά ο κ. Έλληνας ως φυσικό πρόσωπο με τη συμμετοχή του στο συνέδριο του παράνομου πανεπιστημίου αποδέχεται τους θεσμούς του κατακτητή και εγείρεται το εξής ερωτημα:</p>
      <p>Όταν ο κ. Ελληνας που είχε κρατική θέση αποδέχεται και αναγνωρίζει δια της ατομικής δράσης του τους θεσμούς του ψευδοκράτους, πως θα πείσουμε τους ξένους ότι το κατοχικό καθεστώς είναι παράνομο; Πως, όταν ο κ. Ελληνας το νομιμοποιεί με την παρουσία του; Ποσό ηθική και πολιτικά ορθή μπορεί να είναι μια τέτοια ενέργεια; Εδώ γίνεται "πόλεμος" για την αποτροπή εμφάνισης ξένων τραγουδιστών στα κατεχόμενα, και από την άλλη ο κ Ελληνας συμμετέχει σε συνέδριο του ψευδοκράτους και των θεσμών του, που στόχο έχει τη διεθνή αποδοχή και νομιμοποίηση του! Ο κ. Ελληνας δεν είναι τυχαίο πρόσωπο. Το κράτος του εμπιστεύθηκε υψίστης σημασίας κρατική θέση. Και αυτός παίζει το παιχνίδι του ψευδοκράτους!"</p>
      <figure>
        <iframe src="https://www.youtube.com/embed/70RkLN5c0-I" width="560" height="315" data-service="Youtube" scrolling="no"/>
      </figure>
    </article>
  </body>
</html>