<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/trump-ikametgahini-floridaya-tasidi-new-york-valisi-zaten-vergilerini-odemiyor-gibiydi"/>
    <meta property="og:site_name" content="euronews"/>
    <meta property="article:published_time" content="2019-11-02T08:58:33+00:00"/>
    <meta property="og:title" content="Trump kendisine kötü davranıldığı gerekçesiyle ikametini değişti"/>
    <meta property="og:description" content="ABD Başkanı Donald Trump, ikametgah adresini doğduğu şehir New York'tan Florida'ya taşıdığını duyurdu. New York'ta halktan ve siyasilerden kötü muamale gördüğünü söyleyen Trump'a New York Valisi Andrew Cuomo: &quot;Kurtulduk, zaten vergilerini ödemiyor gibiydi&quot; sözleriyle cevap verdi"/>
  </head>
  <body>
    <article>
      <h1>Trump kendisine kötü davranıldığı gerekçesiyle ikametini değişti</h1>
      <address><time datetime="2019-11-02T08:58:33+00:00">02 Nov 2019, 08:58</time> by <a rel="author">Kerem Congar</a></address>
      <p>ABD Başkanı Donald Trump, ikametgah adresini doğduğu şehir New York'tan Florida'ya taşıdığını duyurdu.</p>
      <p>Trump, New York'ta halkın ve siyasilerin kendisine kötü davrandığını belirterek, "Milyonlarca dolar vergi ödüyorum ancak kötü muamele görüyorum." diye konuştu.</p>
      <p>Twitter hesabından konuyla ilgili açıklama yapan Trump New York'u sevdiğini ve her zaman seveceğini dile getirerek, "Bundan nefret ediyorum ama bu kararı almak zorunda kaldım, ancak tüm taraflar açısından daha iyi bir seçimdi. Her zaman New York'a ve onun güzel halkına yardım etmeyi sürdüreceğim. Bu şehrin kalbimdeki yeri her zaman çok özel kalacak." dedi.</p>
      <figure>
        <iframe data-src="https://twitter.com/euronewses/status/1190079192358105088" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Trump, "Ancak ailem ve ben ikametgahımızı Florida'nın Palm Beach kenti yapacağız. New York'a ve halkına çok değer veriyorum, vereceğim de ancak her yıl şehre, eyalete ve yerel yönetimlere milyonlarca dolar vergi ödememe rağmen hem şehrin hem de eyaletin siyasi liderleri tarafından kötü muamele görüyorum" diye sözlerine ekledi.</p>
      <p>Trump, ayrıca Beyaz Saray'da 5 yıl daha görev yapmayı umduğunu ifade etti.</p>
      <h3>New York Valisi Cuomo: Kurtulduk, zaten vergilerini ödemiyor gibiydi</h3>
      <p>Bu gelişme sonrası açıklama yapan New York Valisi Andrew Cuomo, Trump'a hitaben "Kurtulduk, zaten sayın Trump vergilerini ödemiyor gibiydi. Florida artık tamamen senin." açıklamasını yaptı.</p>
      <p>Trump'ın New York'ta özlenmeyeceğini dile getiren Cuomo, "Gerçek bir New Yorklu olmak istiyorsanız, her şeyi kucaklayıcı olmak zorundasınız, kutuplaştırmaya ve bölücülüğe izin vermeyiz." diye konuştu.</p>
      <figure>
        <iframe data-src="https://twitter.com/euronewses/status/1190375828099674113" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Trump'tan Cuomo'ya: Kirli işleri için savcıları silahlandırıyor</h3>
      <p>Trump sosyal medya mesajlarının ardından New York Valisi Cuomo'ya cevap verdi. "New York'u seviyorum fakat Vali Andrew Cuomo ve Belediye Başkanı Bill DeBlasio yönetimi altında bu şehir asla harika olamayacak. Cuomo, kirli işlerini yaptırması için savcıları silahlandırdı, bunun yanında New York'ta vergiler ve yakıt giderleri çok yüksek. New York merkezde insanlar ölüme terk ediliyor. Ancak hemen komşu eyaletlerde petrol arayıp binlerce insana iş imkanı sağlıyorlar." diyen Trump, "New York gittikçe kirleniyor ve tehlikeli hale geliyor. Ayrıca o güzel polislere de saygısızlık ediyorlar. Birçok kişi New York'u terk ediyor. Büyük liderlerin çalışması gerek." mesajını paylaştı.</p>
      <ul>
        <li>
          <b>
            <a href="https://tr.euronews.com/2019/10/25/abd-hazine-bakanina-9-soru-halkbank-davasi-ile-trump-yonetiminin-iliskisi-inceleme-altinda">ABD Hazine Bakanı'na 9 soru: Halkbank davası ile Trump yönetiminin ilişkisi inceleme altında</a>
          </b>
        </li>
        <li>
          <b>
            <a href="https://tr.euronews.com/2019/10/05/new-york-sokaklarinda-kafalarina-demirle-vurularak-oldurulen-4-evsiz-bulundu">New York sokaklarında kafalarına demirle vurularak öldürülen 4 evsiz bulundu</a>
          </b>
        </li>
        <li>
          <a href="https://tr.euronews.com/2019/07/14/foto-galeri-new-york-42-yil-sonra-elektriksiz-kaldi-times-broadway-karanliga-gomulunce">
            <b>Foto galeri | New York 42 yıl sonra ilk kez elektriksiz kaldı, mega kent karanlığa gömülünce...</b>
          </a>
        </li>
      </ul>
    </article>
  </body>
</html>