<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/02/u-rf-peredaly-do-sudu-spravu-proty-rudkovskogo-yakogo-zvynuvachuyut-u-napadi-na-rosijske-posolstvo/"/>
    <meta property="og:site_name" content="Рубрика"/>
    <meta property="article:published_time" content="2019-11-02T08:13:24+00:00"/>
    <meta property="og:title" content="У РФ передали до суду справу проти Рудьковського, якого звинувачують у нападі на російське посольство"/>
    <meta property="og:description" content="Генпрокуратура РФ направила до суду кримінальну справу стосовно ексдепутата Верховної Ради, ексміністра транспорту України Миколи Рудьковського, якого звинувачують у нападі на російське посольство. Про це повідомляє Генпрокуратура РФ. “Заступник генерального прокурора Російської Федерації затвердив обвинувальний висновок у кримінальній справі стосовно громадянина України Миколи Рудьковського. Він звинувачується в скоєнні злочину, передбаченого ч. 2 ст. 360 КК РФ […]"/>
  </head>
  <body>
    <article>
      <h1>У РФ передали до суду справу проти Рудьковського, якого звинувачують у нападі на російське посольство</h1>
      <address><time datetime="2019-11-02T08:13:24+00:00">02 Nov 2019, 08:13</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/14-1-620x360.jpg"/>
      </figure>
      <p>
        <b>
          <b>Генпрокуратура РФ направила до суду кримінальну справу стосовно ексдепутата Верховної Ради, ексміністра транспорту України Миколи Рудьковського, якого звинувачують у нападі на російське посольство.</b>
        </b>
      </p>
      <p>Про це повідомляє <a href="http://www.genproc.gov.ru/smi/news/genproc/news-1726718/">Генпрокуратура РФ.</a></p>
      <p>“Заступник генерального прокурора Російської Федерації затвердив обвинувальний висновок у кримінальній справі стосовно громадянина України Миколи Рудьковського. Він звинувачується в скоєнні злочину, передбаченого ч. 2 ст. 360 КК РФ (участь в нападі на службові приміщення і транспортні засоби осіб, які користуються міжнародним захистом, вчинене з метою ускладнення міжнародних відносин). Після затвердження обвинувального висновку кримінальну справу направлено до Московського міського суду для розгляду по суті”, – йдеться у повідомленні.</p>
      <p>За даними російського слідства, 14 червня 2014 року Рудьковський, будучи народним депутатом, спільно з невстановленими особами з числа забороненого в РФ “Правого сектора”, взяв участь у нападі на російське посольство в Києві.</p>
      <p>“Метою нападу було ускладнення міжнародних відносин Російської Федерації з Україною та іншими державами”, – стверджують у Генпрокуратурі РФ.</p>
      <p>Нагадаємо, Рудьковський був заочно арештований в РФ 26 травня 2016 року у справі про напад на російське посольство в Києві. 28 вересня 2018 року його затримали в Москві і помістили під варту. Адвокати стверджують, що їх підзахисний не переховувався від слідства і нічого не знав про порушення проти нього кримінальної справи. Рудьковський під час арешту перебував на стаціонарній<b> </b>комплексній психіатричній експертизі в інституті ім.Сербського.</p>
    </article>
  </body>
</html>