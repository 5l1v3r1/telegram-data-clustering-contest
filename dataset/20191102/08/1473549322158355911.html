<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/wypadek-pod-gorzowem-wielkopolskim-zginela-jedna-osoba,982321.html"/>
    <meta property="og:site_name" content="TVN24"/>
    <meta property="article:published_time" content="2019-11-02T08:10:00+00:00"/>
    <meta property="og:title" content="Czołowe zderzenie pod Gorzowem. Zginął kierowca przygnieciony przez auto"/>
    <meta property="og:description" content="Jedna osoba zginęła w czołowym zderzeniu dwóch samochodów osobowych w miejscowości Wawrów niedaleko Gorzowa Wielkopolskiego. Strażacy musieli użyć specjalistycznego sprzętu, żeby wyciągnąć uwięzion..."/>
  </head>
  <body>
    <article>
      <h1>Czołowe zderzenie pod Gorzowem. Zginął kierowca przygnieciony przez auto</h1>
      <address><time datetime="2019-11-02T08:10:00+00:00">02 Nov 2019, 08:10</time> by <a rel="author">js/tr/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/26780f20-b36d-4b35-81bb-6d0a13f809c7-480p.mp4"/>
        <figcaption>Do wypadku doszło w miejscowości Wawrów<cite>Foto: tvn24 | Video: tvn24</cite></figcaption>
      </figure>
      <h3>Jedna osoba zginęła w czołowym zderzeniu dwóch samochodów osobowych w miejscowości Wawrów niedaleko Gorzowa Wielkopolskiego. Strażacy musieli użyć specjalistycznego sprzętu, żeby wyciągnąć uwięzionego kierowcę spod pojazdu. Mimo reanimacji nie udało się go uratować.</h3>
      <related>
        <a href="https://www.tvn24.pl/wiadomosci-z-kraju,3/samochod-nie-zatrzymal-sie-do-kontroli-policyjny-poscig-padly-strzaly,982287.html"/>
      </related>
      <p>Do wypadku doszło w piątek po godzinie 17. Sierżant sztabowy Mateusz Sławek z policji w Gorzowie Wielkopolskim poinformował, że kierujący volkswagenem sharanem, który jechał w stronę skrzyżowania z drogą K22, zderzył się czołowo z jadącym z naprzeciwka volvo.</p>
      <p>Bartłomiej Kot z gorzowskiej straży pożarnej przekazał, że jeden z kierowców został uwięziony pod samochodem. Konieczne było użycie specjalistycznego sprzętu, żeby go wyciągnąć.</p>
      <p>- Strażacy podjęli czynności reanimacyjne wobec tego poszkodowanego. Następnie został przekazany zespołowi ratownictwa medycznego. Niestety lekarz pogotowia stwierdził zgon - powiedział.</p>
      <p>Kierowca volvo został ranny. Trafił do szpitala.</p>
      <h3>Dziewięć osób zginęło od czwartku</h3>
      <p>Jak informuje Komenda Główna Policji, w czwartek i piątek w całej Polsce doszło do 141 wypadków, w których zginęło dziewięć osób, a 185 zostało rannych. Funkcjonariusze zatrzymali też 485 nietrzeźwych kierowców.</p>
      <related>
        <a href="https://www.tvn24.pl/poznan,43/wjezdzal-na-chodnik-probowal-zepchnac-z-drogi-radiowoz-szalencza-ucieczka-19-latka,982170.html"/>
      </related>
      <p>Od czwartku na drogach w całym kraju prowadzona jest akcja "Znicz". Wzmożone działania służb potrwają do niedzielnego wieczoru.</p>
      <p>W akcji bierze udział 6 tysięcy 485 policjantów drogówki wspieranych przez funkcjonariuszy innych specjalności oraz Żandarmerię Wojskową.</p>
      <p>Funkcjonariusze będą działali przede wszystkim w okolicach cmentarzy i na drogach dojazdowych do nich.<br/><br/>Podinspektor Radosław Kobryś z Biura Ruchu Drogowego Komendy Głównej Policji mówił, że priorytetem tegorocznej akcji "Znicz" jest taka regulacja ruchu, aby pojazdy przemieszczały się płynniej. <br/><br/>Policjanci mają również sprawdzać stan techniczny i wyposażenie pojazdów. Szczególną uwagę zwrócą na trzeźwość kierowców.</p>
    </article>
  </body>
</html>