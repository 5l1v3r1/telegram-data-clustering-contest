<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/02/rusiia-oshte-ne-viarva-che-al-bagdadi-e-ubit.428282"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T08:00:00+00:00"/>
    <meta property="og:title" content="Русия още не вярва, че Ал Багдади е убит"/>
    <meta property="og:description" content="Лавров заяви, че руските военни нямат такава информация | Dnes.bg"/>
  </head>
  <body>
    <article>
      <h1>Русия още не вярва, че Ал Багдади е убит</h1>
      <h2>Лавров заяви, че руските военни нямат такава информация</h2>
      <address><time datetime="2019-11-02T08:00:00+00:00">02 Nov 2019, 08:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Руските военни все още не могат да потвърдят смъртта на лидера на терористичната организация "Ислямска държава" Абу Бакр ал Багдади, заяви руският външен министър Сергей Лавров, цитиран от ТАСС.</p>
      <p>Лавров каза това в интервю за аналитично предаване по телевизия "Росия 24". Външният министър отбеляза, че руските военни изследват допълнителни факти, свързани с разпространената от САЩ информация за гибелта на Ал Багдади.</p>
      <p>"Руското министерство на отбраната вече направи коментар във връзка с Абу Бакр ал Багдади. Искаме да получим допълнителна информация. Всичко беше обявено в тържествен и ликуващ стил, но нашите военни все още изследват допълнителни факти и не могат да потвърдят голяма част от това, което заявиха САЩ", изтъкна Лавров.<br/>"Въпреки това ликвидирането на терористи, ако то наистина се е случило, е, предполагам, положителна стъпка", каза министърът.</p>
      <p>Американският президент Доналд Тръмп съобщи за ликвидирането на лидера на "Ислямска държава" на 27 октомври, припомня БТА. Тръмп заяви, че Ал Багдади е бил убит при специална операция на американските сили в сирийската провинция Идлиб. Руското министерство на отбраната заяви, че не разполага с достоверна информация за смъртта на Ал Багдади. Международната общност определи ликвидирането му за важна, но не и за решаваща стъпка в борбата с тероризма.</p>
    </article>
  </body>
</html>