<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hiszpania-wyrok-sadu-w-sprawie-gwaltu-na-14-latce-wywolal-protesty-w-madrycie,982316.html"/>
    <meta property="og:site_name" content="TVN24"/>
    <meta property="article:published_time" content="2019-11-02T08:55:48+00:00"/>
    <meta property="og:title" content="Protesty po sprawie &quot;Watahy Wilków&quot;. Ona była nieprzytomna, więc gwałtu nie było"/>
    <meta property="og:description" content="Decyzja sądu w Barcelonie o odrzuceniu zarzutu zbiorowego gwałtu na 14-latce i stwierdzenie, że mężczyźni tylko wykorzystali seksualnie nieletnią wywołała protesty w Madrycie."/>
  </head>
  <body>
    <article>
      <h1>Protesty po sprawie "Watahy Wilków". Ona była nieprzytomna, więc gwałtu nie było</h1>
      <address><time datetime="2019-11-02T08:55:48+00:00">02 Nov 2019, 08:55</time> by <a rel="author">asty/tr//kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a15a33e7-a344-47fe-8e16-3f7388ab5c88-480p.mp4"/>
          <figcaption>Wyrok sądu w sprawie gwałtu na 14-latce wywołał protesty w...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/01bd0979-e4ef-4bb0-a5e1-1ffbcaf2c4b3-480p.mp4"/>
          <figcaption>Ruszył proces oskarżonego o zabójstwo i gwałty</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/df69e027-1c65-4a32-a368-f8d55243cd00-480p.mp4" autoplay="" loop=""/>
          <figcaption>Policja szuka mężczyzny w związku ze sprawą gwałtu z 2017 roku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/d08e404c-4c4e-44bd-b11b-ea1c9d5d9c13-480p.mp4" autoplay="" loop=""/>
          <figcaption>Policja zatrzymała podejrzanego o gwałt w Sopocie</figcaption>
        </figure>
        <figcaption>Wyrok sądu w sprawie gwałtu na 14-latce wywołał protesty w Madrycie<cite>Foto: Reuters | Video: Reuters</cite></figcaption>
      </slideshow>
      <h3>Decyzja sądu w Barcelonie o odrzuceniu zarzutu zbiorowego gwałtu na 14-latce i stwierdzenie, że mężczyźni tylko wykorzystali seksualnie nieletnią wywołała protesty w Madrycie.</h3>
      <p>Pięciu mężczyzn zostało skazanych przez sąd w Barcelonie na kary od 10 do 12 lat więzienia za wykorzystanie seksualne 14-latki. Mężczyźni byli oskarżeni o gwałt zbiorowy na nastolatce, ale sąd oddalił ten zarzut i w związku z tym nie mogli być skazani na kary od 15 do 20 lat więzienia.</p>
      <related>
        <a href="https://www.tvn24.pl/wiadomosci-ze-swiata,2/czlonkowie-watahy-oczyszczeni-z-zarzutu-gwaltu-maja-wyjsc-z-wiezienia-hiszpanie-protestuja,847755.html"/>
      </related>
      <p>Sąd uznał, że nie doszło do gwałtu, bo pokrzywdzona była nieprzytomna, a oskarżeni nie zastraszyli jej ani nie stosowali wobec 14-latki przemocy – a wedle hiszpańskiego prawa by uznać oskarżenie o gwałt, musi wystąpić przynajmniej jedno z dwóch takich działań.</p>
      <p>W Hiszpanii trwają obecnie dyskusje, czy kwestia uznania oskarżenia o gwałt nie powinna opierać się na wyrażeniu zgody na uprawianie seksu. W wielu krajach, między innymi w Szwecji - zmieniono prawo i uznaje się za gwałt stosunek seksualny bez wyrażenia zgody. Podobną podstawę prawną chce przyjąć również Dania.</p>
      <p>Burmistrz Barcelony Ada Colau oceniła wyrok sądu jako bulwersujący. "Nie jestem sędzią i nie wiem, na ile lat więzienia zasługują, ale wiem, że to nie jest wykorzystywanie, to gwałt" – napisała na Twitterze.</p>
      <p>Na wyrok sądu w Barcelonie podobnie zareagowały grupy walczące o prawa kobiet. W mediach społecznościowych wyrok w sprawie określano mianem "patriarchalnej sprawiedliwości".</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/8b146a2e-b8b6-40ea-94c4-555231f61b74.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wyrok sądu w sprawie gwałtu na 14-latce wywołał protesty w Madrycie<cite>Źródło: tvn24</cite></figcaption>
      </figure>
      <h3>Jeden z mężczyzn wymachiwał pistoletem</h3>
      <p>Sprawa "Watahy Wilków z Manresy" dotyczy pięciu mężczyzn, którzy wykorzystali pijaną 14-latkę podczas imprezy, która odbyła się w październiku 2016 roku. Mężczyźni – dwóch Hiszpanów, dwóch Kubańczyków i Argentyńczyk – mieli na zmianę dokonać gwałtu na pijanej i odurzonej narkotykami 14-latce.</p>
      <p>Nastolatka podczas przesłuchania powiedziała, że niewiele pamięta z tego, co się wydarzyło, ale stwierdziła, że jeden z mężczyzn wymachiwał pistoletem.</p>
      <p>Cała piątka odrzuciła wszelkie oskarżenia, mimo że ślady DNA jednego z nich znaleziono na bieliźnie 14-latki. Mężczyźni zostali skazani przez sąd w Barcelonie na kary od 10 do 12 lat więzienia. Pokrzywdzona otrzymała 12 tysięcy euro zadośćuczynienia za wyrządzenie jej "poważnej szkody".</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/fbfc6892-cb3c-4c55-81c7-ff0aa4be52ce.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Mężczyźni zostali skazani przez sąd w Barcelonie na kary pozbawienia wolności od 10 do 12 lat<cite>Źródło: Reuters</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/sondaz-socjalisci-sancheza-wygraja-wybory-ale-nie-zdobeda-wiekszosci,981951.html"/>
        <a href="https://www.tvn24.pl/wiadomosci-ze-swiata,2/federalizacja-pomyslem-na-separatystow,981690.html"/>
        <a href="https://www.tvn24.pl/wiadomosci-ze-swiata,2/milosierdzie-udoskonala-sprawiedliwosc-biskup-wzywa-do-ulaskawienia-separatystow,981512.html"/>
        <a href="https://www.tvn24.pl/wiadomosci-ze-swiata,2/hiszpania-ostrzega-belgie-odmowa-wydania-puigdemonta-zupelnie-niezrozumiala,981369.html"/>
        <a href="https://www.tvn24.pl/wiadomosci-ze-swiata,2/protesty-w-katalonii-separatysci-chca-prawa-do-referendum-niepodleglosciowego,980581.html"/>
      </related>
    </article>
  </body>
</html>