<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619350/%D8%A7%D8%B2-%D8%A7%D8%AD%D8%B6%D8%A7%D8%B1%D9%85-%D8%A8%D9%87-%DA%A9%D9%85%DB%8C%D8%AA%D9%87-%D8%A7%D8%AE%D9%84%D8%A7%D9%82-%D8%AE%D9%88%D8%B4%D8%AD%D8%A7%D9%84%D9%85%DA%86%D8%B1%D8%A7-%D8%AA%D8%A7%D8%AC-%D8%AA%D9%88%D9%87%DB%8C%D9%86-%D8%A8%D9%87-%D9%85%D8%B1%D8%A7%D9%BE%DB%8C%DA%AF%DB%8C%D8%B1%DB%8C-%D9%86%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T08:49:00+00:00"/>
    <meta property="og:title" content="از احضارم به کمیته اخلاق خوشحالم/چرا تاج توهین به مراپیگیری نکرد؟"/>
    <meta property="og:description" content="سرمربی تیم فوتبال سپاهان گفت: از احضارم به کمیته اخلاق خوشحالم و با یکسری اسناد به این کمیته می‌روم."/>
  </head>
  <body>
    <article>
      <h1>از احضارم به کمیته اخلاق خوشحالم/چرا تاج توهین به مراپیگیری نکرد؟</h1>
      <h2>امیر قلعه نویی:</h2>
      <address>
        <time datetime="2019-11-02T08:49:00+00:00">02 Nov 2019, 08:49</time>
      </address>
      <p>
        <i>سرمربی تیم فوتبال سپاهان گفت: از احضارم به کمیته اخلاق خوشحالم و با یکسری اسناد به این کمیته می‌روم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امیر قلعه نویی در خصوص گلایه چند باشگاه مبنی بر فشردگی مسابقات لیگ برتر فوتبال ایران گفت: فشردگی برای همه تیم ها است. اگر برای چند تیم باشد گلایه قابل قبول است ولی وقتی برای همه است گلایه کمتر است. باتوجه به اینکه امکانات لازم را برای زمین تمرین و رفت و آمد نداریم، یک مقدار شاید بازیکنان تحت فشار باشند. اگر زیرساختها آماده شود و دستگاه های ریکاوری باشد و به آن سمت برویم، مشکلات کمتر می شود.</p>
      <p>وی ادامه داد: شما ببینید یحیی گل محمدی هم از زمین مسابقه گلایه کرده و حق هم دارد. اگر رباط بازیکنی که یک میلیارد قیمت دارد پاره شود مربی باید چه کار کند. در یک بخش از فشردگی مسابقات حق با سازمان لیگ است ولی یک بخش هم مشکلات مربیان و باشگاه ها است.</p>
      <p>سرمربی تیم فوتبال سپاهان با تاکید بر اینکه از نتایج تیمش در دو هفته گذشته رضایت ندارد، تاکید کرد: با این حال از نوع بازی تیم راضی هستم. بالاخره مردم دارند همه چیز را می بینند و نمی خواهم راجع به آن صحبت کنم. خوشحالم بازی های خوبی انجام می دهیم و همه لذت می برند. آمار بازی ما با پارس جنوبی را ببینید که آمار خوبی بود.</p>
      <p>قلعه نویی با اشاره به اتفاقات بازی با پارس جنوبی یادآور شد: در این مسابقه هم گل ما سالم بود و هم پنالتی پارس درست نبود. یک بر صفر جلو بودیم و می خواستیم گل دوم را بزنیم. پنالتی ای علیه ما گرفتند که در این چند وقت ندیده بودم. البته آقای سیدعلی و داوران ایران، داوران پاک و سالم هستند و اگر اشتباهی رخ داده، سهوی بوده است ولی تیم از آن حالتش در می آید و از نظر روحی و روانی به هم می ریزد.</p>
      <p>وی اظهار کرد: قبل از بازی آقای کمالوند تماس گرفت و گفت حتی اگر بخواهید زمین مسابقه را برای تمرین به شما می دهیم. سال گذشته هم هواداران جم به تماشاگران ما اسکان دادند. در فوتبال ما این چیزها گم شده است. هزار بار می گویم و هزاربار با ظلم مبارزه می کنم. باید خوبی ها را بگویم.</p>
      <p>سرمربی سپاهان با بیان اینکه تیمش در دو هفته اخیر از داوری ضرر دیده است، گفت: شاید از اشتباهات داوری سود هم برده باشیم مثل دیدار با ذوب آهن. با اینکه ۴ امتیاز بابت اشتباهات داوری ضرر دادم ولی بازهم از آقای ممبینی و داوران تشکر می کنم. داوران ما مظلوم هستند و پرداخت هایشان هم با مشکل مواجه است ولی امسال نوع داوری ها را مدل دیگری می بینم و اگر اشتباهی بوده عمدی نیست.</p>
      <p>قلعه نویی که با برنامه «سلام صبح بخیر» گفتگو می کرد درباره احضارش به کمیته اخلاق، گفت: من هم شنیده ام. خوشحال می شوم به کمیته اخلاق بروم. این کمیته عدالت دارد و حرف ها را گوش می کند و آنچه که باید، رصد می کند. روز گذشته با رسول خطیبی تماس گرفتم و از او دلجویی کردم. چند سال است که این الفاظ را تحمل می کنم ولی چرا باید این الفاظ و شعارها را تحمل کنیم؟ این شعارها جدید نیست و چند سال است به من می گویند. از فدراسیون فوتبال تعجب می کنم. از آقای تاج سئوال دارم. ایشان - بعد از بازی پرسپولیس و ماشین سازی- بیانیه می دهد ولی چرا این چند سال کوچکترین ورودی به این توهین ها نکرده است.</p>
      <p>وی در خصوص اینکه این شعارها در فوتبال ایران اپیدمی شده است، گفت: چرا باید اپیدمی شود؟ نمی گویم چه رنگ و چه تیمی؛ می گویم چرا اپیدمی شده است؟ ما از سیدجلال حسینی در بازی با پرسپولیس تقدیر کردیم. می خواهیم این کار را برای احسان حاج صفی هم بکنیم. هر تیمی که می خواهد وارد اصفهان شود سرپرست تیم ما تماس می گیرد که آیا کاری هست یا نه. کما اینکه تیم پدیده و پیکان و سایپا این کار را برای ما کرده اند. باید به این سمت برویم نه اینکه یک مربی فحش ناموس بشنود. من چرا باید چند سال فحش تحمل کنم که نه فدراسیون و نه ارکان فدراسیون عکس العملی نشان ندهد.</p>
      <p>سرمربی سپاهان در خصوص اینکه ادبیاتش بعد از بازی با سایپا مناسب نبوده است، گفت: من که از طرفداران اصیل پرسپولیس عذرخواهی کردم. اتفاقا با یکسری اسناد به کمیته اخلاق می رویم. چطور ما چند سال فحش ناموس بشنویم و تحمل کنیم ولی یکبار وریا غفوری علیه آقای حسن زاده رئیس کمیته انضباطی صحبت کرد و آنقدر پیگیری کردند.</p>
      <p>قلعه نویی درباره دیدار هفته آینده سپاهان و تراکتور تاکید کرد: به استقلالی ها بابت برد در بازی با تراکتور تبریک می گویم. دیداری که ۶ گل داشته باشد بازی خوبی است. آدم باید از حضور جمعیت و این بازی لذت ببرد. من که از تلویزیون بازی را تماشا کردم ولی از جو خوب مسابقه لذت بردم. ما هم بازی سختی با تراکتور خواهیم داشت. دنیزلی یکی از مربیان بزرگ تاریخ فوتبال ایران است. استراماچونی هم همینطور که به فوتبال ما وزن داده اند. دیدارهای سپاهان و تراکتور همیشه جزو بازی های خوب بوده است. امیدوارم بازی بدون حاشیه باشد و چیزی که می ماند قشنگی های فوتبال است.</p>
      <p>سرمربی سپاهان در پایان از پیش بینیقهرمان نیم فصل اول لیگ برتر خودداری کرد و گفت: این قهرمانی نیم فصل که باب شده است، جمله خوبی نیست. هیچ کجای دنیا هم نیست که بگوییم یک تیم نیم فصل قهرمان می شود. من به این سئوال جواب نمی دهم و امیدوارم هر تیمی که شایسته قهرمانی باشد جام را بالای سر ببرد.</p>
    </article>
  </body>
</html>