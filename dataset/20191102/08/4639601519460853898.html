<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/world/esseks-to-vietnam-katadikazei-tin-paranomi-diakinisi-anthropon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T08:45:54+00:00"/>
    <meta property="og:title" content="Έσσεξ : Το Βιετνάμ καταδικάζει την παράνομη διακίνηση ανθρώπων"/>
    <meta property="og:description" content="Σοβαρό έγκλημα η παράνομη διακίνηση ανθρώπων κατά το Βιετνάμ"/>
  </head>
  <body>
    <article>
      <h1>Έσσεξ : Το Βιετνάμ καταδικάζει την παράνομη διακίνηση ανθρώπων</h1>
      <h2>Σοβαρό έγκλημα η παράνομη διακίνηση ανθρώπων κατά το Βιετνάμ</h2>
      <address><time datetime="2019-11-02T08:45:54+00:00">02 Nov 2019, 08:45</time> by <a rel="author">ΤοΒΗΜΑ Team</a></address>
      <p>Το Βιετνάμ καταδίκασε την παράνομη διακίνηση ανθρώπων σήμερα, την επομένη της <a href="https://www.tovima.gr/2019/11/02/world/esseks-apo-to-vietnam-oi-39-nekroi-sto-fortigo-psygeio/">ανακοίνωσης από τις βρετανικές Αρχές</a> ότι οι 39 άνθρωποι που βρέθηκαν νεκροί την περασμένη εβδομάδα σε ένα φορτηγό ψυγείο στο <a href="https://www.tovima.gr/tag/esseks/">Έσσεξ</a> της Βρετανίας ήταν μάλλον βιετναμέζοι παράτυποι μετανάστες.</p>
      <p>Τα περισσότερα από τα θύματα, η ταυτοποίηση των οποίων βρίσκεται σε εξέλιξη, προέρχονται, σύμφωνα με τα πρώτα στοιχεία της έρευνας, από το κεντρικό Βιετνάμ.</p>
      <p>
        <a href="https://www.in.gr/2019/11/02/greece/megara-sokaroun-oi-apokalypseis-o-drastis-filise-paidi-tou-prin-skotosei-ton-kouniado-tou/">Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του</a>
      </p>
      <p>Είναι σχετικά εύκολο στην περιοχή αυτή να βρει παράνομους διακινητές ανθρώπων κάποιος που θέλει να μεταβεί παράτυπα στην Ευρώπη, συχνά μέσω της Ρωσίας.</p>
      <p>Τους κινδύνους που εγκυμονεί το ταξίδι αυτό έφερε πρόσφατα στο φως ο εντοπισμός των πτωμάτων 31 ανδρών και 8 γυναικών σε ένα ψυγείο φορτηγό κοντά στο Λονδίνο στις 23 Οκτωβρίου.</p>
      <p>Η αστυνομία του Βιετνάμ ανακοίνωσε χθες, Παρασκευή, ότι συνέλαβε δύο ανθρώπους στο πλαίσιο της υπόθεσης αυτής, χωρίς να δώσει περισσότερες διευκρινίσεις σχετικά με την ταυτότητά τους.</p>
      <p>Η βρετανική αστυνομία, από την πλευρά της, κάλεσε δύο άνδρες, αδελφούς από τη Βόρεια Ιρλανδία, να παραδοθούν στις Αρχές το ταχύτερο δυνατόν.</p>
      <p>Το Βιετνάμ «καταδικάζει σθεναρά την παράνομη διακίνηση ανθρώπων και τη θεωρεί σοβαρό έγκλημα», αναφέρει σε ανακοίνωση που εξέδωσε η εκπρόσωπος του υπουργείου Εξωτερικών της χώρας, Λε Τι Του Χανγκ.</p>
      <p>Το Ανόι «καλεί τις χώρες της περιοχής και τον υπόλοιπο κόσμο να επιταχύνουν τη συνεργασία τους για να καταπολεμηθεί η παράνομη διακίνηση ανθρώπων, προκειμένου να μην επαναληφθεί μια τέτοια τραγωδία», προσθέτει η ίδια.</p>
      <p>Η ταυτοποίηση των θυμάτων γίνεται με σύγκριση του DNA των θυμάτων με αυτό πιθανολογούμενων μελών της οικογένειάς τους στις επαρχίες Χα Τινχ και Νγκε Αν, στο κεντρικό Βιετνάμ.</p>
      <p>Η υπόθεση αυτή συγκλόνισε τη Βρετανία και βύθισε στο πένθος πολλές οικογένειες στο Βιετνάμ, που πιστεύουν ότι αγαπημένα τους πρόσωπα μπορεί να βρίσκονται μεταξύ των θυμάτων της τραγωδίας αυτής.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>