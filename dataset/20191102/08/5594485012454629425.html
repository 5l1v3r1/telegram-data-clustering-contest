<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/zloveshcha-nakhodka-otkrikha-prikovani-za-kovcheg-skeleti-s-kamk-mezhdu-zbite_news706831.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T08:52:00+00:00"/>
    <meta property="og:title" content="Зловеща находка: Откриха приковани за ковчег скелети с камък между зъбите"/>
    <meta property="og:description" content="Скелети в Полша разкриха истински вампири"/>
  </head>
  <body>
    <article>
      <h1>Зловеща находка: Откриха приковани за ковчег скелети с камък между зъбите</h1>
      <h2>Скелети в Полша разкриха истински вампири</h2>
      <address>
        <time datetime="2019-11-02T08:52:00+00:00">02 Nov 2019, 08:52</time>
      </address>
      <p>https://blitz.bg/svyat/zloveshcha-nakhodka-otkrikha-prikovani-za-kovcheg-skeleti-s-kamk-mezhdu-zbite_news706831.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572673068-shutterstock-653922061.jpg"/>
        <figcaption>Снимка: SHutterstock</figcaption>
      </figure>
      <p>
        <b>Полски археолози са открили средновековни останки от вампири. Става дума за три тела, осакатени преди погребението, за да бъдат предотвратени опити да станат от гроба. Някои от тях са били приковани в ковчега с камък между зъбите, за да не хапят повече. </b>
      </p>
      <p>Погребенията, датиращи от XIII и XIV в., са били открити в село в западната част на Полша.</p>
      <p>„Те са открити близо до резиденцията на бивш епископ. Някога готическа катедрала се е издигала близо до гробовете“, казва Кжищоф Соха от музея на крепостта Костшин в Полша.<br/><br/>Два от скелетите, които принадлежат на мъж и жена, притежават белези от осакатявания, извършени с остри предмети. И двата скелета имат дупки в гръбначния стълб, най-вероятно защото някой е приковал телата в земята.</p>
      <p>Погребана с лице надолу – действие, което цели да попречи на човека да стане от гроба – с умишлено счупени колене, жената вероятно е страдала от кифоза (изкривяване на гръбнака - б.р.).</p>
      <p>Археолозите смятат, че древната полякиня е била прегърбена поради заболяването си, което може да е изплашило обществото и хората. През Средновековието са я смятали за заплаха дори след смъртта ѝ.<br/><br/>Мъжът, разчленен и обезглавен, се предполага, че също е имал кифоза. Третият скелет - на мъж на около 30-35 години, бил погребан с глава, заклещена между два камъка.</p>
      <p>Дупка в гръбначния стълб показва опит да бъде прикован към земята. „Костите му изглеждат доста „нормални“, без следи от заболявания“, разкрива Соха. Практиката да се поставят камъни в гроба е показател за погребения с практики срещу вампирясване.<br/><br/>Хората, смятани за вампири, често са били погребвани с камък в устата, приковани или забити с колове в земята, а понякога обезглавени и разчленени.</p>
    </article>
  </body>
</html>