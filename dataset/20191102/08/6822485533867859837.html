<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811009.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T08:23:00+00:00"/>
    <meta property="og:title" content="«فوق لیسانسه‌ها» از ۱۸ آبان پخش می‌شود"/>
    <meta property="og:description" content="به گزارش فارس، فصل سوم مجموعه تلویزیونی «لیسانسه‌ها» با نام «فوق لیسانسه‌ها» بناست با پایان مجموعه «گیله‌وا» و از روز شنبه ۱۸ آبان ماه روی آنتن شبکه سه سیما برود."/>
  </head>
  <body>
    <article>
      <h1>«فوق لیسانسه‌ها» از ۱۸ آبان پخش می‌شود</h1>
      <address>
        <time datetime="2019-11-02T08:23:00+00:00">02 Nov 2019, 08:23</time>
      </address>
      <p>مجموعه تلویزیونی «فوق لیسانسه‌ها» از روز شنبه ۱۸ آبان ماه به روی آنتن شبکه سه سیما می‌رود.</p>
      <p>به گزارش فارس، فصل سوم مجموعه تلویزیونی «لیسانسه‌ها» با نام «فوق لیسانسه‌ها» بناست با پایان مجموعه «گیله‌وا» و از روز شنبه ۱۸ آبان ماه روی آنتن شبکه سه سیما برود.</p>
      <p>بنا بر این گزارش، سریال لیسانسه‌ها برای اولین بار در دی ماه سال 95 به کارگردانی سروش صحت و تهیه‌کنندگی رضا جودی در قالب ۲۸ قسمت ۴۰ دقیقه‌ای روی آنتن تلویزیون رفت و در همان فصل اول توانست مخاطبان بسیاری را به خود جذب کند.</p>
      <p>از بازیگران این مجموعه می‌توان هوتن شکیبا، بهنام تشکر، کاظم سیاح، امیرحسین رستمی، امیر کاظمی، هوتن شکیبا، متین ستوده، بیژن بنفشه‌خواه و ... را نام برد.</p>
      <p>پس از موفقیتی که فصل اول این مجموعه به دست آورد، تهیه کنندگان سریال خیلی زود به فکر ساخت سری دوم «لیسانسه‌ها» افتادند و در همان روز‌های نخستین بعد از پخش فصل اول، ساخت لیسانسه‌ها ۲ آغاز شد و نهایتا کمتر از ۱ سال بعد، در آذر ماه ۹۶، «لیسانسه‌ها ۲» در قالب ۴۰ قسمت منتشر شد.</p>
      <p>سروش صحت به خوبی توانست از محبوبیت فصل اول سریال استفاده کند و کمی طنز سیاسی را چاشنی سریال قرار داد و به شدت با واکنش مثبت از سوی مخاطبین مواجه شد.</p>
      <p>ساخت فصل سوم نیز در اواخر اسفند ماه ۹۷ کلید خورد و از هفته آینده روی آنتن شبکه سه سیما خواهد رفت. </p>
      <p>از جمله تغییراتی که در این فصل صورت گرفته، خروج بهنام تشکر در نقش پلیس در این سریال است که جای خود را به بازیگر دیگری داده است. </p>
    </article>
  </body>
</html>