<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/kajak-kenu-a-kapitany-tiz-boldog-versenyzot-akar-latni-az-olimpia-utan"/>
    <meta property="og:site_name" content="infostart"/>
    <meta property="article:published_time" content="2019-11-02T08:55:00+00:00"/>
    <meta property="og:title" content="Kajak-kenu: a kapitány tíz boldog versenyzőt akar látni az olimpia után"/>
    <meta property="og:description" content="A szokásosnál is több verseny után alakulhat ki a tokiói olimpián induló magyar kajak-kenu válogatott összetétele, a csapattól 5 érem, köztük 2 arany az elvárás."/>
  </head>
  <body>
    <article>
      <h1>Kajak-kenu: a kapitány tíz boldog versenyzőt akar látni az olimpia után</h1>
      <address><time datetime="2019-11-02T08:55:00+00:00">02 Nov 2019, 08:55</time> by <a rel="author">Infostart / InfoRádió</a></address>
      <h3>A szokásosnál is több verseny után alakulhat ki a tokiói olimpián induló magyar kajak-kenu válogatott összetétele, a csapattól 5 érem, köztük 2 arany az elvárás.</h3>
      <p>Elkezdték a felkészülést a jövő évi, tokiói olimpiára a kajak-kenusok, Schmidt Gábor, a magyar szövetség (MKKSZ) elnöke azt mondta: öt éremmel, közte legalább két arannyal elégedett lenne a japán fővárosban. Felidézte az augusztusi, szegedi, kvalifikációs világbajnokságot, amelyen rendezőként szerinte az volt a legnagyobb siker, hogy meg tudták tölteni a lelátókat. A viadalon a magyar válogatott a megszerezhető 18-ból 13 kvótát begyűjtött, és részben meg is ismétlődhet, mivel Szeged jövőre valószínűleg ismét gyorsasági világbajnokság házigazdája lesz a nem olimpiai számokban. A magyar szövetség egyébként egy balatoni helyszínnel pályázik a 2021-es SUP (állva evezős) vb rendezési jogára is azon kívül, hogy 2020-ban Csepelen maratoni Eb lesz.</p>
      <p>Hüttner Csaba szövetségi kapitány azt mondta, a tavaszi pótkvalifikációs versenyeken szeretnék megszerezni a még hiányzó tokiói kvótákat, erre férfi K-1 200, K-2 1000, C-1 1000 és C-2 1000, valamint női C-1 200 méteren lesz lehetőség. Az európaiak két helyszínen, a racicei kontinentális kvalifikációs regattán (május 6-7.), majd a duisburgi világkupán (május 21-24.), a végső világkvalifikációs viadalon gyűjthetnek még indulási jogokat.</p>
      <p>A magyarok női kajakban már megszerezték a maximális hat kvótát, férfi kajakban és női kenuban még egy-egy, férfi kenuban pedig három indulási jogot szerezhetnek. A pótkvalifikációs versenyeken csak olyanok gyűjthetnek kvótát, akik eddig még nem szereztek.</p>
      <p>Hüttner Csaba az InfoRádió kérdésére elmondta,</p>
      <blockquote>a női kajakosok legnagyobb riválisai az új-zélandiak lehetnek, őket a világkupaversenyeken igyekeznek feltérképezni.</blockquote>
      <p>A kapitány elárulta, hogy egy héttel a racicei viadal előtt válogatót rendeznek majd, ott dől el, kik szállhatnak harcba Csehországban, majd esetleg Németországban. A kontinensviadal után kialakul az ötkarikás csapat, persze elképzelhető, hogy még ezt követően is szükség lesz változtatásokra a kapitány szerint. Kiderült, adott esetben lehetséges, hogy valaki 2-3 számban is induljon az olimpián, ahogy az 2016-ban Rio de Janeiróban történt, amikor is Kozák Danuta mindhárom számában győzött.</p>
      <p>Tokióban - ahol augusztus 3-án kezdődnek a kajak-kenus versenyek - egyébként újdonság lesz, hogy az</p>
      <p>
        <mark>egyes és páros számokban akár két egység is képviselhet egy nemzetet,</mark>
      </p>
      <p>Hüttner Csaba ezzel kapcsolatban az InfoRádióban azt mondta, hogy B egységet csak abban az esetben indítanak, ha az nem veszélyezteti az eredményességet, és van rá elég kvóta.</p>
      <p>Hüttner Csaba nem árulta el, milyen éremterméssel lenne elégedett jövőre, annyit mondott csupán: örülne, ha 10 versenyzője elégedett lenne.</p>
      <p>A magyar csapat nem az olimpiai faluban lakik majd, hanem egy külön szállodában, a versenyen pedig a melegre és a párára nagyon kell készülni külön is.</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>Kajak-kenu - kapitányvélemény az olimpiával kapcsolatban</p>
      <figure>
        <audio src="https://infostart.hu/audio/00004/00004d84b.mp3"/>
      </figure>
      <p> </p>
    </article>
  </body>
</html>