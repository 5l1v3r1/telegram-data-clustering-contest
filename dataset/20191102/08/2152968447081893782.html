<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/02/probiv-injener-syzdade-bateriia-koiato-moje-da-izmine-2400-km.428285"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T08:45:00+00:00"/>
    <meta property="og:title" content="Пробив: Инженер създаде батерия, която може да измине 2400 км"/>
    <meta property="og:description" content="Проблемът - не се презарежда | Dnes.bg"/>
  </head>
  <body>
    <article>
      <h1>Пробив: Инженер създаде батерия, която може да измине 2400 км</h1>
      <h2>Проблемът - не се презарежда</h2>
      <address><time datetime="2019-11-02T08:45:00+00:00">02 Nov 2019, 08:45</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Съвременните електромобили в най-добрия случай могат да изминат до 600 км с едно зареждане. Този показател обаче не е достъпен за всички модели. Потребителите искат повече, затова много производители и лаборатории се концентрират върху значително увеличаване на пробега, без развитието в тази насока да изпразни бюджета им. Като цяло може да се каже, че еталонът на този етап е показател от  800-1000 км. Британският инженер Тревър Джаксън обаче твърдиу че е успял да разработи батерия, която може да осигури пробег от 2400 км!</p>
      <p>Подобен показател, по думите му, може да е налице, да речем, за Tesla Model S, която вече е в състояние да измине 592 км с едно зареждане. За да се увеличи 4 пъти пробега на калифорнийския лифтбек, е необходимо да се замени неговата литиево-йонна батерия с подобна по големина алуминиево-въздушна, създадена от Джаксън. Инженерът твърди също така, че този източник на захранване, е и много по-лек.</p>
      <p>Оказва се, че опити за прилагането на комбинацията от метал и въздух в толкова сложна технология са правени още през 60-е години на миналия век. Тогава учени работят по подобен проект, но не успяват да го комерсиализират. Същността на разработваната система е производството на електричество чрез комбиниране на алуминий с електролит и последващата му реакция с въздух. През 60-те технологията е пълна с ограничения: за получаване на подходяща реакция се изисква използването на скъп и чист алуминий; електролитът е отровен и корозивен; самата реакция води до образуването на гел, който запушва въздушните пътища.</p>
      <p>Джаксън обаче твърди, че е успял да подобри електролита до такава степен (по-специално, да го направи безвреден), че вече може безопасно да се използва в този вид технологии. Освен това неговата батерия вече не се нуждае от скъп и чист алуминий (сега алуминият е най-разпространеният метал на земята и е много по-лесно и по-евтино да се рециклира, отколкото елементите на литиево-йонната батерия), а първите тестове показали, че алуминиево-въздушната батерия има плътност на енергията 8-9 пъти по-голяма от тази на литиево-йонния й аналог.</p>
      <p>Единственият и в същото време много съществен недостатък на такава батерия, е липсата на възможност за "презареждане", тъй като електролитът "изяжда" алуминий, когато влезе в реакция с него. И при това, тя ще струва скъпо - около 5000 паунда. Има обаче и един добър момент: батерията, според създателя й, е лесно да бъде заменена с нова - необходими са само 90 секунди.</p>
      <p>
        <a href="https://automedia.investor.bg/">Още за новата батерия четете на сайта на Аутомедия.</a>
      </p>
    </article>
  </body>
</html>