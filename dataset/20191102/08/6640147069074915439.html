<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/overwatch-2-sojourn-nel-cast/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-02T08:08:00+00:00"/>
    <meta property="og:title" content="Overwatch 2, Sojourn promossa nel cast degli eroi"/>
    <meta property="og:description" content="Uno dei nuovi eroi di Overwatch 2 sarà Sojourn, già presente nella storia del gioco e il cui ruolo sembra sarà molto probabilmente quello di DPS."/>
  </head>
  <body>
    <article>
      <h1>Overwatch 2, Sojourn promossa nel cast degli eroi</h1>
      <address><time datetime="2019-11-02T08:08:00+00:00">02 Nov 2019, 08:08</time> by <a rel="author">Luca Salerno</a></address>
      <p>Overwatch 2 è stato annunciato ufficialmente insieme a nuove mappe PvP, a un PvE più articolato e nuovi a eroi. Tra questi c’è anche <b>Sojourn</b>, un personaggio tutt’altro che sconosciuto ai fan della serie dato che <b>ha sempre avuto un ruolo all’interno della storia</b> fin dai tempi del lancio. Con il secondo capitolo, però, l’agente verrà ammessa nel cast principale diventando un personaggio giocabile a tutti gli effetti.</p>
      <p>Sojourn è stata <b>confermata ufficialmente</b> dal game director di Overwatch 2 Jeff Kaplan e sarà anche la prima donna di colore a far parte del cast principale. Il suo ruolo sembra essere quello di <b>DPS</b> dato che nel video del gameplay la si vede impugnare <b>un’arma che ricorda da vicino lo stile di Soldato-76</b>. Originariamente era presente nel cortometraggio animato <a href="https://www.youtube.com/watch?v=V-KafEi2jaA">Rinascita</a> come uno degli agenti che aveva ricevuto il messaggio per unirsi di nuovo a Overwatch. Più avanti era stata inserita anche tra i personaggi presenti nel video <a href="https://www.youtube.com/watch?v=S4RpJ5bfvl0">Ana: le Origini</a> come componente del team dell’agente perduto di Overwatch. Nel filmato venivano mostrati possibili collegamenti con altri eroi del cast principale come Soldato-76, McCree e Reinhardt.</p>
      <figure>
        <img src="https://www.tomshw.it/images/images/2019/11/overwatch-2-59962.jpg"/>
      </figure>
      <p>Leggi anche: <a href="https://www.tomshw.it/videogioco/god-of-war-game-director-titolo-su-pc/">God of War, il game director vorrebbe il titolo anche su PC</a></p>
      <p>Un ruolo di primo piano Sojourn l’aveva avuto anche nella missione speciale<b> Tempesta Imminente</b> che si era tenuta su Overwatch dal 16 aprile al 6 maggio 2019. Il cast completo dei nuovi eroi deve ancora essere svelato del tutto da Blizzard, mentre per quanto riguarda i personaggi presenti già dal primo episodio è in cantiere <b>un redesign complessivo</b> con un look ancora più tecnologico e di cui vi abbiamo <a href="http://www.tomshw.it/videogioco/overwatch-2-modelli-eroi-a-confronto/">già dato qualche anticipazione</a> sulla base dei modelli mostrati nel sito ufficiale di Overwatch 2.</p>
      <p>Lo shooter ha nel complesso una storia molto articolata e ben sviluppata e anche per questo Blizzard in occasione dell’annuncio di Overwatch 2 ha pubblicato il video <a href="https://www.youtube.com/watch?v=wNIhaHrZYFY">La storia finora</a> che fornisce un <b>riepilogo di tutti gli eventi</b> del gioco accaduti sino ad ora per tenersi al passo con la storia. Tra le novità annunciate del secondo capitolo ci sono nuove missioni PvE da affrontare in <b>quattro giocatori</b> e nuove mappe PvP come <b>Rio de Janeiro</b> e <b>Göteborg</b>, oltre alla modalità <b>Scorta</b> in cui le squadre devono prendere il controllo di un robot per poi accompagnarlo sino alla base degli avversari.</p>
      <blockquote>Se volete conoscere Overwatch il primo capitolo in versione GOTY è disponibile anche <a href="https://toms.it/EZsLf">su Amazon</a>.</blockquote>
    </article>
  </body>
</html>