<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619343/%D8%AE%D9%88%D8%AF%D8%B1%D9%88%DB%8C-%D8%AC%D8%A7%DB%8C%DA%AF%D8%B2%DB%8C%D9%86-%DB%B4%DB%B0%DB%B5-%DA%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T08:34:00+00:00"/>
    <meta property="og:title" content="خودروی جایگزین ۴۰۵ چیست؟"/>
    <meta property="og:description" content="گروه خودروسازی سایپا با توجه به اتمام مهلت مقرر برای خروج خودرو‌هایی که امکان پاس کردن استاندارد‌های ۸۵ گانه را ندارند، برنامه این شرکت را برای توقف خط تولید محصولات پراید ۱۳۱، ۱۳۲ و ۱۱۱ اعلام کرد."/>
  </head>
  <body>
    <article>
      <h1>خودروی جایگزین ۴۰۵ چیست؟</h1>
      <address>
        <time datetime="2019-11-02T08:34:00+00:00">02 Nov 2019, 08:34</time>
      </address>
      <p>
        <i>گروه خودروسازی سایپا با توجه به اتمام مهلت مقرر برای خروج خودرو‌هایی که امکان پاس کردن استاندارد‌های ۸۵ گانه را ندارند، برنامه این شرکت را برای توقف خط تولید محصولات پراید ۱۳۱، ۱۳۲ و ۱۱۱ اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گفته سیدجواد سلیمانی مدیرعامل این شرکت تولید پراید مدل۱۳۲ تا پایان دی ۹۸، پراید مدل۱۱۱ تا پایان اردیبهشت ۹۹ و پراید مدل۱۳۱ تا پایان تیر ۹۹ به پایان خواهد رسید. سلیمانی همچنین تیبا، کوییک و ساینا را جایگزین محصولات خانواده پراید خوانده است. اما اعلام برنامه‌های شرکت سایپا برای خروج محصولات قدیمی و جایگزین‌های پراید در شرایطی است که ایران‌خودرو در این زمینه همچنان سکوت اختیار کرده است.</p>
      <p>این شرکت نه برنامه‌ریزی مشخصی در مورد خروج ۴۰۵ از خط تولید اعلام کرده و نه جایگزین‌هایی که به نوعی جای خالی این خودروی قدیمی را پرکنند.</p>
      <figure>
        <img src="https://aftabnews.ir/files/fa/news/1398/8/11/354019_898.png"/>
      </figure>
      <p>به این ترتیب در نبود اطلاع‌رسانی شفاف در این زمینه برخی از کارشناسان و دست‌اندرکاران صنعت خودرو و حتی نمایندگان مجلس گمانه‌زنی‌هایی انجام داده‌اند. به‌طوری که، ولی ملکی نماینده مجلس دو خودرو سمند و پژو پارس را به‌عنوان خودرو‌های جایگزین ۴۰۵ اعلام کرده، این در شرایطی است که محمدرضا نجفی‌منش رئیس انجمن صنایع همگن قطعه‌سازی خودرو محصول دنا را جایگزین پژو ۴۰۵ خوانده است.</p>
      <p>وی حتی تاکید کرده که این جایگزینی از سال آینده به‌طور جدی عملیاتی خواهد شد. آنچه مشخص است خودرو‌های دو شرکت ایران خودرو و سایپا که به دلیل ناتوانی در پاس کردن استاندارد‌های ۸۵ گانه قرار است از خط تولید خارج شوند جایگزین قیمتی ندارند و خودروسازان روی بقیه محصولات خود برای جایگزینی با پراید و ۴۰۵ حساب باز کرده‌اند.</p>
    </article>
  </body>
</html>