<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/02/u-sbu-anonsuvaly-rezultaty-u-spravi-vbyvstva-gandzyuk-ta-rozpovily-chogo-brakuye-v-rozsliduvanni/"/>
    <meta property="og:site_name" content="Рубрика"/>
    <meta property="article:published_time" content="2019-11-02T08:26:34+00:00"/>
    <meta property="og:title" content="У СБУ анонсували результати у справі вбивства Гандзюк та розповіли, чого бракує в розслідуванні"/>
    <meta property="og:description" content="Служба безпеки України найближчим часом продемонструє результат у розслідуванні п’яти кримінальних проваджень, повязаних із справою вбивства Катерини Гандзюк. Про це повідомив керівник Головного слідчого управління СБУ Богдан Тиводар в ефірі “Свобода слова Савіка Шустера”. За його словами, окрім кримінального провадження щодо вбивства Гандзюк, розслідується ще п’ять кримінальних проваджень, які повязані з нападом на активістку, а також з […]"/>
  </head>
  <body>
    <article>
      <h1>У СБУ анонсували результати у справі вбивства Гандзюк та розповіли, чого бракує в розслідуванні</h1>
      <address><time datetime="2019-11-02T08:26:34+00:00">02 Nov 2019, 08:26</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2018/11/gandzyuk-620x420.jpg"/>
      </figure>
      <p>
        <b>
          <b>Служба безпеки України найближчим часом продемонструє результат у розслідуванні п’яти кримінальних проваджень, повязаних із справою вбивства Катерини Гандзюк.</b>
        </b>
      </p>
      <p>Про це повідомив керівник Головного слідчого управління СБУ Богдан Тиводар в ефірі <a href="https://www.youtube.com/channel/UC2FCgT_PVESYWYSiekDFfCw">“Свобода слова Савіка Шустера”.</a></p>
      <p>За його словами, окрім кримінального провадження щодо вбивства Гандзюк, розслідується ще п’ять кримінальних проваджень, які повязані з нападом на активістку, а також з обставинами, які передували цьому.</p>
      <p>“Всього є 5 кримінальних проваджень. І по цих 5 кримінальних провадженнях робота слідчих продовжується під процесуальним керівництвом ГПУ. Можу вас запевнити, що найближчим часом в цих провадженнях будуть результати і вони будуть оприлюдені для громадськості”, – заявив Тиводар.</p>
      <figure>
        <iframe src="https://www.youtube.com/embed/kfs3nXdUrO8" width="560" height="315" data-service="Youtube" scrolling="no"/>
      </figure>
      <p>Водночас, за його словами, <b>у правоохоронців немає достатніх доказів для повідомлення підозри особам, які могли замовити вбивство херсонської активістки Катерини Гандзюк.</b></p>
      <p>“Складність цього злочину в тому, що на сьогоднішній день основний організатор, підозрюваний Левін знаходиться в розшуку…</p>
      <p>Щоб повідомити про підозру, крім Мангера, іншим особам, потрібна доказова база, повинні бути достатні докази. Показання свідків, показання потерпілих, інші докази отримані в ході роботи у кримінальному провадженні.</p>
      <p>На жаль, достатніх доказів на сьогоднішній день для повідомлення підозри іншим особам, які замовили (вбивство – ред.), немає. Поки що немає”, – зазначив він.</p>
      <p>Тиводар нагадав, що Олексій Левін покинув Україну 19 серпня 2018 року. Його розшукує Інтерпол.</p>
      <related>
        <h4>Читайте також</h4>
        <a href="https://rubryka.com/article/anons-rik-bez-kati/"/>
      </related>
      <p>Також, за словами Тиводара, <b>кримінальне провадження щодо Мангера зупинено.</b></p>
      <p>“Мангер був затриманий та заарештований, але окрім запобіжного заходу у вигляді тримання під вартою судом була обрана альтернатива – застава. 2 млн 600 тисяч, здається, були внесені і Мангер вийшов на волю. Це рішення суду. Кримінальне провадження стосовно Лєвіна та Мангера на данний час зупинено. Мангер знаходиться в Херсоні”, – повідомив Тиводар.</p>
      <p>Нагадаємо, <a href="https://rubryka.com/2019/11/01/genprokuror-obitsyaye-horoshi-zrushennya-u-spravi-aktyvistky-gandzyuk/">1 листопада генпрокурор Руслан Рябошапка пообіцяв найближчими днями оприлюднити важливу інформацію з розслідування вбивства Гандзюк.</a></p>
    </article>
  </body>
</html>