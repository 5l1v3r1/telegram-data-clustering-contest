<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595363/vretania-telos-stis-eksorykseis-me-ti-methodo-fracking-logo-epikindynotitas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T08:02:00+00:00"/>
    <meta property="og:title" content="Βρετανία: Τέλος στις εξορύξεις με τη μέθοδο fracking λόγω επικινδυνότητας"/>
    <meta property="og:description" content="Η Βρετανία ανακοίνωσε σήμερα θα επιβάλλει άμεση αναστολή της εξόρυξης πετρελαίου με τη μέθοδο της διάχυσης νερού και χημικών υπό πίεση σε σχιστολιθικά..."/>
  </head>
  <body>
    <article>
      <h1>Βρετανία: Τέλος στις εξορύξεις με τη μέθοδο fracking λόγω επικινδυνότητας</h1>
      <address><time datetime="2019-11-02T08:02:00+00:00">02 Nov 2019, 08:02</time> by <a rel="author">SigmaLive</a></address>
      <p>Η Βρετανία ανακοίνωσε σήμερα θα επιβάλλει άμεση αναστολή της εξόρυξης πετρελαίου με τη μέθοδο της διάχυσης νερού και χημικών υπό πίεση σε σχιστολιθικά πετρώματα, γνωστής ως fracking, λόγω του κινδύνου να προκληθούν ζημιές σε τοπικές κοινότητες λόγω πρόκλησης σεισμικών δονήσεων από τις διεργασίες της μεθόδου.</p>
      <p>Σε ανακοίνωσή του το υπουργείο Ενέργειας τονίζει πως «οι ερευνητικές εργασίες για να καθορισθεί εάν το πετρέλαιο shale μπορεί να αποτελέσει μία νέα ενεργειακή πηγή για το Ηνωμένο Βασίλειο έχουν πλέον διακοπεί—εξόν εάν υπάρξουν περαιτέρω ενδείξεις πως μπορούν να πραγματωθούν με πλήρη ασφάλεια».</p>
      <p>Η απόφαση αυτή εντάσσεται στην πολιτική του Τζόνσον ενόψει των εκλογών της 12ης Δεκεμβρίου.</p>
      <p>Έως τώρα η κυβέρνηση του Μπόρις Τζόνσον είχε ταχθεί υπέρ της ενίσχυσης της βιομηχανίας παραγωγής καυσίμων fracking, στο πλαίσιο της απεξάρτησης της οικονομίας της από τις εισαγωγές φυσικού αερίου, που χρησιμοποιείται από το 80% των νοικοκυριών στη Βρετανία.</p>
      <p>Μολαταύτα, οι περιβαλλοντικές οργανώσεις εναντιώνονται στην εξόρυξη με αυτή τη μέθοδο, υποστηρίζοντας πως η προώθησή της έρχεται σε πλήρη αντίθεση με την πρόθεση της Βρετανίας να μειώσει τις εκπομπές αερίων που ενοχοποιούνται για το φαινόμενο του θερμοκηπίου.</p>
      <p>Η σημερινή απόφαση κρίθηκε αναγκαία έπειτα από την εμπειρία των εξορύξεων που πραγματοποίησε η βρετανική εταιρεία Cuadrilla κοντά στο Μπλάκπουλ τον Αύγουστο, προκαλώντας σεισμική δόνηση 2,9 βαθμών της κλίμακας Ρίχτερε, που αναστάτωσαν τον τοπικό πληθυσμό. Ένα κύμα διαμαρτυρίας κατά των εργασιών fracking αναδύθηκε αμέσως στην τοπική κοινωνία, φέροντας στο προσκήνιο επίσης τις διεθνείς διαμαρτυρίες των περιβαλλοντικών οργανώσεων ενάντια στη μέθοδο αυτή εξόρυξης, που καυτηριάζουν ως επικίνδυνη για το περιβάλλον και τις ανθρώπινες κοινότητες.</p>
      <p>Πληροφορίες από ΑΠΕ-ΜΠΕ-Reuters-AFP</p>
    </article>
  </body>
</html>