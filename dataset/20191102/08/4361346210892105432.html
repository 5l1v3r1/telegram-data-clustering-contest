<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szep-almokat-tavasszal-talalkozunk-otpercenkent-veszi-a-levegot-a-mezei-horcsog/185703"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-02T08:30:00+00:00"/>
    <meta property="og:title" content="Szép álmokat, tavasszal találkozunk! – Ötpercenként veszi a levegőt a mezei hörcsög"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szép álmokat, tavasszal találkozunk! – Ötpercenként veszi a levegőt a mezei hörcsög</mark>
      </h1>
      <address><time datetime="2019-11-02T08:30:00+00:00">02 Nov 2019, 08:30</time> by <a rel="author">Bors</a></address>
      <p>
        <b>Az embernek könnyű dolga van: télen bekapcsolja a fűtést a lakásban, így képes átvészelni a hideget. Az állatoknak marad a hibernáció és az alvás, hogy túléljék a telet. </b>
        <b>Az embernek könnyű dolga van: télen bekapcsolja a fűtést a lakásban, így képes átvészelni a hideget. Az állatoknak marad a hibernáció és az alvás, hogy túléljék a telet.</b>
      </p>
      <p>Vannak olyan állatok, amelyek felhizlalják magukat, míg mások tartalékolnak télire, hogy két alvás között ehessenek pár falatot. Tavasszal viszont egytől egyig csontsoványan bújnak elő a rejtekhelyükről. Odúkban, kövek alatt, de a kerti levélkupacban is találhatunk egy-egy menedéket. Nem ritka a négy-öt hónapig tartó téli álom sem. Itt az ideje a vackolásnak.</p>
      <h3>Mókusok</h3>
      <p>Nyáron rengeteg élelmet halmoznak fel maguknak a mókusok, hogy aztán túléljék a zord telet. Ezek az állatok ugyanis időnként felkelnek téli álmukból, hogy egyenek.</p>
      <figure>
        <img src="http://media.borsonline.hu/cikk/20/191244/gallery-picture/645w/2011323_shutterstock-283837010.jpg"/>
        <figcaption>© Shutterstock</figcaption>
      </figure>
      <p>Ha jóllaktak, visszafekszenek, így vészelik át a leghidegebb hónapokat. A vörös mókusok például nem alszanak téli álmot.</p>
      <h3>Békák</h3>
      <p>A békák és a varangyok a tuskók, a falevélhalmok és a kövek között telelnek át, de a kinn hagyott cserepek alá is bebújnak.</p>
      <figure>
        <img src="http://media.borsonline.hu/cikk/20/191244/gallery-picture/645w/2011335_shutterstock-778425289.jpg"/>
        <figcaption>© Shutterstock</figcaption>
      </figure>
      <p>Egyes fajok a tavak mélyén az iszaprétegben alszanak téli álmot. Ezek az állatok nem hibernálják magukat, hanem csak alszanak.</p>
      <h3>Medvék</h3>
      <p>A macik nem hibernálják le magukat, egész télen megtartják a normális testhőmérsékletüket. Ősszel felhizlalják magukat, így nem kell felébredniük, az egész telet átaludhatják.</p>
      <figure>
        <img src="http://media.borsonline.hu/cikk/20/191244/gallery-picture/645w/2011333_shutterstock-626917214.jpg"/>
        <figcaption>© Shutterstock</figcaption>
      </figure>
      <p>A nőstény ilyenkor hordja ki a bocsokat, amelyek decemberben-januárban jönnek világra, a szabadba azonban csak áprilisban mehetnek ki.</p>
      <h3>Denevérek</h3>
      <p>Csoportban vagy magányosan keresnek maguknak helyet. Ez lehet egy épület rése, de faodú is.</p>
      <figure>
        <img src="http://media.borsonline.hu/cikk/20/191244/gallery-picture/645w/2011341_shutterstock-599538233.jpg"/>
        <figcaption>© Shutterstock</figcaption>
      </figure>
      <p>Fejjel lefelé lógva vészelik át a telet. A szabadba egészen márciusig nem jönnek ki, de ha jobb idő van, akkor a barlangokban, nagyobb repedésekben mozgolódnak.</p>
      <h3>Mezei hörcsög</h3>
      <p>Ősszel rengeteg gabonát, akár húsz kilót is felhalmoz magának. A föld alá ássa az odúját, ahol álomra hajtja a fejét.</p>
      <figure>
        <img src="http://media.borsonline.hu/cikk/20/191244/gallery-picture/645w/2011337_shutterstock-1497591494.jpg"/>
        <figcaption>© Shutterstock</figcaption>
      </figure>
      <p>Annyira hibernálja magát, hogy ötpercenként vesz csak levegőt. Hetente egyszer felébred, eszik néhány falatot, majd vissza is fekszik aludni.</p>
      <h3>Sün</h3>
      <p>Odút ás magának vagy lombból készít fészket, ahol elbújhat. A sünök teljesen hibernálják magukat, nem kelnek fel, csak tavasszal.</p>
      <figure>
        <img src="http://media.borsonline.hu/cikk/20/191244/gallery-picture/645w/2011313_shutterstock-1016490097.jpg"/>
        <figcaption>© Shutterstock</figcaption>
      </figure>
      <p>Ezért van az, hogy ősszel alaposan meghízott sündisznók futkosnak a kertben. Az alvás alatt ezt a zsírréteget használják fel, hogy életben maradjanak. Ha nagyon hidegre fordul az idő, remegni kezdenek, így melegítik magukat.</p>
      <h3>Rovarok</h3>
      <p>A poszméhek lyukat ásnak a földbe, míg a lepkék ólakban, garázsokban keresnek menedéket. A darazsak, katicabogarak és fátyolkák a korhadt farönkök meglazult kérge alatt, ajtó- és ablakkeretek repedéseiben találnak búvóhelyet.</p>
      <figure>
        <img src="http://media.borsonline.hu/cikk/20/191244/gallery-picture/645w/2011339_shutterstock-1076536370.jpg"/>
        <figcaption>© Shutterstock</figcaption>
      </figure>
      <p>Nem szabad megbolygatni őket, mert akkor elpusztulnak. A kertben kihelyezett úgynevezett rovarszálló sokat segíthet, hogy békésen átvészeljék a hideget.</p>
    </article>
  </body>
</html>