<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/nzf_13_raziv_porushyly_tyshu_na_donbasi__strilyaly_iz_zaboronenyh_minometiv_1682117"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T08:07:00+00:00"/>
    <meta property="og:title" content="НЗФ 13 разів порушили «тишу» на Донбасі – стріляли із заборонених мінометів, гранатометів та кулеметів"/>
    <meta property="og:description" content="1 листопада незаконні збройні формування 13 разів порушили режим припинення вогню на Донбасі."/>
  </head>
  <body>
    <article>
      <h1>НЗФ 13 разів порушили «тишу» на Донбасі – стріляли із заборонених мінометів, гранатометів та кулеметів</h1>
      <address>
        <time datetime="2019-11-02T08:07:00+00:00">02 Nov 2019, 08:07</time>
      </address>
      <p>
        <b>1 листопада незаконні збройні формування 13 разів порушили режим припинення вогню на Донбасі.</b>
      </p>
      <p>Про це повідомляє <a href="https://www.facebook.com/pressjfo.news/photos/a.364697644022858/701902346969051/?type=3&amp;theater">пресцентр</a> штабу Об’єднаних сил.</p>
      <p>Зазначається, що противник обстрілював позиції підрозділів Об’єднаних сил із заборонених Мінськими домовленостями мінометів калібру 120 мм, а також гранатометів різних систем, великокаліберних кулеметів та іншої стрілецької зброї.</p>
      <p>Зокрема, у районі відповідальності оперативно-тактичного угруповання «СХІД» противник здійснив 7 обстрілів: двічі поблизу Старогнатівки – з мінометів калібру 120 мм, СПГ та великокаліберних кулеметів; біля Талаківки – зі стрілецької зброї; неподалік Новогнатівки – зі станкових протитанкових гранатометів; два рази біля Водяного, що на Приазов’ї – зі стрілецької зброї і ручних протитанкових гранатометів; поблизу Мар’їнки – з СПГ та стрілецької зброї.</p>
      <p>Крім того, в районі відповідальності оперативно-тактичного угруповання «ПІВНІЧ» противник здійснив 6 обстрілів: біля Майорська – зі станкових протитанкових гранатометів; неподалік Луганського – з великокаліберних кулеметів і стрілецької зброї та ручних протитанкових гранатометів; двічі поблизу Новолуганського – з ручних протитанкових і автоматичних гранатометів та стрілецької зброї; неподалік Хутора Вільного – з великокаліберних кулеметів; біля Троїцького – з автоматичних гранатометів.</p>
      <p>«Вчора, 1 листопада, втрат внаслідок обстрілів серед військовослужбовців Об’єднаних сил не було», – наголосили у штабі.</p>
      <p>Нагадаємо, під виглядом підготовки до масштабних спільних навчань незаконні збройні формування на окремих напрямках здійснюють <a href="https://zik.ua/news/2019/11/01/nzf_perekydayut_na_peredovu_tanky_ta_gvozdyky__rozvidka_1681531">перекидання до лінії зіткнення</a> танків та 122-мм самохідних артилерійських установок «Гвоздика».</p>
      <related>
        <h4>читайте також</h4>
        <a href="https://zik.ua/news/2019/11/01/doba_na_donbasi_15_obstriliv_dvoie_ukrainskyh_viyskovyh_otrymaly_poranennya_1681233"/>
        <a href="https://zik.ua/news/2019/10/31/stskk_zaklykaie_sposterigachiv_obsye_zafiksuvaty_fakty_porushen_tyshi_z_boku_1680507"/>
        <a href="https://zik.ua/news/2019/10/31/nzf_gatyly_iz_zaboronenyh_minometiv_kulemetiv_ta_bmp_na_donbasi__shtab_oos_1680399"/>
        <a href="https://zik.ua/news/2019/10/30/nzf_obstrilyaly_z_minometiv_zaytseve_ta_krymske__minoborony_1679743"/>
      </related>
    </article>
  </body>
</html>