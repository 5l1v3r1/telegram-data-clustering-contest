<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543953.html/%D9%88%D9%82%D8%AA%DB%8C-%D8%AA%D8%A6%D9%88%D8%B1%DB%8C-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A7%DB%8C%D9%86-%DA%A9%D8%B4%D9%88%D8%B1-%DA%A9%D8%A7%D8%B1%D8%B3%D8%A7%D8%B2-%D9%86%DB%8C%D8%B3%D8%AA--%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D8%B6%D9%85%D8%AD%D9%84%D8%A7%D9%84-%D8%A7%D8%B3%D8%AA%DA%A9%D8%A8%D8%A7%D8%B1-%D9%86%D9%82%D8%B4-%D8%A7%D9%88%D9%84-%D8%B1%D8%A7-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T08:41:00+00:00"/>
    <meta property="og:title" content="وقتی تئوری‌های آمریکا برای نجات این کشور کارساز نیست/ جمهوری اسلامی ایران در اضمحلال استکبار نقش اول را دارد"/>
    <meta property="og:description" content="امروز با گذشت 40 سال از تسخیر لانه جاسوسی شاهد اقدمات متعدد دولت آمریکا نسبت به جمهوری اسلامی ایران هستیم؛ سیاست‌های متفاوت و متناقض این دولت، خروج از توافقنامه‌های بین‌المللی و مسائل دیگر نشان از غروب و افول ابرقدرت استکبار دارد."/>
  </head>
  <body>
    <article>
      <h1>وقتی تئوری‌های آمریکا برای نجات این کشور کارساز نیست/ جمهوری اسلامی ایران در اضمحلال استکبار نقش اول را دارد</h1>
      <h2>شمارش معکوس افول موریانه‌ای استکبار جهانی؛</h2>
      <address>
        <time datetime="2019-11-02T08:41:00+00:00">02 Nov 2019, 08:41</time>
      </address>
      <p>امروز با گذشت 40 سال از تسخیر لانه جاسوسی شاهد اقدمات متعدد دولت آمریکا نسبت به جمهوری اسلامی ایران هستیم؛ سیاست‌های متفاوت و متناقض این دولت، خروج از توافقنامه‌های بین‌المللی و مسائل دیگر نشان از غروب و افول ابرقدرت استکبار دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekermn.ir/">راه آرمان</a>؛ سیزده آبان از جمله مناسبت‌های مهمی است که موجب شد که رویدادهای بسیار مهم برای تاریخ جمهوری اسلامی ایران محسوب می‌شود واقعه‌ای که موجب شد آمریکایی‌ها را به پشت میز مذاکره بکشاند تا متعهد شوند که دیگر در امور داخلی ایران دخالت نکنند و چنانچه به مسائل پس از سیزده آبان نگاهی بیندازیم متوجه خواهیم شد که آمریکا دیگر نتوانست به جمهوری اسلامی ایران به عنوان سرباز گماشته خود نگاه بیندازد و اقداماتی را علیه کشورمان انجام دهد.</p>
      <p>بعد از واقعه سیزده آبان آمریکایی‌ها تلاش گسترده‌ای داشتند تا ایران هراسی را در منطقه شکل دهند و در این راستا با استفاده از فضای سینمایی و هنر هفتم اقدامات مختلفی انجام دادند؛ آنان با استفاده از فضای سینمای هالیوود سعی کردند ایران هراسی را در بین ملت آمریکا و ملت‌های دنیا ایجاد کنند.</p>
      <p>این دولت در کنار استفاده فضای سینمایی به منظور ایجاد ایران هراسی، اقدامات متعددی دیگری همچون وضع تحریم‌های اقتصادی، صدور بیانیه‌های مختلف در شورای امنیت و مجامع بین‌المللی و ... را علیه کشورمان اتخاذ کرده است. مسلم است که هدف آمریکا از این اقدامات تصرف و به غارت بردن منابع کشورهای منطقه و با رویکردی که علیه جمهوری اسلامی ایران اتخاذ کرده است به دنبال این است که بتواند بازار فروش سلاح خود را توسعه دهد.</p>
      <p>آمریکا علاوه بر فروش تسلیحات خود به کشورهای متعدد، منطقه را نیز ناامن کرده است؛ بنابراین سالروز سیزده آبان ماه از جهتی نقطه عطف و پیروزی برای ملت ایران است که با این اقدام جمهوری اسلامی ایران نشان داد که ما مانند گذشته اجازه غارت منابع کشورمان را به این دولت نخواهیم داد.</p>
      <p>امروز با گذشت 40 سال از تسخیر لانه جاسوسی شاهد اقدمات متعدد دولت آمریکا نسبت به جمهوری اسلامی ایران هستیم؛ سیاست های متفاوت و متناقض این دولت، خروج از توافقنامه های بین‌المللی و مسائل دیگر نشان از غروب و افول ابرقدرت استکبار دارد.</p>
      <p>مقام معظم رهبری در دیدار سال گذشته خود به مناسبت سالروز ملی مبارزه با استکبار جهانی در جمع دانش‌آموزان و دانشجویان به این مهم اشاره داشتند و در این زمینه فرمودند "آمریکا رو به افول است؛ همه این را بدانند... عوامل افول آمریکا هم مربوط به امروز و دیروز نیست که حالا یکی بخواهد بیاید علاجش کند؛ مربوط به طول تاریخ [است]. عامل این وضعیّتی که آمریکایی‌ها دچارش شدند، عامل بلندمدّت است؛ اینها در طول تاریخ وضعیّتی را به وجود آوردند که نتیجه‌اش همین است و به این آسانی‌ها علاج‌شدنی نیست. این سنّت الهی است، اینها محکومند به اینکه ساقط بشوند، محکومند به اینکه افول کنند، زایل بشوند از صحنه‌ قدرت جهانی".</p>
      <p>
        <b>نطر برخی اندیشمندان در خصوص افول آمریکا</b>
      </p>
      <p>همچنین برخی از نظریه‌پردازان و اندیشمندان نیز در خصوص افول و غروب آمریکا مطالبی را بیان کردند؛ نوام چامسکی نظریه‌پرداز مشهور آمریکایی معتقد است که افول آمریکا موضوعی است که توسط دولت آمریکا به وجود آمده است و تبختر مقام‌های آمریکایی درباره اینکه این کشور قدرت بلامنازع دنیا خواهد ماند جز «خیال خوش» نبوده است.</p>
      <p>جیمز پتراس عضو هیئت علمی دانشگاه بیرمنگام در کتابی با عنوان صهیونیسم، نظامی‌گری و افول قدرت آمریکا به تفصیل به روشنگری درباره نقش لابی صهیونیسم در نظامی‌گری‌های آمریکا در منطقه پرداخته و بعد از آن به توضیح درباره عواملی پرداخته که موجب از بین رفتن قدرت آمریکا در دنیا می‌شود. پتراس معتقد است که آنچه به آمریکا ضربه می‌زند، دست‌کم در کوتاه‌مدت به نفع اسرائیل است.</p>
      <p>از سوی دیگر فرید زکریا اندیشمند سیاسی و مجری خبری شبکه سی ان ان معتقد است؛ افول هژمونی آمریکا، نتیجه استفاده نامناسب این کشور از قدرت خود در سال‌های بعد از جنگ جهانی دوم است. به باور او، آمریکا با سوء استفاده از قدرتش متحدانش را از دست داده و دشمنانش را تقویت کرده است؛ همچنین زکریا بیان می‌کند که روی کار آمدن ترامپ آخرین ضربات مهلک را به سیاست خارجی آمریکا وارد کرده و او با خارج کردن آمریکا از پیمان‌هایی مانند TPP، دوری‌گزینی از اروپا و برون‌سپاری سیاست آمریکا به عربستان و اسرائیل هم زوال هژمونی آمریکا را به نمایش گذاشته و هم آن را به پیش برده است.</p>
      <p>
        <b>نظریه ها و تئوری های حکومت آمریکا در حال از بین رفتن است</b>
      </p>
      <p>حمید رضا ترقی عضو شورای مرکزی حزب موتلفه اسلامی در گفتگو با راه آرمان؛ در خصوص افول آمریکا گفت: آمریکا به دلیل مسائل داخلی و چالش هایی که در بیرون در اثر رشد و پیشرفت انقلاب اسلامی ایران و جبهه مقاومت به وجود آمده است، روز به روز در حال افول و متلاشی شدن است.</p>
      <p>وی با تأکید بر اینکه علت افول آمریکا کاملا روشن است، ابراز کرد: سیاست ها و برنامه های لیبرال دموکراسی قادر به پاسخگویی نیازهای امروز بشر نیست و همچنین تئوری ها و نظریه های این حکومت یکی پس از دیگری در حال از بین رفتن است، چرا که این آنان قادر به نو سازی تئوری های خود نیست.</p>
      <p>این عضو شورای مرکزی حزب موتلفه اسلامی افزود: این دولت از تئوری های خود همانند دموکراسی، آزادی، لیبرالسیم سوء استفاده های متعددی کرده است و شعارهای حقوق بشر، دموکراسی و آزادی این دولت با برخوردهای دو گانه آمریکا کنار گذاشته شده است.</p>
      <p>
        <b>دولت آمریکا از درون در حال فروپاشی است</b>
      </p>
      <p>ترقی با اشاره به مطلب فوق و بیان اینکه جامعه بشری دیگر نمی تواند شعارهای دو گانه ای که مورد سوء استفاده آمریکا قرار می گیرد را  به عنوان یک تئوری قابل قبول بپذیرد، تصریح کرد: بنابراین به طور مشخص این دولت از درون در حال فروپاشی است.</p>
      <p>وی افزود: میزان بدهی آمریکا به کشورهای خارجی در بالاترین حد خود در طول تاریخ آمریکا قرار گرفته است؛ همچنین علاوه بر این بدهی ها؛ آنان قادر به حل مشکلات و چالش های درونی کشورشان اعم از فقر، مشکلات مالی و اقتصادی، خدمات رسانی به مردم و همچنین تأمین نیازهای مردم خود نیستند.</p>
      <p>این عضو شورای مرکزی حزب موتلفه اسلامی با تأکید بر اینکه دولت آمریکا از نظر مسائل فرهنگی، اخلاقی نیز در حال فروپاشی است، اظهار کرد: به طور مشخص می توان گفت از درون آسیب های بسیار فراوانی به پیکره استکبار جهانی در حال وارد شدن است.</p>
      <p>
        <b>کاهش مستمر هژمونی و نفوذ آمریکا در جهان</b>
      </p>
      <p>ترقی با بیان اینکه در بیرون نیز شاهد افول و کاهش مستمر هژمونی و نفوذ آمریکا در جهان هستیم، عنوان کرد: این دولت قادر به حل و فصل مسائل جهانی در نقاط مختلف نیست و همچنین تئوری های این دولت به منظور رفع اختلاف و درگیری ها در جهان نتیجه بخش و کارساز نیست.</p>
      <p>وی با اشاره به اینکه این دولت نمی تواند همچون گذشته موقعیت خود را در پشتیبانی از متحدین خود حفظ کند، تصریح کرد: امروزه آمریکا مجبور است خاورمیانه و آسیای غرب را ترک کند و نیروهای خود را از آن مناطق جمع کند.</p>
      <p>این عضو شورای مرکزی حزب موتلفه اسلامی گفت: آمریکا به منظور ایجاد خاورمیانه بزرگ هزینه های زیادی را متحمل شده است، همچنین تریلیون دلار در نقاط مختلف جهان به منظور تثبیت قدرت و موقعیت خود هزینه کرده است که تمامی این هزینه ها به هدر رفته است؛ چرا که آمریکا دیگر قادر به حفظ قدرت مطلقه خود نیست.</p>
      <p>
        <b>جمهوری اسلامی ایران در افول آمریکا نقش اول را ایفا می‌کند</b>
      </p>
      <p>ترقی با بیان اینکه جهان به سمت چند جانبه گرایی در حال حرکت است، ابراز کرد: امروزه کشورهای دنیا حاضر نیستند نظام سلطه آمریکا را به عنوان یک قدرت مطلقه بپذیرند و آن را تحمل کنند و مجموعه این شرایط در کنار مدیریت غیر عقلانی و دیوانه وار رئیس جمهور آمریکا زمینه افول قدرت استکبار جهانی و شیطان بزرگ آمریکا را روز به روز فراهم تر می کند.</p>
      <p>وی تأکید کرد: خوشبختانه نقش جمهوری اسلامی و انقلاب اسلامی در سرعت بخشیدن به این افول نقش اول در جهان امروز است و یقینا ما امسال که در شرف برگزاری یک اجلاس از گروه های مختلف هستیم ائتلافی را  در سراسر دنیا علیه استکبار جهانی واردخواهیم کرد که می تواند نقش بسیار موثری در سرعت دادن به افول قدرت استکباری آمریکا در جهان باشد.</p>
      <p>این عضو شورای مرکزی حزب موتلفه اسلامی با اشاره به اینکه ماهیت، استراتژی ها و سیاست های آمریکا، موقعیت و جایگاه گذشته استکبار جهانی در تمام جهات در حال اضمحلال و فروپاشی است، عنوان کرد: دنیا باید جهان بدون نظام سلطه را کم کم تجربه کند.</p>
      <p>ترقی در پایان خاطر نشان کرد: زمانی که جهان به سمت چند جانبه گرایی حرکت کند آثار  نظام سلطه بر حیات، فرهنگ و تمدن بشری کاهش قابل توجهی پیدا خواهد کرد و در این شرایط است که تمدن نوین اسلامی خود را به عنوان راه نجات بشریت نشان خواهد داد.</p>
      <p>انتهای پیام/</p>
    </article>
  </body>
</html>