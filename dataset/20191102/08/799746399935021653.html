<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/articles/2019/11/2/7102530/"/>
    <meta property="og:site_name" content="Европейская правда"/>
    <meta property="article:published_time" content="2019-11-02T08:00:01+00:00"/>
    <meta property="og:title" content="Новый уровень наказания Трампа: что изменилось после решения Конгресса об импичменте"/>
    <meta property="og:description" content="Слушания по импичменту переходят в публичную плоскость. Если раньше они проходили за закрытыми дверями, то теперь должны стать открытыми (укр.)"/>
  </head>
  <body>
    <article>
      <h1>Новый уровень наказания Трампа: что изменилось после решения Конгресса об импичменте</h1>
      <address><time datetime="2019-11-02T08:00:01+00:00">02 Nov 2019, 08:00</time> by <a rel="author" href="https://www.eurointegration.com.ua/rus/authors/dubovyk/" target="_blank">Владимир Дубовик</a></address>
      <p>Процес імпічменту президента Дональда Трампа вийшов на новий рівень.</p>
      <p>Палата представників Конгресу США в четвер прийняла резолюцію про перехід цього процесу в нову стадію. Це супроводжувалось голосуванням за резолюцію, яке виявило різкий розподіл по партійній лінії.</p>
      <p>Усі республіканці (окрім Джастіна Амаша, що позиціонує себе як незалежний) і майже усі демократи (окрім двох членів палати від партії) проголосували відповідно проти (196) і за (232).</p>
      <aside>Що далі? Слухання щодо імпічменту переходять у публічну площину.</aside>
      <p>До цього дня усі слухання, надання свідчень запрошеними свідками тощо відбувалися за зачиненими дверима. Відтепер усі попередні свідчення мають бути оприлюднені, а наступні засідання мають стати відкритими.</p>
      <h3>Розслідування під суспільним поглядом</h3>
      <p>Цікаво, що одна з основних ліній критики процесу з боку республіканців стосувалася саме його закритості. Але зараз вони все одно проголосували проти резолюції, що робить його відкритим.</p>
      <p>Таким чином, очевидно, що вони просто проти процесу слухань як такого у будь-якому форматі.</p>
      <p>Що ж до демократів, то їм відступати нема куди. Навіть якби раптом вони вирішили згорнути цей процес, то зараз для цього уже надто пізно. Але вони і не збираються цього робити.</p>
      <p>Ситуація наочно показує, як важливо для опозиційної партії контролювати хоча б одну з палат американського конгресу, за умови наявності справжньої демократії, розподілу влади.</p>
      <p>Без набуття демократами більшості у палаті представників на виборах 2018 року ці слухання були б просто неможливі.</p>
      <p>На попередньому етапі слухань у них брали участь представники трьох комітетів палати представників - розвідки, зовнішніх справ та нагляду. Відтепер слухання зосереджуються у комітеті з розвідки.</p>
      <p>Формально це пов’язано з тим, що скарга державного службовця (особа якого і досі не розголошується), яка стояла біля витоків процесу, була подана в рамках розвідувального співтовариства. Голова комітету Адам Шифф став обличчям слухань, а відтак і головною мішенню для атак прихильників президента Трампа.</p>
      <aside>Для демократів стратегічними питаннями зараз є динаміка процесу та його фокус.</aside>
      <p>Зокрема, очевидно, що демократам невигідно затягувати процес. Громадська думка у США з приводу цього процесу розділилася умовно порівну. Навіть намітилась невеличка перевага тих, хто підтримує продовження слухань. Але цю підтримку можна втратити, якщо дозволити процесу надто затягнутися.</p>
      <p>Увагу громадськості треба тримати на певному рівні. Сьогодні вже зрозуміло, що наданих свідчень вистачає для того, щоби сформувалася відповідна думка щодо головного питання: чи заслуговує президент Трамп на оголошення імпічменту.</p>
      <p>Запрошення великої кількості нових свідків не зможе вплинути на уже сформовані позиції, а лише зробить процес безкінечним. В усіх перед очима - досвід розслідування спеціального прокурора Роберта Мюллера, що тривав надто довго.</p>
      <p>З іншого боку, демократам не можна так уже й надто поспішати. Це може лише посилити враження, що вони не зацікавлені у фактах, що вони хочуть проголосити імпічмент у будь-якому випадку, що їхня позиція була сформована ще до початку процесу слухань. Важливо зберігати об’єктивність, а тому не можна рушати надто швидко. Тому, власне, перед демократами постає складне питання щодо оптимальних темпів і динаміки процесу.</p>
      <h3>Імпічмент з оглядом на вибори</h3>
      <p>У ситуації, коли наступні вибори президента відбудуться за рік, ключовим завданням процесу імпічменту є боротьба за виборця. </p>
      <p>Завдання демократів - послабити Трампа, підірвати його позиції, знизити рейтинг. Для цього треба переконати частину республіканських виборців не голосувати за нього. І, звісно, найважливіша аудиторія - це ті американці, що не вважають себе прихильниками будь-якої з провідних партій.</p>
      <aside>Важливо не дати Трампу скористатись іміджем мученика, жертви несправедливого цькування.</aside>
      <p>Таку лінію захисту вже обрали його захисники. Вони кажуть, що президента обрано всенародно й тому усунути його від влади буде незаконно. Але процедура імпічменту чітко зафіксована в американському законодавстві. Вона є такою ж легітимною, як і обрання президента на посаду.</p>
      <p>Те, що президента легітимно обрали, ще не означає, що він може робити усе що завгодно, порушувати закони тощо. У нашому українському контексті це трохи нагадує дискурс часів Євромайдану: хоча Віктора Януковича обрали чесно й тому він мав легітимність, але він втратив її через свої дії. Тому легітимні вибори усюди у світі, в тому числі в США, не мають бути індульгенцією на подальші дії. </p>
      <p>Ще один важливий момент, що певною мірою стикається з попереднім - це питання оптимального фокуса слухань щодо імпічменту. Серед демократів були голоси на підтримку широкого, системного погляду на усі порушення у діяльності Дональда Трампа. Пропонувалося розширити перелік його звинувачень, включивши туди всі його суперечливі дії на посаді.</p>
      <p>Але цього вирішили не робити. По-перше, це б ще більше виглядало як суто політична атака, критика з боку однієї партії проти керівника іншої. Оборонятись проти цього було б легше, просто кажучи, що опозиція ніяк не може примиритися з тим, що програла вибори у 2016 році.</p>
      <p>По-друге, такий всеохоплюючий підхід точно призвів би до затягування процесу. Розслідування, слухання тривали б місяцями й, можливо, не скінчилися б навіть до наступних президентських виборів. Тому, власне, демократи вирішили мати більш чіткий, вузький фокус. Конкретний епізод неправомірних, з їхньої точки зору, дій президента. Тримати такий фокус набагато простіше, як кажуть, просто бити в одну точку.</p>
      <p>Процес імпічменту неминуче є політичним процесом. Він мав би бути перш за все правовим. В основі аналізу дійсно знаходяться правові питання, але вирішує усе їхня інтерпретація, що, власне, має політичний характер. Це відрізняє цей процес від розгляду судової справи.</p>
      <p>Політики роблять висновки по-своєму і роблять це відповідно до своїх політичних поглядів та інтересів. Тому ми й бачимо, як факти розглядаються по-різному: демократи кажуть, що президент порушив закон, а республіканці - що ні.</p>
      <h3>Завдання для України</h3>
      <p>Що стосується самої суті звинувачень на адресу Дональда Трампа, то за тижні, що минули, ми дізнались більше про тиск з боку керівника Білого дому на Київ.</p>
      <p>З’явились нові деталі, вимальовується більш чітка картина. Дізнаємось про нових персонажів, як серед тих, хто був задіяний у цій трампівській спецоперації, так і серед тих, хто намагався стати на заваді. Свідчення дали колишні та нинішні представники США в Україні, співробітники Державного департаменту, Пентагону. Особливу увагу викликали свідчення колишніх та нинішніх співробітників Ради національної безпеки, що, власне, є частиною Білого дому.</p>
      <aside>Тиск на Україну дійсно мав безпрецедентний характер.</aside>
      <p>Перший аспект безпрецедентності полягав у тому, що тиск робився в обхід офіційних каналів. Це відрізняє цю ситуацію від попередніх випадків тиску, що його зазвичай чинять відповідні представники державних структур, які за це відповідають.</p>
      <p>Другий аспект містився у тому, що метою тиску було отримати поступки не на користь національних інтересів США, а винятково задля особистих політичних інтересів президента Трампа.</p>
      <p>Для України залишається важливим робити усе можливе для того, щоб максимально відсторонитись, дистанціюватися від цієї історії.</p>
      <p>Наш меседж до американців має бути таким: це американський скандал, і він стосується американських гравців. Це американська політична корупція. Ситуацію мають розглянути самі американці в межах свого законодавства і політичного процесу. Сьогодні є достатньо інформації для того, щоб у Вашингтоні визначилися з висновками про цю історію. А тому Києву не варто ставати в ній гравцем чи надавати якісь свідчення.</p>
      <p>Для України залишається важливим зберігати відносини зі Сполученими Штатами як з країною, а не з окремими діячами чи політичними силами.</p>
      <p>Триматися цієї лінії непросто, це виглядає легше на папері, ніж у реальному житті, але абсолютно необхідно. </p>
      <p>
        <i>
          <b>Автор: Володимир Дубовик,</b>
        </i>
      </p>
      <p>
        <i>
          <b>директор Центру міжнародних досліджень і доцент кафедри міжнародних відносин</b>
        </i>
      </p>
      <p>
        <i>
          <b>Одеського національного університету імені І. Мечникова</b>
        </i>
      </p>
      <related>
        <a href="https://www.eurointegration.com.ua/rus/articles/2019/10/23/7102178/"/>
      </related>
    </article>
  </body>
</html>