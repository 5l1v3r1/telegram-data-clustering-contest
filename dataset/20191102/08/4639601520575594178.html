<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/society/handelsblatt-oi-ellines-ksanavriskoun-to-tharros-tous-meta-tin-krisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T08:40:13+00:00"/>
    <meta property="og:title" content="Handelsblatt : Οι Έλληνες ξαναβρίσκουν το θάρρος τους μετά την κρίση"/>
    <meta property="og:description" content="Βελτιωμένο κλίμα στην ψυχολογία του Έλληνα μετά την οικονομική κρίση- σύμφωνα τουλάχιστον με τις δημοσκοπήσεις- διαπιστώνει ο ανταποκριτής της γερμανικής οικονομικής επιθεώρησης Handelsblatt."/>
  </head>
  <body>
    <article>
      <h1>Handelsblatt : Οι Έλληνες ξαναβρίσκουν το θάρρος τους μετά την κρίση</h1>
      <h2>Βελτιωμένο κλίμα στην ψυχολογία του Έλληνα μετά την οικονομική κρίση- σύμφωνα τουλάχιστον με τις δημοσκοπήσεις- διαπιστώνει ο ανταποκριτής της γερμανικής οικονομικής επιθεώρησης Handelsblatt.</h2>
      <address><time datetime="2019-11-02T08:40:13+00:00">02 Nov 2019, 08:40</time> by <a rel="author">ΤοΒΗΜΑ Team</a></address>
      <p>Βελτιωμένο κλίμα στην ψυχολογία του Έλληνα μετά την οικονομική κρίση- σύμφωνα τουλάχιστον με τις δημοσκοπήσεις- διαπιστώνει ο ανταποκριτής της γερμανικής οικονομικής επιθεώρησης Handelsblatt.</p>
      <figure>
        <img src="https://www.tovima.gr/wp-content/uploads/2019/11/02/DW-L-RGB_whitebg.jpg"/>
      </figure>
      <p>«Οι Έλληνες ξαναβρίσκουν το θάρρος τους μετά την κρίση» επιγράφεται άρθρο στην ηλεκτρονική έκδοση της Handelsblatt, το οποίο επισημαίνει ότι «αρχίζει να διαχέεται μία αισιοδοξία». Αυτό τουλάχιστον, σύμφωνα με τον αρθρογράφο, δείχνει επίκαιρη δημοσκόπηση του ινστιτούτου Kappa Research: «Δύο στους τρεις Έλληνες πιστεύουν ότι η χώρα τους ξεπερνά ή έχει ήδη ξεπεράσει την κρίση. Έξι στους δέκα προσδοκούν υψηλούς δείκτες ανάπτυξης για τα επόμενα πέντε χρόνια. Η δημοσκόπηση αποτελεί ένδειξη εμπιστοσύνης προς τη νέα κυβέρνηση του πρωθυπουργού Κυριάκου Μητσοτάκη, ο οποίος κέρδισε καθαρά τις βουλευτικές εκλογές στις αρχές Ιουλίου με το συντηρητικό κόμμα της Ν.Δ. Το 48% των ερωτηθέντων θεωρεί ότι ο Μητσοτάκης είναι ο πιο κατάλληλος πρωθυπουργός. Μόνο το 34% αναφέρει το ίδιο για τον προκάτοχό του, τον αριστερό Αλέξη Τσίπρα».</p>
      <p>
        <a href="https://www.in.gr/2019/11/02/greece/megara-sokaroun-oi-apokalypseis-o-drastis-filise-paidi-tou-prin-skotosei-ton-kouniado-tou/">Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του</a>
      </p>
      <p>Η άλλη πλευρά του νομίσματος: «Μπορεί δύο στους τρεις Έλληνες να πιστεύουν ότι η χώρα άφησε πίσω της τον κίνδυνο, αλλά την ίδια στιγμή το 55% των ερωτηθέντων θεωρεί ότι δεν έχουν ξεπεραστεί τα αίτια που προκάλεσαν την κρίση. Έξι στους δέκα ζητούν από την κυβέρνηση να καταβάλει μεγαλύτερη προσπάθεια για να πατάξει τη διαφθορά, το 57% ζητεί μείωση της γραφειοκρατίας, το 48% εκφράζει τη δυσαρέσκειά του για το έργο της δικαιοσύνης, ο ένας στους τρεις μιλάει για την ανάγκη μεταρρυθμίσεων στο εκπαιδευτικό σύστημα». Όπως επισημαίνει ο ανταποκριτής της Handsleblatt «η δυσπιστία δεν είναι αδικαιολόγητη. Μπορεί η χώρα, που αποχώρησε από το πρόγραμμα στήριξης τον Αύγουστο του 2018, να έχει ξεπεράσει την κρίση, αλλά οι επιπτώσεις της θα επιδρούν για μεγάλο χρονικό διάστημα. Με τους σημερινούς ρυθμούς ανάπτυξης γύρω στο 2% το ΑΕΠ δεν πρόκειται να επανέλθει σε επίπεδα προ κρίσης πριν από το 2030».</p>
      <h3>«Πιο αυστηρός» νόμος περί ασύλου</h3>
      <p>Σύντομες, αλλά πολυάριθμες οι αναφορές των γερμανικών μέσων ενημέρωσης στον νέο νόμο περί ασύλου που ενέκρινε η Βουλή των Ελλήνων. «Η Ελλάδα ψηφίζει πιο αυστηρό νόμο για το άσυλο» γράφει η Frankfurter Allgemeine Zeitung (FAZ), η οποία επισημαίνει ότι «στόχος είναι να αποφορτισθούν τα ελληνικά νησιά, να επιταχυνθεί η επεξεργασία των αιτήσεων και να απελαθούν πάραυτα οι αιτούντες άσυλο που δεν δείχνουν διάθεση συνεργασίας». Η εφημερίδα παραθέτει και την κριτική της αντιπολίτευσης, καθώς και πολλών ΜΚΟ, που θεωρούν ότι με τη νέα νομοθεσία «απεμπολείται το δικαίωμα για μία ολοκληρωμένη επεξεργασία του αιτήματος για παροχή ασύλου».</p>
      <p>Επικρίσεις από τη Γερμανική Ραδιοφωνία (Deutschlandradio), η οποία σε σχόλιό της αναφέρει: «Οι ανθρωπιστικές οργανώσεις έχουν δίκιο να επικρίνουν την αυστηρότερη ελληνική νομοθεσία περί ασύλου. Υφίσταται πραγματικά ο κίνδυνος να διεκπεραιώνονται οι πρόσφυγες με διαδικασίες-εξπρές, χωρίς να εξετάζεται η πραγματική ιστορία του κάθε ανθρώπου ξεχωριστά». Κριτική και από την οργάνωση Pro Asyl: «Το κράτος δικαίου στην Ελλάδα βρίσκεται σε ελεύθερη πτώση μετά την αλλαγή του νόμου περί ασύλου» λέει ο γενικός διευθυντής της οργάνωσης Πέτερ Μπούρκχαρντ στο Γερμανικό Καθολικό Πρακτορείο Ειδήσεων (KNA). Ο ίδιος υποστηρίζει ότι η Τουρκία δεν μπορεί να θεωρείται «ασφαλής τρίτη χώρα» και κατά συνέπεια οι απελάσεις προς την Τουρκία «παραβιάζουν το διεθνές δίκαιο».</p>
      <h3>Ταξιδιωτική οδηγία για Τουρκία</h3>
      <p>Νέες, αυστηρές προειδοποιήσεις από το γερμανικό υπουργείο Εξωτερικών για Γερμανούς υπηκόους με κουρδική καταγωγή που ταξιδεύουν στην Τουρκία. Και αυτό γιατί, όπως αποκαλύπτει το περιοδικό Der Spiegel «από τις αρχές Οκτωβρίου οι τουρκικές αρχές έχουν συλλάβει 14 Γερμανούς με κουρδική καταγωγή. (…) Η Άγκυρα τους κατηγορεί για συμμετοχή σε τρομοκρατική οργάνωση. Πρόκειται για το Κουρδικό Εργατικό Κόμμα PKK, που έχει απαγορευθεί και στη Γερμανία. Δέκα άτομα έχουν αφεθεί ελεύθερα, ωστόσο σε ορισμένες περιπτώσεις τους επιβάλλεται απαγόρευση εξόδου από τη χώρα ή άλλος περιοριστικός όρος».</p>
      <p>Γιάννης Παπαδημητρίου</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>