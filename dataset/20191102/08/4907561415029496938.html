<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/dilara-dogan/deri-sov-baslasin-2216413"/>
    <meta property="og:site_name" content="Posta"/>
    <meta property="article:published_time" content="2019-11-02T08:09:43+00:00"/>
    <meta property="og:title" content="Deri şov başlasın"/>
    <meta property="og:description" content="Asi ruhların bir numarası deri pantolonlar sezonun başı çeken trendleri arasında. Şık, rahat, cool ve tabii seksi. Aslına bakarsanız seksi olanlar biraz demode oldu"/>
  </head>
  <body>
    <article>
      <h1>Deri şov başlasın</h1>
      <address><time datetime="2019-11-02T08:09:43+00:00">02 Nov 2019, 08:09</time> by <a rel="author">Dilara Doğan</a></address>
      <p>Asi ruhların bir numarası deri pantolonlar sezonun başı çeken trendleri arasında. Şık, rahat, cool ve tabii seksi. Aslına bakarsanız seksi olanlar biraz demode oldu. Üzerinize yapışan deri pantolonlar değil de üç beden büyük, salaş olanları bu sezon moda. Eskiden sıkça gördüğümüz, o üzerimize jilet gibi yapışan hatta pişik yapan deri pantolonlar tarih oldu. Tarih olmasına sevindiğim bir diğer parça ise deri tayt. İsterseniz dünyanın parasını verin, yine ucuz yine ucuz deri tayt.</p>
      <h3>Evde bile denemeyin</h3>
      <p>Bol duran deri pantolonlar için tabii sütun gibi bacaklar, geniş olmayan kalçalar lazım. Biraz bile fazlası olanların evde bile denememelerini rica edeceğim. Dört beden büyük görünmekse amacınız tabii deneyebilirsiniz. Deri pantolonları, beyaz dar bir tişört ve uzunlu kısalı, boynunuzu koparırcasına fazla duran kolyelerle birlikte çok yakıştırıyorum. Üzerine de bir deri ceket çekin. “Deri üstüne deri mi?” demeyin, gayet iyi oluyor. Siz siz olun bu sezonu deri pantolonsuz geçirmeyin. “Yok ben giymem” derseniz de hobi olarak yine alın. Ön yargılarınızı sokağa atın. Çünkü “Olmaz” dediğimiz ne varsa gayet güzel oluyor. Aman suni deri olsun pantolonlarınız. Gerçeğini ne kalp kaldırır ne cüzdan!</p>
      <h3>'Denim Artistliği'</h3>
      <p>Türkiye’de daha önce hiç yapılmamış bir şey. Baskı, tasarımlarda sıkça rastladığımız bir durum ama bahsettiğim elde boyanmış bir portre. Jean ceketler ve trençkotların üzerine yapılıyor. Tıpkı bir tuvale yapılmış gibi ama kıyafetinizin üzerinde. Sadece size özel, istediğiniz her görsel büyük bir emekle elle çiziliyor. Jean ve deri üzerine de her türlü çizimi yapabiliyor ‘Jackie Jackets’in tasarımcısı Neslihan Aydın.</p>
      <p>Tasarımlarına Karaköy’de bir butikte rastladım. Elle çizilmiş olma ihtimaline inanamıyorsunuz bile. “Tek yıkamada akar, o boyalar” diyeceksiniz ama Neslihan Hanım bu parçaların ömürlük olduğunu söylüyor. Çamaşır makinesine bile atabilirmişiz. Kişiye özel hazırlanmış olması da hediye önerisi olarak da iyi bir alternatif oluşturuyor. Böyle yetenekli Türk tasarımcılarımızın artarak çoğalması dileğiyle...</p>
    </article>
  </body>
</html>