<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619523/%D9%BE%D8%A7%D8%B3%D8%AE-%D9%85%D8%AD%D8%B3%D9%86-%D8%AA%D9%86%D8%A7%D8%A8%D9%86%D8%AF%D9%87-%D8%A8%D9%87-%D8%AA%D9%85%D8%A7%D8%B4%D8%A7%DA%AF%D8%B1%D8%A7%D9%86-%DA%98%D8%A7%D9%BE%D9%86%DB%8C-%D9%85%D8%AA%D8%B9%D8%AC%D8%A8-%D8%A7%D8%B2-%D8%B3%D9%88%DA%98%D9%87-%D9%81%DB%8C%D9%84%D9%85-%D9%82%D8%B3%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T21:10:00+00:00"/>
    <meta property="og:title" content="پاسخ محسن تنابنده به تماشاگران ژاپنی متعجب از سوژه فیلم «قسم»"/>
    <meta property="og:description" content="محسن تنابنده بازیگر و کارگردان ایرانی که در اولین حضور جهانی فیلم «قسم» در جشنواره فیلم توکیو حاضر شد، با مخاطبان فیلمش گفت‌وگو کرد و بیشترین موضوعی که مورد پرسش قرار گرفت، درباره سوژه فیلم بود."/>
  </head>
  <body>
    <article>
      <h1>پاسخ محسن تنابنده به تماشاگران ژاپنی متعجب از سوژه فیلم «قسم»</h1>
      <address>
        <time datetime="2019-11-02T21:10:00+00:00">02 Nov 2019, 21:10</time>
      </address>
      <p>
        <i>محسن تنابنده بازیگر و کارگردان ایرانی که در اولین حضور جهانی فیلم «قسم» در جشنواره فیلم توکیو حاضر شد، با مخاطبان فیلمش گفت‌وگو کرد و بیشترین موضوعی که مورد پرسش قرار گرفت، درباره سوژه فیلم بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در سانس‌های پایانی جشنواره فیلم توکیو شامگاه ۱۰ آبان فیلم «قسم» در سالنی به نمایش درآمد که ظرفیت آن پر شده بود. علاوه بر تماشاگران ژاپنی، ایرانی‌های مقیم ژاپن نیز از حاضران در این اکران بودند.</p>
      <p>اغلب مخاطبان ژاپنی درباره سوژه فیلم سوال داشتند که محسن تنابنده به سوالات آنها پاسخ داد و درباره موضوع قسم‌خوردن برای اعدام یک متهم صحبت کرد.</p>
      <figure>
        <img src="https://aftabnews.ir/files/fa/news/1398/8/11/354450_380.jpg"/>
      </figure>
      <p>او درباره بازیگران این فیلم توضیح داد: به غیر از مهناز افشار و حسن پورشیرازی که بازیگران حرفه‌ای بودند، بقیه نابازیگر بودند و من تلاش کردم آنها را به گونه‌ای انتخاب کنم که با هم خویشاوند باشند و این کار را سخت می‌کرد اما انجام شد.</p>
      <p>تنابنده با اشاره به سختی‌های کار با توجه به تعداد زیاد شخصیت‌ها در فیلم خاطرنشان کرد: براساس میزانسن اولیه جای هر کس مشخص بود. این کارگردان در بخش پایانی سخنانش که درباره پخش این فیلم در ژاپن پرسیده بودند، گفت: شما باید بگویید.</p>
      <p>محسن تنابنده که بیشتر در این نشست درباره موضوع فیلم مورد پرسش قرار گرفت، تصریح کرد: دیدگاه من درباره موضوع مهم نیست، مهم این است که یک مساله‌ای را به تعامل جمعی با شما می‌گذارم.</p>
    </article>
  </body>
</html>