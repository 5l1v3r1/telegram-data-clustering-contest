<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811199.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T21:28:00+00:00"/>
    <meta property="og:title" content="توئیتر حساب کاربری شبکه المنار و الاعلام الحربی را مسدود کرد"/>
    <meta property="og:description" content="به گزارش فارس، شبکه اجتماعی توئیتر روز شنبه به یکباره و بدون اطلاع قبلی صفحه شبکه المنار وابسته به حزب‌الله لبنان و صفحه «الاعلام الحربی المرکزی» را که اخبار میدانی جبهه مقاومت را پوشش می‌داد، مسدود کرد."/>
  </head>
  <body>
    <article>
      <h1>توئیتر حساب کاربری شبکه المنار و الاعلام الحربی را مسدود کرد</h1>
      <address>
        <time datetime="2019-11-02T21:28:00+00:00">02 Nov 2019, 21:28</time>
      </address>
      <p>شبکه اجتماعی توئیتر بدون اعلام قبلی صفحه شبکه المنار و الاعلام الحربی دو رسانه نزدیک به مقاومت را مسدود کرد.</p>
      <p>به گزارش فارس، شبکه اجتماعی توئیتر روز شنبه به یکباره و بدون اطلاع قبلی صفحه شبکه المنار وابسته به حزب‌الله لبنان و صفحه «الاعلام الحربی المرکزی» را که اخبار میدانی جبهه مقاومت را پوشش می‌داد، مسدود کرد.</p>
      <p>تمامی صفحات مربوط به شبکه المنار از جمله صفحات اخبار و برنامه‌های این شبکه نیز مسدود شده است.</p>
      <p>وبگاه شبکه المنار این اقدام توئیتر را نشان دهنده فشارهای سیاسی دانست و نوشت که صفحه شبکه المنار نزدیک به یک میلیون دنبال کننده داشت.</p>
      <figure>
        <img src="https://media.farsnews.com/Uploaded/Files/Images/1398/08/11/13980811000886_Test_PhotoL.jpg"/>
      </figure>
      <figure>
        <img src="https://media.farsnews.com/Uploaded/Files/Images/1398/08/11/13980811000887_Test_PhotoL.jpg"/>
      </figure>
      <p>به نظر می‌رسد این اقدام توئیتر در پاسخ به درخواست نمایندگان آمریکایی از «جک دورسی» مدیر عامل توئیتر در ۲۲ اکتبر (۳۰ مهر ماه) گذشته باشد.</p>
      <p>در این تاریخ چهار تن از اعضای مجلس نمایندگان آمریکا به نام‌های «تام رید»، «مکس رز»، «برایان فیتزپاتریک» و  «جاش گاتمر» به شدت از توئیتر به علت میزبانی از حساب‌های کاربری وابسته به حزب‌الله و حماس انتقاد و این دو گروه مقاومت را «سازمان‌های تروریستی خارجی» توصیف کردند.</p>
      <p>به نوشته وبگاه «هیل» وابسته به کنگره آمریکا، این نمایندگان از «جک دورسی» خواستند تا با حضور در کنگره، در خصوص دلایل حضور حزب‌الله و حماس در توئیتر توضیح دهد.</p>
      <p>فشارها علیه بازوی رسانه‌ای مقاومت به توئیتر محدود نشده و در ماه گذشته همین نمایندگان نامه‌هایی به رؤسای فیس‌بوک، یوتیوب و توئیتر نوشته و از آنها خواستند تا حساب‌‌های کاربری وابسته به حزب‌الله و حماس را مسدود کنند.</p>
    </article>
  </body>
</html>