<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/den-spanske-regjeringen-vil-hjelpe-thunberg/71776939"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T21:37:22+00:00"/>
    <meta property="og:title" content="Den spanske regjeringen vil hjelpe Thunberg"/>
    <meta property="og:description" content="- Kjære Thunberg, det ville vært storartet å få deg hit til Madrid, skriver den spanske klima- og miljøministeren Teresa Ribera på Twitter."/>
  </head>
  <body>
    <article>
      <h1>Den spanske regjeringen vil hjelpe Thunberg</h1>
      <h2>- Kjære Thunberg, det ville vært storartet å få deg hit til Madrid, skriver den spanske klima- og miljøministeren Teresa Ribera på Twitter.</h2>
      <address><time datetime="2019-11-02T21:37:22+00:00">02 Nov 2019, 21:37</time> by <a rel="author">Tharald Halvorsen</a></address>
      <p><a href="https://twitter.com/Teresaribera/status/1190371788028628992">Twitter-meldingen</a> til Ribera kommer bare et døgn etter at den svenske klimaaktivisten Greta Thunberg <a href="https://www.dagbladet.no/nyheter/ber-om-hjelp/71774404">ba om hjelp</a> til å komme tilbake til Europa etter at FNs klimakonferanse (COP25) flyttes fra Chile til Spania.</p>
      <p>
        <b>- Det viser seg at jeg har reist halve jorda rundt i feil retning, skrev Thunberg på Twitter fredag og fortsatte:</b>
      </p>
      <p>- Nå trenger jeg hjelp til å krysse Atlanteren i november. Om noen kan hjelpe meg med transport, så blir jeg veldig takknemlig.</p>
      <figure>
        <iframe data-src="https://twitter.com/Teresaribera/status/1190371788028628992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Rekker ut hånden</h3>
      <p>Thunberg vil nemlig ikke fly av miljøhensyn, og befinner seg for tida i Los Angeles i USA, der hun fredag deltok i en stor klimademonstrasjon.</p>
      <p>Men nå ser det ut til at 16-åringen kan senke skuldrene.</p>
      <p>
        <b>- Du har lagt bak deg en lang reise, der du har hjelpet oss alle med å sette klimakrisen på dagsordenen. Vi ville vært henrykt over å hjelpe deg med å krysse Atlanteren tilbake til Europa, skriver Ribera.</b>
      </p>
      <p>Ribera understreker at hun er villig til å innlede kontakt med Thunberg for å få dette til.</p>
      <h3>Trakk seg</h3>
      <p>Et av hovedmålene med Amerika-turen til Thunberg var å delta på klimakonferansen i Chile.</p>
      <p>Landet trakk seg imidlertid tidligere denne uken som arrangør på grunn av kraftige demonstrasjoner mot økonomisk ulikhet - <a href="https://www.bbc.com/news/world-latin-america-50123494">den høyeste blant alle OECD-land</a> - som har fylt Chiles hovedstad.</p>
      <p>Rundt 25 000 delegater er ventet til COP25 som arrangeres fra 2. til 13. desember. Det er FNs årlige klimakonferanse og inngår i innsatsen for å implementere målene fra Parisavtalen.</p>
    </article>
  </body>
</html>