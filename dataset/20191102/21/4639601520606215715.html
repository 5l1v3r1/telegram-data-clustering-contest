<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/society/megara-sokaristikes-eikones-amesos-meta-to-agrio-foniko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T21:29:12+00:00"/>
    <meta property="og:title" content="Μέγαρα : Σοκαριστικές εικόνες αμέσως μετά το άγριο φονικό"/>
    <meta property="og:description" content="Συγκλονιστικά είναι τα πλάνα που εξασφάλισε αποκλειστικά το One Channel, στα οποία διακρίνονται οι πρώτες εικόνες αμέσως μετά το στυγερό έγκλημα."/>
  </head>
  <body>
    <article>
      <h1>Μέγαρα : Σοκαριστικές εικόνες αμέσως μετά το άγριο φονικό</h1>
      <h2>Συγκλονιστικά είναι τα πλάνα που εξασφάλισε αποκλειστικά το One Channel, στα οποία διακρίνονται οι πρώτες εικόνες αμέσως μετά το στυγερό έγκλημα.</h2>
      <address><time datetime="2019-11-02T21:29:12+00:00">02 Nov 2019, 21:29</time> by <a rel="author">ΤοΒΗΜΑ Team</a></address>
      <p>Συγκλονισμένο παραμένει το πανελλήνιο με την άγρια δολοφονία που σημειώθηκε το βράδυ της Πέμπτης στα Μέγαρα, όταν 50χρονος σωφρονιστικός υπάλληλος πυροβόλησε και σκότωσε τον 48χρονο κουνιάδο του, ενώ τραυμάτισε τη σύζυγό του.</p>
      <p>Οι μαρτυρίες και οι καταθέσεις τόσο των «πρωταγωνιστών» του φονικού όσο και γειτόνων και συγγενών της οικογένειας επιχειρούν να ξετυλίξουν το κουβάρι της υπόθεσης, με τις λεπτομέρειες που βλέπουν το φως της δημοσιότητας να σοκάρουν.</p>
      <p>
        <a href="https://www.in.gr/2019/11/02/greece/poies-perioxes-tis-attikis-kindyneyoun-perissotero-apo-katastrofikes-plimmyres/">Διαβάστε ακόμη : Ποιες περιοχές της Αττικής κινδυνεύουν περισσότερο από καταστροφικές πλημμύρες</a>
      </p>
      <p>Εξίσου συγκλονιστικά είναι τα πλάνα που εξασφάλισε αποκλειστικά το One Channel, στα οποία διακρίνονται οι πρώτες εικόνες αμέσως μετά το στυγερό έγκλημα.</p>
      <p>Ο 48χρονος γιατρός κείτεται αιμόφυρτος στο πάτωμα μετά τις διαδοχικές σφαίρες στην κοιλιακή και βουβωνική χώρα από το όπλο του δράστη. Σημειώνεται πως ο άτυχος άνδρας στη συνέχεια διακομίστηκε με ασθενοφόρο του ΕΚΑΒ στο Θριάσιο νοσοκομείο όπου διαπιστώθηκε ο θάνατός του.</p>
      <figure>
        <iframe src="https://www.youtube.com/embed/zIUo4FTZ3zM" width="640" height="360" data-service="Youtube" scrolling="no"/>
      </figure>
      <h3>Σπάει τη σιωπή της η σύζυγος του θύματος</h3>
      <p>Στο μεταξύ, η σύζυγος του άτυχου γιατρού που έχασε τη ζωή του έσπασε τη σιωπή της.</p>
      <p>«Ηταν γύρω στις 19:00 και, ενώ βρισκόμουν στην αυλή του σπιτιού μας , άκουσα κάποιον να ζητά τον σύζυγο μου. Αρχικά δεν κατάλαβα ότι ήταν ο κατηγορούμενος. Φώναξα τον άντρα μου που ήταν στην ταράτσα και όταν εκείνος κατέβαινε από την σκάλα, το άτομο που βρισκόταν έξω, έσπρωξε την πόρτα και τότε είδα ότι ήταν ο γαμπρός μου» περιγράφει, μιλώντας στον ΣΚΑΙ, και συνεχίζει:</p>
      <p>«Έβγαλε ένα όπλο και με πυροβόλησε στο πόδι. Τρόμαξα και μπήκα μέσα στο σπίτι. Πυροβόλησε τρεις φορές τον σύζυγό μου. Άκουσα τον άντρα μου να του λέει “Ηρέμησε! Θα μιλήσουμε και θα τα βρούμε!» είπε χαρακτηριστικά.</p>
      <figure>
        <video src="https://tv.in.gr/uploads/20191102/185830_megara__h_suzugos_tou_tumatos.mp4?_=1"/>
      </figure>
      <h3>«Δεχόταν απειλές»</h3>
      <p>Την ίδια ώρα, συνάδελφος του 48χρονου γιατρού, μιλώντας στον ΣΚΑΙ, είπε ότι γνώριζε για τις απειλές που δεχόταν το θύμα από τον γαμπρό του.</p>
      <p>«Ήταν γνωστές κάποιες απειλές εκ μέρους του γαμπρού του. Δεν φοβόταν, ήξερε ότι είναι προβληματική κατάσταση, τον απασχολούσε, είχε δεχτεί απειλές για τη ζωή του στο παρελθόν και μου τις είχε αναφέρει… Ο γαμπρός του χώρισε με την γυναίκα του και κατηγορούσε την υπόλοιπη οικογένεια της συζύγου του, για το γεγονός ότι δεν ευνοούν τη σχέση».</p>
      <h3>«Δεν θυμόταν τι έγινε»</h3>
      <p>Από την πλευρά του, ο αδερφός του δράστη ανέφερε στην κατάθεση του ότι ο 50χρονος ήταν σε σοκ και δεν θυμόταν τι είχε γίνει στο φονικό.</p>
      <p>«Την Πέμπτη γύρω στις 19.30 μου τηλεφώνησε ο αδερφός μου και μου ανέφερε ότι είχε πάει στο σπίτι της πρώην γυναίκας του, στα Μέγαρα, για να δει το παιδί και μετά από αυτό δεν θυμόταν τι είχε γίνει. Όπως μου είπε, όμως, πίστευε ότι είχε κάνει κάτι κακό. Ο χωρισμός με τη γυναίκα του τον είχε στρεσάρει. Τον είχε αγχώσει το γεγονός ότι εκείνη θα έφευγε στην επαρχία μαζί με το παιδί…».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>