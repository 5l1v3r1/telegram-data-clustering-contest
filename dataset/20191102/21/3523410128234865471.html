<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637613/%D8%AF%D8%B1-%D9%87%D9%81%D8%AA%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%AA%D8%B5%D9%85%DB%8C%D9%85%D8%A7%D8%AA-%D9%85%D9%87%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%AC%D8%A7%D9%85-%D9%BE%DB%8C%D8%B4%E2%80%8C%D8%B1%D9%88%DB%8C-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T21:18:00+00:00"/>
    <meta property="og:title" content="در هفته‌های آینده تصمیمات مهمی درباره آینده برجام پیش‌روی ایران خواهد بود"/>
    <meta property="og:description" content="سفیر بریتانیا در تهران با بیان اینکه در هفته های آینده تصمیمات مهمی درباره آینده برجام پیش روی ایران خواهد بود، گفت: می خواهیم این توافق باقی بماند."/>
  </head>
  <body>
    <article>
      <h1>
        <a href="https://www.bultannews.com/fa/news/637613/%D8%AF%D8%B1-%D9%87%D9%81%D8%AA%D9%87%E2%80%8C%D9%87%D8%A7%DB%8C-%D8%A2%DB%8C%D9%86%D8%AF%D9%87-%D8%AA%D8%B5%D9%85%DB%8C%D9%85%D8%A7%D8%AA-%D9%85%D9%87%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%AC%D8%A7%D9%85-%D9%BE%DB%8C%D8%B4%E2%80%8C%D8%B1%D9%88%DB%8C-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%AF-%D8%A8%D9%88%D8%AF">در هفته‌های آینده تصمیمات مهمی درباره آینده برجام پیش‌روی ایران خواهد بود</a>
      </h1>
      <h2>سفیر بریتانیا در تهران با بیان اینکه در هفته های آینده تصمیمات مهمی درباره آینده برجام پیش روی ایران خواهد بود، گفت: می خواهیم این توافق باقی بماند.</h2>
      <address><time datetime="2019-11-02T21:18:00+00:00">02 Nov 2019, 21:18</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در حالی که به روزهای پایانی فرصت 60 روزه سوم ایران به طرف های باقیمانده در برجام برای اجرای تعهداتشان باقی مانده، «راب مک ایر» سفیر بریتانیا در تهران امروز (شنبه) در صفحه اینستاگرامش با انتشار ویدئویی عنوان کرد: «من به عنوان سفیر بریتانیا زمان زیادی را صرف می کنم تا تعهدات کشورم را نسبت به برجام توضیح دهم.این تعهد ما حقیقی است، ما به همراه فرانسه، آلمان، چین و روسیه تلاش های بسیاری می کنیم تا ایران همچنان از مزایای برجام برخوردار باشد.»</p>
      <p>وی با بیان اینکه «در هفته های آینده تصمیمات مهمی درباره آینده برجام پیش روی ایران خواهد بود»، اظهار داشت: «ما می خواهیم این تفاهمنامه باقی بماند.»</p>
      <p>سفیر بریتانیا اضافه کرد: «امروز در نظر دارم درباره اشتباه بودن دو برداشت راجع به برجام توضیح دهم. اینکه اروپا تعهداتش را نسبت به برجام انجام نمی دهد و اینکه ایران از تفاهمنامه هیچ نفعی نبرده است.»</p>
      <p>وی که کشورش به همراه دو عضو اروپایی دیگر برجام بعد از خروج آمریکا از برجام به 11 تعهد متعهد شده اند و هیچکدام عملیاتی نشده است، در این پیام ویدئویی مدعی شد: «در چارچوب برجام، طرف اروپایی چهار تعهد را قبول کرد. اول برداشتن تحریم های اتحادیه اروپا مربوط به برنامه هسته ای ایران، ما این کار را انجام دادیم و تحریم ها علیه قسمت های بزرگی از اقتصاد ایران را لغو کردیم.دوم برداشتن تحریم های هسته ای سازمان ملل و تحریم های چندجانبه ای که علیه تعدادی از افراد و سازمان ها بود را برداشتیم، سوم کمک به ایران برای پیشبرد یک برنامه هسته ای غیرنظامی که ما در حال انجام آن هستیم، همانطور که سفر هفته پیش متخصصان هسته ای ما نشان داد و چهارم ارتقای سطح تجارت بین ایران و اروپا و این هم کاری است که برای انجام آن نهایت تلاشمان را انجام می دهیم.»</p>
      <p>راب مک ایر اضافه کرد: «برای مثال سفارت بریتانیا ماه گذشته از بیش از یکصد شرکت برای انجام تجارت با ایران حمایت کرد. البته می دانیم که خروج آمریکا از برجام ضربه بزرگی به این تفاهمنامه وارد کرده است و واقعا نمی توان تاثیر تحریم ها را برطرف کرد.»</p>
      <p>وی خاطرنشان کرد: « اما ما با حسن نیت در حال همکاری با ایران هستیم تا راه هایی پیدا کنیم که بتوان وضعیت را بهتر کرد.»</p>
      <p>سفیر بریتانیا اضافه کرد: «معتقدیم پیدا کردن یک راه حل دیپلماتیک بسیار ضروری، ولی ممکن است.»</p>
      <p>راب مک ایر با اشاره به گام های کاهش تعهدات برجامی ایران در اظهاراتی مداخله جویانه عنوان کرد: «اما در عین حال بسیار نامطلوب خواهد بود که ایران قدم هایی بردارد که باعث فروپاشی برجام شود.»</p>
      <p>وی افزود: «برجام تفاهمنامه ای است که بیش از این برای این کشور (ایران) بی نظیر مزایای مهمی به همراه خواهد داشت.»</p>
      <p>سفیر بریتانیا پیش از این نیز در پیامی ویدئویی در صفحه توئیترش عنوان کرده بود که حتی اگر این کشور از اتحادیه اروپا خارج شود به اجرای تعهداتش در برجام پایبند خواهد ماند. (اینجا بخوانید)</p>
      <p>به گزارش فارس، 14 آبان ماه فرصت 60 روزه ایران به طرف های باقیمانده در برجام برای اجرای تعهدات بانکی و نفتی آنها پایان می یابد و همانگونه که جمهوری اسلامی ایران پیش از این اعلام کرده با پایان این فرصت ایران وارد گام چهارم کاهش تعهدات برجامی خود خواهد شد. در سه گام قبلی، ایران تعهدات خود در زمینه میزان اورانیوم غنی شده، سقف آن و تحقیق و توسعه را متوقف کرد.</p>
    </article>
  </body>
</html>