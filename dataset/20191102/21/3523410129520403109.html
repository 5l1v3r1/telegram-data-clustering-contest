<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637616/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%D8%A7%D9%85%D8%B3%D8%A7%D9%84-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T21:24:00+00:00"/>
    <meta property="og:title" content="رشد اقتصادی آمریکا به کمترین سطح امسال رسید"/>
    <meta property="og:description" content="اقتصاد آمریکا در سه ماهه سوم امسال ۱.۹ درصد رشد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637616/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%D8%A7%D9%85%D8%B3%D8%A7%D9%84-%D8%B1%D8%B3%DB%8C%D8%AF">رشد اقتصادی آمریکا به کمترین سطح امسال رسید</a>
      </h1>
      <h2>اقتصاد آمریکا در سه ماهه سوم امسال ۱.۹ درصد رشد کرد.</h2>
      <address><time datetime="2019-11-02T21:24:00+00:00">02 Nov 2019, 21:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر چند داده‌های رشد منتشرشده از طرف <b>وزارت بازرگانی آمریکا</b> نشان می دهد که رشد سه ماهه سوم <b>بزرگ ترین اقتصاد آمریکا</b> در سه ماهه سوم امسال ۰.۳ درصد بیشتر از پیش بینی‌های قبلی بوده است اما رشد سه ماهه سوم این کشور تحت تاثیر کاهش مخارج مصرف‌کننده و سرمایه گذاری های تجاری، ضعیف ترین رشد فصلی در سال ۲۰۱۹ محسوب می‌شود.</p>
      <p>رشد اقتصادی آمریکا در سه ماهه سوم امسال در مقایسه با مدت مشابه سال قبل کاهش محسوسی داشته است. در سال ۲۰۱۸ رشد اقتصادی سومین فصل آمریکا ۳.۴ درصد اندازه گیری شده بود. این رشد هم‌چنین ۰.۱ درصد کمتر از رشد اقتصادی ثبت‌شده این کشور در سه ماهه دوم سال جاری میلادی بوده است.</p>
      <p>جنگ تجاری دولت ترامپ با چین، اطمینان بسیاری از فعالان تجاری را کاهش داده و بر روی تمایل سرمایه گذاران برای سرمایه گذاری‌های جدید در این کشور تاثیر منفی گذاشته است. از طرف دیگر با کمرنگ‌شدن تدریجی پیامدهای مثبت لایحه کاهش مالیاتی؛ اکنون بادهای موافق کمتری برای به حرکت درآوردن بادبان های کشتی اقتصاد آمریکا می وزد.</p>
      <p>رشد بخش مخارج مصرفی که بار دو سوم کل رشد اقتصادی آمریکا را بر دوش می‌گیرد در سطح ۲.۹ درصد قرار دارد که هنوز سطح مطلوبی است اما این رشد در مقایسه با رشد ۴.۶ درصدی سه ماهه دوم کاهش نگران کننده‌ای داشته است.</p>
      <p>یان شفردسون، کارشناس ارشد اقتصادی در موسسه " پانتئون مکرو اکونومیکس" گفت: داده های رشد می‌توانست از این هم بدتر باشد اما فکر نمی‌کنم در سه ماهه چهارم هم به اندازه سه ماهه سوم خوششانس باشیم. نسبت به رشد مصارف در سه ماهه پایانی سال تردیدهای جدی وجود دارد.</p>
      <p>وزارت بازرگانی آمریکا رشد اقتصادی امسال این کشور را ۲.۲ درصد پیش بینی کرده است که در صورت تحقق، ۰.۷ درصد کمتر از رشد این کشور در سال ۲۰۱۸ و تقریبا مشابه رشد سال ۲۰۱۵ خواهد بود.</p>
      <p>دونالد ترامپ، رئیس جمهور آمریکا که برای پیروزی مجدد در انتخابات ریاست جمهوری سال آینده حساب ویژه ای بر روی مسائل اقتصادی باز کرده است عملکرد اقتصادی این کشور در دوران ریاست جمهوری خود را برترین عملکرد اقتصادی در طول تاریخ خوانده است.</p>
    </article>
  </body>
</html>