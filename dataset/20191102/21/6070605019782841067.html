<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/valors-comencen-pels-petits-casa_0_2337366315.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T21:05:40+00:00"/>
    <meta property="og:title" content="Els valors comencen pels més petits de casa"/>
    <meta property="og:description" content="El CF Palautordera i Pallassos sense fronteres han firmat un acord de col·laboració"/>
  </head>
  <body>
    <article>
      <h1>Els valors comencen pels més petits de casa</h1>
      <h2>El CF Palautordera i Pallassos sense fronteres han firmat un acord de col·laboració</h2>
      <address>
        <time datetime="2019-11-02T21:05:40+00:00">02 Nov 2019, 21:05</time>
      </address>
      <p>Comença a caure la tarda a Santa Maria de Palautordera i des del camp de futbol municipal se senten ressonar somriures. Una veu sobresurt: és la de pallasso Tortell Poltrona, que amb el seu nas vermell empaita i diverteix un grup de nens i nenes del futbol base del CF Palautordera. Estan més contents que de costum: a banda de la visita d’un pallasso que els fa córrer i riure, estan d’estrena. Tenen samarretes noves. Damunt dels colors groc i blau que caracteritzen la samarreta del CF Palautordera ara hi llueix, llampant, el logotip de l’ONG Pallassos Sense Fronteres.</p>
      <p>“Després d’aconseguir un patrocinador per als equips amateurs, vam pensar que per als equips de la base no ens semblava gaire oportú que portessin noms comercials a la samarreta. Primer vam decidir que la deixaríem sense publicitat. I, justament aquell dia, sortia el Tortell Poltrona en un programa de televisió i ens vam plantejar parlar amb Pallassos Sense Fronteres, una entitat nascuda aquí al poble, per iniciar una col·laboració”, relata David Morlans, vocal social del club des d’aquesta temporada, en què ha entrat una nova junta. Amb aquest acord, el CF Palautordera organitzarà, entre altres activitats, un torneig de futbol base a la primavera amb equips de la zona i la recaptació es donarà a l’ONG.</p>
      <p>Tortell Poltrona és el nom artístic de Jaume Mateu, president de Pallassos Sense Fronteres, entitat solidària que aviat farà 27 anys. Mateu és conscient que l’esport és una gran eina per arribar als més petits i, entre broma i broma, recorda que va ser “mascota de la Penya” als anys 90 per explicar que el seu vincle amb l’esport ja ve de fa temps. “Quan ens van trucar del Palautordera no ho vam dubtar. Com podíem no acceptar un acord així?”, explica Mateu davant la mirada còmplice del seu amic i membre de la junta de Pallassos, Ramon Fugarolas.</p>
      <p>“El món de l’esport i Pallassos Sense Fronteres han coincidit diverses vegades. Potser la més important va ser quan molts periodistes esportius van escriure un llibre [<i> Relats del Mundial</i> ] apadrinat per Pep Guardiola i que ens va suposar un gran donatiu. El Pep també ens va ajudar en la nostra lluita contra l’Ebola a Sierra Leone. El vaig contactar i li vaig demanar que ens ajudés a guanyar l’Ebola, que ens enviés en la llengua local un missatge que deia: “Estem en un partit en què hem de guanyar l’Ebola i, si ho fem junts, el guanyarem”. Aquest missatge va ser transmès per totes les ràdios i televisions de Sierra Leone, recorda Mateu. Avui dia Pallassos Sense Fronteres i les seves ramificacions estan presents en 15 països duent a terme projectes solidaris. Al llarg de la seva trajectòria acumulen més de 400 expedicions.</p>
      <h3>Solidaritat i difusió</h3>
      <p>Amb l’acord entre el CF Palautordera i l’ONG, tant Mateu com Morlans tenen clar que un dels principals objectius és la transmissió de valors, començant pels més petits. “Molts nens i nenes són feliços al voltant d’un pilota arreu del món, ja sigui de cuir o de pedaços, per això va ser fàcil arribar a un acord. Nosaltres volem transmetre felicitat i la pilota és una eina més per fer-ho”, valora Mateu. “L’acord és clau per fer entendre als més petits que, en molts altres llocs, hi ha nens que no ho tenen tan fàcil per jugar a futbol i que hem de ser solidaris. Els pares han rebut la iniciativa encantats i també volen una samarreta per a ells!”, afegeix Morlans.</p>
      <p>Des del CF Palautordera també esperen que l’acord amb Pallassos ajudi a la difusió de l’ONG i se’n parli. És la voluntat d’un club humil que prioritza la transmissió de valors començant pels més petits de casa. El pas següent que el club té previst és una nova col·laboració solidària, en aquest cas amb l’Hospital Sant Joan de Déu de Barcelona.</p>
    </article>
  </body>
</html>