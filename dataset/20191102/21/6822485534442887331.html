<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811202.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T21:50:00+00:00"/>
    <meta property="og:title" content="اعلام آمادگی شبه نظامیان کُرد سوریه برای مذاکره با دمشق"/>
    <meta property="og:description" content=" به گزارش فارس، نهاد موسوم به شورای دموکراتیک سوریه، شاخه سیاسی نیروهای دموکراتیک سوریه ( که اغلب آن را شبه نظامیان کُرد می‌دهند) روز شنبه در بیانیه‌ای آمادگی خود را برای مذاکره با دولت سوریه اعلام کرد."/>
  </head>
  <body>
    <article>
      <h1>اعلام آمادگی شبه نظامیان کُرد سوریه برای مذاکره با دمشق</h1>
      <address>
        <time datetime="2019-11-02T21:50:00+00:00">02 Nov 2019, 21:50</time>
      </address>
      <p>«شورای دموکراتیک سوریه»، شاخه سیاسی شبه‌نظامیان موسوم به «نیروهای دموکراتیک سوریه» آمادگی خود را برای مذاکره با دولت سوریه به منظور مقابله با تهدیدهای خارجی علیه این کشور اعلام کرد.</p>
      <p> به گزارش فارس، نهاد موسوم به شورای دموکراتیک سوریه، شاخه سیاسی نیروهای دموکراتیک سوریه ( که اغلب آن را شبه نظامیان کُرد می‌دهند) روز شنبه در بیانیه‌ای آمادگی خود را برای مذاکره با دولت سوریه اعلام کرد.</p>
      <p>در بیانیه‌ای که این نهاد در وب سایت رسمی خود منتشر کرد، آمده است: ما مصاحبه جدید بشار اسد را دنبال کردیم. با وجود اینکه با بسیاری از موضوعاتی که وی مطرح کرد به ویژه موارد مربوط به شمال و شرق سوریه اتفاق نظر نداریم، اما با این حال از سخنان اسد متوجه شدیم که ممانعتی برای ورود به یک فرآیند مذاکره واقعی وجود ندارد تا با خطرها و تهدیدها درباره تقسیم سوریه و جدا شدن بخش‌هایی از آن به نفع ترکیه مقابله کنیم.</p>
      <p>به گزارش وبگاه خبری موازین نیوز، شورای دموکراتیک سوریه بر آمادگی خود برای شروع مذاکره با دولت سوریه بدون اعمال پیش شرط و بر اساس اصول ملی مورد توافق سوری‌ها تاکید کرد.</p>
      <p>این نهاد ادعا کرد که موضع آن درباره مذاکره با دولت دمشق خلق الساعه نبوده و از زمان آغاز بحران سوریه ثابت بوده است.</p>
      <p>شورای دموکراتیک سوریه گفت: آمادگی برای مذاکره همه برداشت‌های اشتباه و انحرافی را درباره اینکه اداره خودگردان کُردهای سوریه به دنبال تقسیم سوریه است، از بین می‌برد.</p>
      <p>شورای دموکراتیک سوریه تفاهم نظامی بین نظامیان این نهاد و ارتش سوریه تحت نظارت روسیه را آغازگر روند اعتمادسازی برای تکمیل آزادسازی خاک سوریه از چنگ اشغالگران ترکیه و در نهایت آزادسازی «عفرین» خواند.</p>
      <p>وزارت دفاع سوریه چهارشنبه گذشته  از نیروهای دموکراتیک سوریه خواست برای مقابله با تهدیدهای خارجی با ارتش این کشور همراه شوند.</p>
      <p>وزارت دفاع سوریه با صدور بیانیه‌ای اعلام کرد که فرماندهی کل ارتش و نیروهای مسلح سوریه پس از تسلط بر بخش وسیعی از خاک سوریه از شبه نظامیان کُرد می‌خواهد تا برای مقابله با حمله خارجی به ارتش این کشور بپیوندند.</p>
      <p>شورای دموکراتیک سوریه هم  به دنبال آن اعلام کرد که اگر با دمشق بر سر اداره منطقه شمال شرق سوریه به توافق دست یابد به ارتش سوریه ملحق می‌شود.</p>
      <p>شبه نظامیان کُرد سوریه هرچند پیش از این برای پیوستن به ارتش اعلام آمادگی کردند، اما در عمل برای انجام این اقدام شرط گذاشته‌ بودند.</p>
      <p>ترکیه ۲۵ مهرماه به بهانه عقب راندن شبه نظامیان کُرد سوریه از مناطق مرزی الرقه والحسکه سوریه و ایجاد به اصطلاح منطقه امن در این مناطق، عملیات نظامی موسوم به «چشمه صلح» را در شمال سوریه آغاز کرد.</p>
      <p>پس از گذشت یک هفته از آغاز حملات، توافق آتش‌بسی میان ترکیه و آمریکا به توقف موقت درگیری‌ها منجر شد.</p>
      <p>دولت ترکیه در آستانه تمام شدن مهلت پنج روزه آتش بس ترکیه با کُردها در مناطق شمال شرقی رودخانه فرات، از توافق سوچی با دولت روسیه جهت پایان دادن به عملیات نظامی خبر داد.</p>
      <p>بر اساس این توافق ۱۰ بندی، دو طرف بر تعهدشان برای حفظ تمامیت ارضی سوریه و محافظت از امنیت ترکیه تأکید کردند و طبق این توافق وضعیت فعلی ایجاد شده در منطقه عملیات که تل‌أبیض و رأس العین تا عمق ۳۲ کیلومتری را تحت پوشش قرار می‌دهد، حفظ خواهد شد.</p>
    </article>
  </body>
</html>