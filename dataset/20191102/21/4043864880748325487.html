<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230832/"/>
    <meta property="og:site_name" content="Українська правда"/>
    <meta property="article:published_time" content="2019-11-02T21:28:12+00:00"/>
    <meta property="og:title" content="Українсько-американський &quot;Антарес&quot; вивів на орбіту вантажний корабель та експериментальну духовку"/>
    <meta property="og:description" content="Українсько-американська ракета-носій “Антарес” вивела на орбіту вантажний корабель “Сігнус”, який доставить на МКС корисний вантаж для екіпажу та наукових досліджень, а також експериментальну духовку, в якій проведуть дослідження властивостей теплопередачі та процесів приготування їжі в умовах мікрогравітації. Відео"/>
  </head>
  <body>
    <article>
      <h1>Українсько-американський "Антарес" вивів на орбіту вантажний корабель та експериментальну духовку</h1>
      <address>
        <time datetime="2019-11-02T21:28:12+00:00">02 Nov 2019, 21:28</time>
      </address>
      <p>Українсько-американська ракета-носій "Антарес" вивела на орбіту вантажний корабель "Сігнус", який доставить на МКС корисний вантаж для екіпажу та наукових досліджень, а також експериментальну духовку, в якій проведуть дослідження властивостей теплопередачі та процесів приготування їжі в умовах мікрогравітації. </p>
      <p><b>Джерело:</b> повідомлення КБ "Південне" у <a href="https://www.facebook.com/yuzhnoye/photos/a.968536906564412/2527032377381516/?type=3&amp;__tn__=-R">Facebook</a></p>
      <p><b>Деталі:</b> В рамках місії NG-12 на "Антаресі" до Міжнародної космічної станції доправлять провізію та речі для екіпажу, матеріали для наукових досліджень, устаткування для станції та виходу у відкритий космос. </p>
      <p><b>Дослівно: "</b>За даними NASA, основні завдання, які будуть виконані під час поточної місії, включають доставку на МКС обладнання для магнітного альфа-спектрометра, призначеного для пошуку ознак темної матерії та антиматерії. Буде проведено випробування "спеціального жилета" AstroRad, призначеного для захисту космонавтів від радіації". </p>
      <p>Також "Сігнус" доставить на станцію експериментальну духову шафу Zero-G в якій будуть проведені дослідження властивостей теплопередачі та процесів приготування їжі в умовах мікрогравітації.</p>
      <p>"Ще один експеримент, який називається "The Made in Space Recycler" – пристрій для переробки пластику, що розглядається з точки зору збереження навколишнього середовища, буде протестовано в процесі переробки пластику на нитку для 3D-друку, яка потім може бути використана в пристрої "Made in Space Manufacturing Device" – 3D-принтері Refabricator, який працює в орбітальній лабораторії МКС з 2016 року", - повідомили  у КБ. </p>
      <figure>
        <iframe src="https://www.youtube.com/embed/7EP-ZfmYWno" width="640" height="360" data-service="Youtube" scrolling="no"/>
      </figure>
      <footer>Українська правда</footer>
      <related>
        <a href="https://www.epravda.com.ua/news/2019/10/22/652823/"/>
        <a href="https://www.pravda.com.ua/news/2019/10/11/7228814/"/>
        <a href="https://www.pravda.com.ua/news/2019/10/3/7227959/"/>
      </related>
    </article>
  </body>
</html>