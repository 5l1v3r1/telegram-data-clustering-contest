<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%B1%DA%A9%D8%B2-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AF%D8%B1-%D8%AF%D9%88-%D8%AF%D9%87%D9%87-%D9%BE%D8%B3%DB%8C%D9%86-%DB%B1%DB%B0%DB%B9-%D8%AE%D8%A8%D8%B1%D9%86%DA%AF%D8%A7%D8%B1-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191102/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-02T21:09:18+00:00"/>
    <meta property="og:title" content="مرکز خبرنگاران افغانستان: در دو دهه پسین ۱۰۹ خبرنگار در افغانستان کشته شدند"/>
    <meta property="og:description" content="در تازه‌ ترین تحقیق مرکز خبرنگاران افغانستان آورده شده که در دو دهه‌ گذشته، ۱۰۹ خبرنگار در سراسر افغانستان کشته شده‌اند. این تحقیق، امروز شنبه ۱۱ عقرب /۲نوامبر به مناسبت روز جهانی &quot;پایان دادن به معافیت از مجازات جرایم برضد خبرنگاران&quot; نشر شده است."/>
  </head>
  <body>
    <article>
      <h1>مرکز خبرنگاران افغانستان: در دو دهه پسین ۱۰۹ خبرنگار در افغانستان کشته شدند</h1>
      <address><time datetime="2019-11-02T21:09:18+00:00">02 Nov 2019, 21:09</time> by <a rel="author">زکریا حسنی - کابل</a></address>
      <p>
        <b>در تازه‌ ترین تحقیق مرکز خبرنگاران افغانستان آورده شده که در دو دهه‌ گذشته، ۱۰۹ خبرنگار در سراسر افغانستان کشته شده‌اند. این تحقیق، امروز شنبه ۱۱ عقرب /۲نوامبر به مناسبت روز جهانی "پایان دادن به معافیت از مجازات جرایم برضد خبرنگاران" نشر شده است.</b>
      </p>
      <p>در این بررسی مرکز خبرنگاران افغانستان آمده که از ۱۰۹ خبرنگاری که در دو دهه پسین کشته شده‌اند، ۱۵ تن آنان بانوان هستند.<br/>همچنین، یافته‌های این بررسی نشان می‌دهد که از مجموع قربانیان جامعه خبرنگاری افغانستان، ۹۴ تن آنان شهروند افغانستان و ۱۷ تن آنان خبرنگاران کشورهای دیگر بودند که برای پوشش جنگ افغانستان به این کشور اعزام شده بودند.</p>
      <p>مرکز خبرنگاران افغانستان، در مورد عاملان قتل این خبرنگاران می گوید که گروه طالبان عامل قتل ۵۰ درصد از این خبرنگاران بوده‌اند. در رده دوم نیز گروه داعش است که ۲۹ تن از این خبرنگاران را در چند سال پسین کشته است.<br/>پس از این دو گروه هراس‌افکن، گروه‌های مسلح غیرمسئول عامل کشتن ۲۵ خبرنگار دیگر بوده‌اند.<br/>به بنیاد این گزارش، نیروهای ناتو که در افغانستان مستقر هستند عامل قتل ۳ خبرنگار و نیروهای پلیس افغانستان نیز سبب کشته شدن ۱ خبرنگار دیگر هستند. در این میان اعضای خانواده و یا بستگان خبرنگاران نیز عامل قتل ۳ خبرنگار شناخته شده‌اند.</p>
      <p>در گزارش مرکز خبرنگاران، تاکید شده که از مجموع قربانیان جامعه خبرنگاری افغانستان تنها در مورد ۶ تن آنان عدالت به گونه نسبی و یا کامل تطبیق شده است؛ درحالی که دادستانی کل افغانستان در مجموع ۶۰ قضیه در مورد خشونت برضد خبرنگاران را پیگیری کرده است.</p>
      <p>همزمان، به مناسبت این روز جهانی، سازمان عفو بین‌الملل نیز از خبرنگاران افغانستان به دلیل روبرو بودن با خطرهای بسیار، به عنوان شجاع‌ترین خبرنگاران یاد کرده است و از دولت افغانستان خواسته تا از خبرنگاران حمایت کند و حمله‌کنندگان به آنان را دادگاهی کند.</p>
      <p>در همین حال، به بنیاد آمارهای شریک شده از سوی نهاد "نی" (نهاد پشتیبان رسانه‌های آزاد افغانستان)، تنها در سال جاری ۱۰۹ مورد خشونت برضد خبرنگاران در این نهاد ثبت شده است که در نتیجه این خشونت‌ها ۸ تن‌شان جان داده و ۷ تن دیگرشان در زمان کار کشته شده‌اند.</p>
      <p>افغانستان یکی از مرگبارترین کشورها برای خبرنگاران پنداشته می‌شود، چنانچه در کنار گروه‌های مافیایی، گروه‌های هراس‌افکن نیز تهدید مستقیم به جان خبرنگاران در افغانستان هستند. این گروه‌ها گاهی با تهدید و گاهی با حذف فیزیکی، به خبرنگاران فشار می‌آورند.</p>
    </article>
  </body>
</html>