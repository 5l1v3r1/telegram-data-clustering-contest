<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619528/%D8%B3%D8%AE%D9%86%DA%AF%D9%88%DB%8C-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%AF%D8%B1-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%A8%D8%A7%DB%8C%D8%AF-%D9%BE%D8%B1%D9%88%D8%AA%DA%A9%D9%84-%D8%A7%D9%84%D8%AD%D8%A7%D9%82%DB%8C-%D9%84%D8%BA%D9%88-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T21:22:00+00:00"/>
    <meta property="og:title" content="سخنگوی کمیسیون امنیت ملی: در گام چهارم باید پروتکل الحاقی لغو شود"/>
    <meta property="og:description" content="سخنگوی کمیسیون امنیت ملی و سیاست خارجی مجلس شورای اسلامی گفت: چالش‌ها و مشکلات دو کشور ایران و آمریکا در تقابل و مبارزه در همه حوزه‌های اقتصادی، فرهنگی، اجتماعی، نظامی، بین المللی و منطقه‌ای است که ایران در این جدال همچنان مقابل آنها ایستاده‌ است."/>
  </head>
  <body>
    <article>
      <h1>سخنگوی کمیسیون امنیت ملی: در گام چهارم باید پروتکل الحاقی لغو شود</h1>
      <address>
        <time datetime="2019-11-02T21:22:00+00:00">02 Nov 2019, 21:22</time>
      </address>
      <p>
        <i>سخنگوی کمیسیون امنیت ملی و سیاست خارجی مجلس شورای اسلامی گفت: چالش‌ها و مشکلات دو کشور ایران و آمریکا در تقابل و مبارزه در همه حوزه‌های اقتصادی، فرهنگی، اجتماعی، نظامی، بین المللی و منطقه‌ای است که ایران در این جدال همچنان مقابل آنها ایستاده‌ است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در آستانه ۱۳ آبان و روز تسخیر لانه جاسوسی آمریکا امروز شنبه در نشستی با نام مواجهه امروز ما با آمریکا، «سید حسین نقوی حسینی» ‌در دانشکده مدیریت دانشگاه تهران گفت: امروز ایران در هماوردی جدی با آمریکا است که همه گزینه‌های هر دو طرف روی میز است. این مبارزه در حوزه‌های اقتصادی، فرهنگی، نظامی، بین المللی و منطقه‌ای است. ولی همانطور که امام خمینی (ره) گفتند اگر آنها مقابل دین ما بایستند، مقابل همه دنیای آنها خواهیم ایستاد.</p>
      <p>وی با تشریح چگونگی ایجاد این نزاع سیاسی بین ایران و آمریکا گفت: پس از جنگ جهانی دوم قرار شد همه قدرت‌ها چه سوسیالیستی و چه امپریالیستی زنجیروار کنار هم باشند و کشورهایی اروپایی، آمریکایی و آسیایی مانند ایران و عربستان جز این زنجیره بودند. البته در این زنجیره جایگاه همه قدرت‌ها مشخص شد و برای حفظ آن سازمان‌هایی مانند سازمان عفو بین الملل، دادگاه لاهه، سازمان ناتو، شورای امنیت و سازمان ملل متحد را ایجاد کردند. به عبارتی قرار شد اگر هر بخشی از این زنجیره خوب کار نکرد با آن برخورد کنند.</p>
      <p>سخنگوی کمیسیون امنیت ملی و سیاست خارجی مجلس شورای اسلامی افزود: در سال ۱۳۷۹ میلادی در ایران انقلابی رخ داد که مدعی بود این زنجیره را قبول ندارد و از آن خارج شد. برای همین نیز آمریکا مدعی بود هرگاه ایران به جایگاه قبلی خودبازگشت، با آنها همراه خواهیم بود. اما ایران به این حلقه و زنجیره جدا شده بازنگشت و سایر اعضای حلقه نیز تا امروز تلاش کردند ایران را به جایگاه قبلی خود بازگردانند.</p>
      <p>حسینی با تاکید بر اینکه در این جنگ طرف آمریکایی با ابزاری که ما می خواهیم می‌جنگد، اظهارداشت: یعنی اگر گزینه گفت و گوی تمدن‌ها، مذاکره و یا جنگ را انتخاب کنیم، آنها هم با همین ابزار با ایران مقابله می‌کنند. البته مسئولان ایران در ادوار تاریخ چند بار از ابزار دیپلماسی استفاده کرد. در دولت‌های یازدهم و دوازدهم نیز دلیل مذاکره مشکلات مردم در عرصه بین المللی با ماهیت سیاسی عنوان شد. در حالی که مقام معظم رهبری بارها گفتند دلیل مشکلات کشور داخلی و ماهیت اقتصادی دارد.</p>
      <p>وی افزود: در برجام به رغم ۱۱ تعهد ایران که از طرف آژانس بین المللی انرژی اتمی نیز راستی آزمایی هم شد، هیچ بندی برای احتمال خروج آمریکا از برجام و برنامه ایران در مقابل این خروج مشخص نشد. برای همین دولت ایران برای اینکه مقابل خروج آمریکا از برجام بایستد، قانون مودت ایران و آمریکا را که برای سال ۱۳۳۴ بود، پیش کشید که آمریکا به برجام عمل نکرده است.</p>
      <p>نماینده مردم ورامین، قرچک و پیشوا در مجلس شواری اسلامی با اشاره به اینکه اروپا با آمریکا ۴۷۰ میلیارد دلار تبادل اقتصادی دارد، گفت: اروپا به دلیل منافع خود هیچگاه این رقم منافع اقتصادی را رها نمی‌کند تا ۱۵ میلیارد دلار تبادل اقتصادی خود با ایران را حفظ کند. در این مدت نیز با ارائه راه های مختلف و واهی بیشتر زمان خرید ولی هیچکدام از تعهدهای خود را اجرایی نکرد.</p>
      <p>وی ادامه داد:‌ دشمن در حوزه جاسوسی خیلی نفوذ کرده است. وقتی در عالی‌ترین سطح تیم مذاکرات کشور مسائلی مانند دری اصفهانی بیرون می‌آید، ‌نشان از نفود دشمن در بخش‌های مختلف دارد.</p>
      <p>پرتوکل الحاقی باید لغو شود</p>
      <p>در ادامه این نشست تعدادی از دانشجویان در باره نقش مجلس در برجام سوال کردند که او پاسخ داد: نمایندگان ملت در زمانی ۲۰ دقیقه‌ای بدون قرائت توصیه‌های مخالفان و موافقان، برجام را تصویب کردند. همچنین ۱۸۰ نفر از نمایندگان مجلس به کنوانسیون پالرمو رای مثبت دادند. در حالی که «محمد جواد ظریف» وزیر امور خارجه گفت هیچ تعهدی نمی‌دهیم که مشکلات کشور با پیوستن ایران به کنوانسیون پالرمو بر طرف شود.</p>
      <p>حسینی خاطرنشان کرد: دولت برای بدعهدی طرف مقابل گام‌هایی برمی دارد و سازمان انرژی اتمی و سایر نهادهای مرتبط آن را اجرا می‌کنند و این موارد ربطی به مجلس ندارد. ولی باید این گام‌ها محکم برداشته شود و حتی معتقدم در گام چهارم باید پروتکل الحاقی لغو شود.</p>
    </article>
  </body>
</html>