<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188064/Feyenoord-loot-voor-KNVB-Beker-Cambuur-uit"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-02T21:19:48+00:00"/>
    <meta property="og:title" content="Feyenoord loot voor KNVB Beker Cambuur uit"/>
    <meta property="og:description" content="Feyenoord heeft in de tweede ronde van de KNVB Beker een uitwedstrijd bij Cambuur Leeuwarden geloot. Op Excelsior na speelt verder iedere Rijnmondploeg een uitwedstrijd. De wedstrijden voor de tweede ronde van het bekertoernooi zullen 17, 18 en 19 december worden gespeeld."/>
  </head>
  <body>
    <article>
      <h1>Feyenoord loot voor KNVB Beker Cambuur uit</h1>
      <address>
        <time datetime="2019-11-02T21:19:48+00:00">02 Nov 2019, 21:19</time>
      </address>
      <h4>Feyenoord heeft in de tweede ronde van de KNVB Beker een uitwedstrijd bij Cambuur Leeuwarden geloot. Op Excelsior na speelt verder iedere Rijnmondploeg een uitwedstrijd. De wedstrijden voor de tweede ronde van het bekertoernooi zullen 17, 18 en 19 december worden gespeeld.</h4>
      <p>Feyenoord gaat op bezoek bij eerstedivisionist Cambuur Leeuwarden. De ploeg van trainer Dick Advocaat hoefde niet in de eerste ronde van het bekertoernooi uit te komen omdat ze zich plaatsten voor de groepsfase van de Europa League. Feyenoord trof Cambuur éénmaal eerder in het bekertoernooi. In het seizoen 1970/1971 wonnen de Rotterdammers in de achtste finale met 3-0 in Leeuwarden door doelpunten van Dick Schneider, Rob Theuns en Franz Hasil.</p>
      <p>Sparta treft een competitiegenoot. De Rotterdammers mogen op bezoek bij Willem II uit Tilburg. Sparta versloeg in de eerste ronde FC Volendam met 1-0 op Het Kasteel.</p>
      <p>Excelsior speelt als enige regioploeg een thuiswedstrijd. De Kralingers, die NEC uitschakelden door met 2-0 te winnen, spelen tegen FC Eindhoven. FC Dordrecht heeft in Heracles een pittige tegenstander. De Schapenkoppen mogen op bezoek bij de eredivisionist.</p>
      <p>De amateurs van derdedivisionist SteDoCo uit Hoornaar mogen op bezoek in Spakenburg bij tweededivisionist IJsselmeervogels.</p>
    </article>
  </body>
</html>