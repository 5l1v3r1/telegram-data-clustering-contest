<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/ukrajinci-zdobuli-dvi-bronzi-na-chempionati-svitu-z-vilnoji-borotbi-video-637265.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T21:10:16+00:00"/>
    <meta property="og:title" content="Українці здобули дві бронзи на чемпіонаті світу з вільної боротьби (відео)"/>
    <meta property="og:description" content="Цей результат можна розцінювати двояко"/>
  </head>
  <body>
    <article>
      <h1>Українці здобули дві бронзи на чемпіонаті світу з вільної боротьби (відео)</h1>
      <address>
        <time datetime="2019-11-02T21:10:16+00:00">02 Nov 2019, 21:10</time>
      </address>
      <h4>Цей результат можна розцінювати двояко</h4>
      <p>У Будапешті (Угорщина) триває чемпіонат світу серед спортсменів, не старших 23-х років з трьох видів боротьби. Першими змагання завершили представники вільного стилю. Українські борці повернулися додому з двома бронзовими медалями, які здобули Ігор Никифорук (вагова категорія - до 65 кг) і Данило Стасюк (до 97 кг).</p>
      <p>Прикарпатець Ігор Никифорук торік був бронзовим призером юніорського чемпіонату Європи. То його єдине досі серйозне міжнародне досягнення. В Будапешті Ігор доповнив свою колекцію бронзою молодіжного світового чемпіонату. Свій виступ на угорських килимах Никифорук розпочав з дострокової перемоги 11:0 над болгарином Дімітаром Ангеловим. В 1/8 фіналу Ігор здолав британця Джорджа Ремма - 6:1. Зупинив нашого борця у чвертьфіналі японець Такума Таніяма, який переміг 9:11.</p>
      <p>Оскільки азієць вийшов у фінал, Никифорук отримав змогу боротися у втішному турнірі. Там він переміг грузина Едемі Болквадзе (8:2), а в сутичці за бронзу - Ерназара Акматалієва з Киргизстану. Сутичка завершилася 8:8, але наш борець переміг, бо виконав результативну дію останнім.</p>
      <figure>
        <iframe src="https://www.youtube.com/embed/SNHPBCduUtc" width="560" height="315" data-service="Youtube" scrolling="no"/>
      </figure>
      <p>Львів'янин Данило Стасюк свій шлях до бронзи розпочав з перемоги над турком Ібрагімом Джіфтджі. У чвертьфіналі Данило здолав індійця Акаша Антіла - 9:5. Шлях до фіналу українцеві перегородив росіянин Шаміль Мусаєв, який здобув дострокову перемогу 2:13. У сутичці за бронзу Стасюк виграв у Серіка Батикханова з Казахстану - 4:1.</p>
      <figure>
        <iframe src="https://www.youtube.com/embed/SQYdPtDfgpY" width="560" height="315" data-service="Youtube" scrolling="no"/>
      </figure>
      <p>Зауважимо, що досі Данило двічі був бронзовим призером чемпіонатів Європи серед кадетів, а також був третім на чемпіонатах світу серед кадетів і юніорів. Цьогоріч Стасюк виграв бронзу юніорського Євро.</p>
      <p>Також близьким до здобуття нагороди був чемпіон Європи-2018 серед молоді Олексій Борута з Київщини, який представляє вагову категорію до 70 кг. Але вихованець Анатолія Гуральського програв у сутичці за бронзу з мінімальним рахунком 0:1 японцеві Гарукі Сено.</p>
      <figure>
        <iframe src="https://www.youtube.com/embed/EVbBBibj8bs" width="560" height="315" data-service="Youtube" scrolling="no"/>
      </figure>
      <p>У втішних сутичках боротьбу припинили Валентин Блясецький (до 61 кг) і Василь Сова (до 92 кг). По одній перемозі в Будапешті здобули Демид Караченко (до 86 кг) і Юрій Іздинський (до 125 кг).</p>
      <p>А ось Каміль Керимов (до 57 кг), Рустам Расуєв (до 79 кг) і Олександр Вишняк (до 74 кг) вибули після стартових поразок. Особливо слабко виглядав син президента Чернівецької обласної федерації Валентина Вишняка, котрий програв індійцеві Баліяну Ґураву 0:11.</p>
      <blockquote>
        <b> Читайте також: <a href="https://glavcom.ua/sport/publications/nova-tradiciya-slidom-za-biatlonistami-trenera-z-dopingovim-minulim-otrimali-borci-574607.html">Нова традиція: слідом за біатлоністами тренера з допінговим минулим отримали борці</a></b>
      </blockquote>
      <related>
        <a href="https://glavcom.ua/sport/news/borec-iz-kijeva-prinis-ukrajini-24-tu-medal-jevropeyskih-igor-605405.html"/>
      </related>
    </article>
  </body>
</html>