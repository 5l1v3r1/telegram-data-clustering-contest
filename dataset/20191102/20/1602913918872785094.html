<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/usr-acuza-pnl-ca-incalca-legea-campanie-cu-microbuz-colantat-pentru-klaus-iohannis-18533852"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T20:11:35+00:00"/>
    <meta property="og:title" content="USR acuză PNL că încalcă legea: Campanie cu microbuz colantat pentru Klaus Iohannis"/>
    <meta property="og:description" content="Deputatul USR Cătălin Drulă a afirmat, sâmbătă, că PNL face campanie cu microbuze colantate pentru Klaus Iohannis, deşi BEC a decis că nu sunt permise autovehiculele colantate cu mesajele de campanie sau figura candidaţilor la prezidenţiale."/>
  </head>
  <body>
    <article>
      <h1>USR acuză PNL că încalcă legea: Campanie cu microbuz colantat pentru Klaus Iohannis</h1>
      <address><time datetime="2019-11-02T20:11:35+00:00">02 Nov 2019, 20:11</time> by <a rel="author" href="https://www.zf.ro/autor/diana-grigore" target="_blank">Diana Grigore</a></address>
      <p>Deputatul USR Cătălin Drulă a afirmat, sâmbătă, că PNL face campanie cu microbuze colantate pentru Klaus Iohannis, deşi BEC a decis că nu sunt permise autovehiculele colantate cu mesajele de campanie sau figura candidaţilor la prezidenţiale.</p>
      <p>„Într-o Românie normală ar trebui să respectăm legea? Săptămâna trecută, Biroul Central Electoral a decis că autovehiculele colantate cu mesaje de campanie şi/sau figura candidaţilor nu sunt permise. Nu am fost de acord cu această decizie (de altfel, luată cu un vot de 9 la 8 în BEC), dar aşa cum e normal, ne-am conformat şi am cerut tuturor colegilor noştri să decolanteze autovehiculele Alianţei. Astăzi în Mogoşoaia făcea campanie pentru Klaus Iohannis microbuzul din imagine colantat exact cum a decis BEC-ul că nu e voie. Din păcate, ca de atâtea ori până acum, suntem cam singuri în respectarea legii. La fel ca la semnături şi la multe alte etape în procesul electoral, pentru cei cinstiţi legea e piedică, pentru cei şmecheri e jalon”, a scris Cătălin Drulă, pe Facebook.</p>
      <p>Biroul Electoral Central (BEC) a respins, miercuri, contestaţiile USR-PLUS la deciziile Birourilor Electorale Judeţene din Maramureş şi Vaslui, care au constatat că maşinile cu însemnele electorale ale lui Dan Barna nu sunt legale în campania electorală pentru prezidenţiale.</p>
      <p>Biroul Electoral Judeţean Maramureş a admis, pe 18 octombrie, sesizarea organizaţiei PSD şi a dispus înlăturarea însemnelor electorale de pe o maşină din Baia Mare pe care se regăsea "îndemnul de a vota candidatul Dan Barna şi imaginea acestuia, cu specificaţia clară a funcţiei pentru care candidează", arată decizia BEC de miercuri. De asemenea, BEJ Maramureş a dispus emiterea unor adrese către IPJ, Poliţia de Frontieră Română, Jandarmeria Română, poliţiştii locali şi primarului pentru a duce la îndeplinire decizia.</p>
      <p>Alianţa USR-PLUS a contestat această decizie, susţinând că a inscripţionat un autovehicul "în scopul exclusiv al utilizării acestuia cu ocazia desfăşurării unor evenimente electorale în teritoriu, după ce, în prealabil, a obţinut aprobarea prealabilă a Autorităţii Electorale Permanente", arată BEC.</p>
      <p>Formaţiunea politică care îl susţine pe Dan Barna argumenta că autovehiculul inscripţionat cu însemnele Alianţei USR-PLUS nu aparţine vreuneia din categoriile de materiale de propagandă prevăzute de dispoziţiile legale invocate în cuprinsul deciziei BEJ Maramureş.</p>
      <p>BEC susţine că, din interpretarea textelor legale, rezultă că nu este permisă inscripţionarea unor autovehicule cu mesaje de propagandă electorală si nici amplasarea pe acestea a unor afişe electorale.</p>
      <p>De asemenea, BEC a menţinut aceeaşi argumentaţie şi în cazul respingerii contestaţiei Alianţei USR-PLUS la decizia BEJ Vaslui, care a fost sesizat de Organizaţia PSD Bârlad. Sesizarea PSD a constatat că pe 16 octombrie, "în perimetrul Pieţei Sfântul Ilie din Bârlad, a fost reperat staţionând un autovehicul aparţinând Partidului Uniunea Salvaţi România inscripţionat cu mesaje de propagandă electorală («Votează Barna Preşedinte»)".</p>
      <p>BEJ Vaslui a dispus înlăturarea materialului electoral de pe raza localităţii Bârlad, măsură care va fi aplicată de primar, cu sprijinul organelor de ordine publică.</p>
    </article>
  </body>
</html>