<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544244.html/%DA%86%D8%B1%D8%A7-%D8%A7%D9%81%D8%B1%D8%A7%D8%AF-%D8%AF%DA%86%D8%A7%D8%B1-%D8%B3%D9%81%DB%8C%D8%AF%DB%8C-%D8%B2%D9%88%D8%AF%D8%B1%D8%B3-%D9%85%D9%88-%D9%85%DB%8C-%D8%B4%D9%88%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T20:51:00+00:00"/>
    <meta property="og:title" content="چرا افراد دچار سفیدی زودرس مو می‌شوند؟"/>
    <meta property="og:description" content="یک متخصص پوست و مو گفت: سفید شدن موها امری طبیعی است و درواقع بدن به سوی فرسوده شدن و پیری می‌رود."/>
  </head>
  <body>
    <article>
      <h1>چرا افراد دچار سفیدی زودرس مو می‌شوند؟</h1>
      <address>
        <time datetime="2019-11-02T20:51:00+00:00">02 Nov 2019, 20:51</time>
      </address>
      <p>یک متخصص پوست و مو گفت: سفید شدن موها امری طبیعی است و درواقع بدن به سوی فرسوده شدن و پیری می‌رود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ هدی عین‌الهی متخصص پوست و مو درباره عوامل تاثیرگذار بر سفیدی زودرس مو، اظهار کرد: علت سفیدی مو در سنین نوجوانی و جوانی بیماری‌هایی هستند که سبب متوقف شدن رنگدانه‌سازی و از بین رفتن رنگدانه‌های مو در آن ناحیه می‌شود، یکی از این بیماری‌ها لک و پیس یا پیسی نام دارد. سفید شدن موها با افزایش سن امری طبیعی است  و درواقع بدن به سمت فرسوده شدن و پیری می‌رود.</p>
      <p>زمانی که انرژی بدن با بالا رفتن سن تحلیل می‌رود، قابلیت تولید کلاژن و کاهش چین‌وچروک پوست افزایش می‌یابد و از طرف دیگر سلول‌های رنگدانه‌ای که در ریشه موها قرار دارند به آهستگی از بین می‌روند و ریشه مویی که دارای تعداد کمتری سلول های رنگدانه است، قابلیت تولید مقدار کمتری ملانین را دارد. ملانین ماده‌ای شیمیایی است که باعث تولید رنگ در تارهای مو می‌شود. استرس تنها فاکتوری نیست که موجب سفید شدن زودرس موها می‌شود. سفید شدن موها فرآیندی فیزیولوژیکی است و به طور معمول ۵۰ درصد از موهای نیمی از افراد در سن ۵۰ سالگی سفید می‌شود.</p>
      <p> </p>
      <p>وی درباره عوامل اصلی این نوع عارضه، گفت: بیماری‌های خودایمنی به سلول‌های بدن حمله می‌کنند و این شرایط شامل فولیکول‌های مو نیز می‌شود و از این رو، ممکن است شاهد سفید شدن زودرس مو‌ها باشید. کمبود ویتامین B۱۲ یا مشکلات غده هیپوفیز یا غده تیروئید نیز می‌توانند موجب پیری زودرس شوند.  اگر بیماری درمان شود، آثار فیزیکی پیری زودرس از جمله سفید شدن مو‌ها می‌تواند معکوس شود. البته سفید شدن مو‌ها در نتیجه دلایل پزشکی نادر هستند.</p>
      <p>متخصص پوست در ادامه افزود: سیگار کشیدن یکی از بدترین چیز‌هایی است که می‌تواند روی پوست و مو تاثیرگذار باشد. ممکن است نتوانید شکل‌گیری چین‌وچروک‌ها را در پوست سر خود مشاهده کنید، اما این شرایط تمامی فولیکول‌های مو را تحت تاثیر قرار می‌دهد. با وجود آثار بالقوه سیگار کشیدن بر روند پیری، تاثیر آن همچنان به اندازه ژنتیک نیست. اگر سفید شدن زودرس مو‌ها در خانواده شما سابقه ندارد، توصیه می‌شود به پزشک مراجعه کنید تا سلامت تیروئید، سطوح ویتامین و احتمال کم‌خونی نیز بررسی شود.</p>
      <p>عین‌اللّهی تصریح کرد: کمبود ویتامین B۱۲ می‌تواند باعث سفیدی هرچه سریع‌تر مو‌ شود. گیاهخواران و وگان‌ها به واسطه محدودیت‌هایی که در رژیم غذایی خود اعمال می‌کنند ممکن است در معرض خطر بیشتری نسبت به سفید شدن زودرس مو‌ها قرار داشته باشند. افرادی که قرص‌های ضدبارداری مصرف می‌کنند و آن‌هایی که مشکلات گوارشی یا مربوط به معده و روده دارند نیز با این خطر مواجه هستند.</p>
      <p> </p>
      <p>وی درباره درمان این نوع عارضه بیان کرد: مو از پروتئینی به نام کراتین تشکیل شده است و برای اینکه قوی، محکم و سالم باشد باید میزان این پروتئین به اندازه کافی وجود داشته باشد. انواع مواد غذایی مانند تخم‌مرغ و ماهی از منابع غذایی خوبی هستند که در رده اول پروتئین قرار دارند. در واقع پروتئین از آمینواسید ساخته شده است که برخی از آنها ضروری و برخی دیگر غیرضروری هستند. آمینواسیدهای ضروری در پروتئین‌های حیوانی به میزان بیشتری وجود دارند و به راحتی هم جذب می‌شوند. کمبود موادی مانند آهن، کلسیم، روی، ویتامین دی، ویتامین ب۱۲ و ب۶ در بدن بسیار رایج است و البته آنچه اهمیت دارد، خوردن آن دسته از مواد غذایی است که این مواد و ویتامین‌ها را به میزان کافی دارا باشند. اگر هم گیاهخوار هستید، این مواد ضروری و ویتامین‌ها را به شکل مکمل‌ها مصرف کنید.</p>
      <p>منبع: باشگاه خبرنگاران جوان</p>
      <p>انتهای پیام/ </p>
    </article>
  </body>
</html>