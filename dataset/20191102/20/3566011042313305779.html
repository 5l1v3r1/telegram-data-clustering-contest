<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544228.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%AF%D9%88%D9%85%DB%8C%D9%86-%D9%85%D8%AC%D9%85%D8%B9-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B3%D8%A7%D8%B2%D9%85%D8%A7%D9%86-%D9%87%D8%A7%DB%8C-%D9%85%D8%B1%D8%AF%D9%85-%D9%86%D9%87%D8%A7%D8%AF-%D8%AC%D9%88%D8%A7%D9%86%D8%A7%D9%86-%D8%AF%D8%B1-%D8%A7%D8%B1%D8%AF%D8%A8%DB%8C%D9%84--%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T20:16:00+00:00"/>
    <meta property="og:title" content="برگزاری دومین مجمع انتخابات سازمان های مردم نهاد جوانان در اردبیل+ تصاویر"/>
    <meta property="og:description" content="مدیرکل ورزش و جوانان استان اردبیل از برگزاری دومین مجمع انتخابات سازمان های مردم نهاد جوانان استان در اردبیل خبرداد و گفت: تنها یک مجمع مطالبه گر می تواند خواسته های سازمان های مردم نهاد جوانان اردبیل را برآورده کند."/>
  </head>
  <body>
    <article>
      <h1>برگزاری دومین مجمع انتخابات سازمان های مردم نهاد جوانان در اردبیل+ تصاویر</h1>
      <address>
        <time datetime="2019-11-02T20:16:00+00:00">02 Nov 2019, 20:16</time>
      </address>
      <p>مدیرکل ورزش و جوانان استان اردبیل از برگزاری دومین مجمع انتخابات سازمان های مردم نهاد جوانان استان در اردبیل خبرداد و گفت: تنها یک مجمع مطالبه گر می تواند خواسته های سازمان های مردم نهاد جوانان اردبیل را برآورده کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sabalanema.ir/">سبلان‌ما</a>، عصر امروز دومین مجمع انتخابات سازمان های مردم نهاد جوانان  استان اردبیل با حضور بهرام آقاخانی مدیرکل ورزش و جوانان استان اردبیل ، رضا ترنیان ناظر انتخابات وزارت ورزش و جوانان در سالن شهید رجایی لستانداری اردبیل برگزار شد.</p>
      <p>مدیرکل ورزش و جوانان استان اردبیل در جریان دومین مجمع انتخابات سازمان های مردم نهاد جوانان استان اردبیل به بیانات رهبر معظم انقلاب اسلامی در خصوص جوانان اشاره کرد و گفت: تاکید مقام معظم رهبری درگام دوم انقلاب روی حمایت و بال و پردادن به جوانان است و اگر هم می خواهیم اینجا اتفاق مثبتی بیفتد باید پیرو مقام عظمای ولایت به جوانان اهمیت دهیم. وی در ادامه سخنان خود به تبیین اهمیت موضوع پرداخت و گفت: امیدوارم مجمعی تشکیل دهید که بتواند مطالبه گر باشد. مدیرکل ورزش و جوانان استان اردبیل  به فعالیت های جوانان استان اردبیل اشاره کرد و گفت: اتفاقات خوبی در خصوص جوانان و آینده آن ها در استان اردبیل رخ داده است چرا که استاندار محترم نیز روی مسائل مربوط به جوانان کاملا حساس و دقیق هستند و به زودی توسط ایشان یا مدیرکل امور اجتماعی استانداری این دستاوردهای مثبت به اطلاع همگانی خواهد رسید .</p>
      <p>وی در پایان سخنان خود از کسب رتبه اول  رشد تعداد سمن ها در کشور خبرداد و گفت: اگر می خواهیم توسعه یابیم و کارها خوب پیش برود باید سازمان های مردم نهاد جوانان را تقویت کنیم.</p>
      <p>
        <b>جوانان به صورت دموکراتیک یاریگر ملت و دولت هستند</b>
      </p>
      <p>رضا ترنیان ناظر انتخابات وزارت ورزش و جوانان نیز در این برنامه گفت: اداره کل مشارکت های اجتماعی وزارت ورزش و جوانان بیشترین تعامل را با جوانان دارد و هدف ما این است که جوانان به صورت دموکراتیک یاریگر ملت و دولت باشند.   وی افزود: ما در بحث سمن ها کشوری باسابقه و توانمند هستیم چراکه سابقه سمن های ایران به قرن دوم هجری و سازمان اخوان الصفا برمی گردد که از آن نسل و تداوم راه آن ها امثال فارابی ها و ابوعلی سیناها به تاریخ ایران معرفی شدند. ترنیان گفت: آنها یک سمن شیعی بودند و سمن های استان اردبیل نیز به عنوان یکی از قطب های شیعه گری می توانند با الگو برداری از همان ویژگی ها، کار را پیش ببرند. وی افزود: سازمان های مردم نهاد جوانان در مباحث مختلف همانند حاشیه نشینی، اعتیاد و ... می توانند موثر بوده و برای کشور آینده بهتری را ترسیم کنند. ناظر انتخابات وزارت ورزش و جوانان در پایان سخنان خود گفت: امیدوارم افراد سخنور ، خلاق و مطالبه گر از این انتخابات به مجمع راه پیدا کنند تا در مجلس ملی جوانان هم نماینده خوبی برای استان باشند. دومین مجمع انتخابات سازمان های مردم نهاد جوانان استان اردبیل با کاندیداتوری 35 نفر از فعالان سمن های استان اردبیل برگزار شد که در نهایت 9 نفر به عنوان  اعضای مجمع سمن ها انتخاب خواهند شد.  </p>
      <p>انتهای پیام/</p>
    </article>
  </body>
</html>