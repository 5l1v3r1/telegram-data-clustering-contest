<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619516/%D8%B1%DA%A9%D9%88%D8%B1%D8%AF-%D9%84%D9%86%D8%AF%D9%86-%D8%AF%D8%B1-%DA%86%D8%A7%D9%82%D9%88%DA%A9%D8%B4%DB%8C%7C-%D9%BE%D9%86%D8%AC-%D9%85%D8%AC%D8%B1%D9%88%D8%AD-%D8%AA%D9%86%D9%87%D8%A7-%D8%AF%D8%B1-2-%D8%B3%D8%A7%D8%B9%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T20:27:00+00:00"/>
    <meta property="og:title" content="رکورد لندن در چاقوکشی| پنج مجروح تنها در 2 ساعت"/>
    <meta property="og:description" content="تداوم چاقوکشی در پایتخت انگلیس منجر به افزایش نگرانی‌ها در این شهر شده به طوری‌که روز جمعه تنها در دو ساعت پنج نفردر این رابطه مجروح شدند."/>
  </head>
  <body>
    <article>
      <h1>رکورد لندن در چاقوکشی| پنج مجروح تنها در 2 ساعت</h1>
      <address>
        <time datetime="2019-11-02T20:27:00+00:00">02 Nov 2019, 20:27</time>
      </address>
      <p>
        <i>تداوم چاقوکشی در پایتخت انگلیس منجر به افزایش نگرانی‌ها در این شهر شده به طوری‌که روز جمعه تنها در دو ساعت پنج نفردر این رابطه مجروح شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با افزایش جرایم ناشی از چاقوکشی در لندن، پایتخت انگلیس پنج نفر جمعه شب و ظرف دو ساعت در اثر حملات با چاقو زخمی شدند.</p>
      <p>به نوشته روزنامه «گاردین» دو پسر 16 ساله عصر روز جمعه نزدیک ایستگاه «بارکینگ» در شرق لندن با ضربات چاقو جراحت دیدند و به بیمارستان انتقال یافتند که بنابر اعلام پلیس جراحات وارده بر آن‌ها جدی نبود.</p>
      <p>در حادثه دیگر در جمعه بعد از ظهر نیز دو مرد 21 و 19 ساله در غرب لندن با چاقو باهم درگیر شدند و به بیمارستان انتقال یافتند. در حمله سوم نیز جراحات وارده با چاقو به یک مرد در جنوب لندن منجر به حضور پلیس در این منطقه شد.</p>
      <p>طبق آمار و ارقام منتشر شده در ماه گذشته، جرائم ناشی از چاقوکشی در انگلستان و ولز با افزایش بی‌سابقه‌ای مواجه شد به طوری‌که در یک سال گذشته 7 درصد افزایش یافته است. دفتر آمار ملی بریتانیا نیز به نقل از آمار پلیس اعلام کرده که جرائم مرتبط با ضربات چاقو به 44076 مورد افزایش یافته که بالاترین رقم در نوع خود از سال 2010 تاکنون است.</p>
      <p>اخیرا نیز وزارت کشور انگلیس اعلام کرد که تنها در سال منتهی به مارس (اسفند) 2018، 285 نفر به‌ وسیله سلاح سرد در این کشور به قتل رسیدند. «دایانا فاوست» عضو انجمن خیریه انگلیس حمایت از قربانیان این آمار را «عمیقا نگران‌کننده» دانست و گفت: «این ارقام نیاز به همکاری تمام آژانس‌ها برای مبارزه با افزایش بحران را برجسته می‌کند که زندگی‌ها را نابود و جامعه را از هم می‌پاشد.» .</p>
      <p>پلیس انگلیس بر این باور است که تعداد افراد به قتل رسیده در لندن با فعالیت باندهای مواد مخدر رابطه مستقیم دارد. «کرسیدا دیک» رئیس پلیس لندن خشونت‌های خیابانی را «اولویت شماره یک» دانسته و در جلسه‌ای با خبرنگاران در این زمینه گفت، قتل‌های خانوادگی ناشی از چاقوکشی نیز افزایش داشته است. </p>
      <p>طی هفته‌های گذشته نیز حمله یک فرد مسلح به چاقو به مرکز خریدی در شهر «منچستر» چند زخمی برجای گذاشت. برخی منابع تعداد مجروحان را چهار نفر ذکر کرده‌اند.</p>
    </article>
  </body>
</html>