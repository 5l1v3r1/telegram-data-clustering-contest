<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/ismet-szuperkupa-gyoztes-az-ftc"/>
    <meta property="og:site_name" content="infostart"/>
    <meta property="article:published_time" content="2019-11-02T20:48:00+00:00"/>
    <meta property="og:title" content="Ismét Szuperkupa-győztes az FTC"/>
    <meta property="og:description" content="A Ferencváros férfi vízilabdacsapata címét megvédve hódította el az Európai Szuperkupát: a Bajnokok Ligája-győztes zöld-fehérek a 14-11-re győzték le idegenben az Eurokupában bajnok francia CN Marseille együttesét."/>
  </head>
  <body>
    <article>
      <h1>Ismét Szuperkupa-győztes az FTC</h1>
      <address><time datetime="2019-11-02T20:48:00+00:00">02 Nov 2019, 20:48</time> by <a rel="author">Infostart / MTI</a></address>
      <h3>A Ferencváros férfi vízilabdacsapata címét megvédve hódította el az Európai Szuperkupát: a Bajnokok Ligája-győztes zöld-fehérek a 14-11-re győzték le idegenben az Eurokupában bajnok francia CN Marseille együttesét.</h3>
      <p>A találkozó favoritja a Ferencváros volt, amely két hete a BL csoportkörében 13-7-re verte a marseille-i csapatot úgy, hogy már 7-1-re is vezetett.</p>
      <p>A döntetlennel zárult nyitónegyed után ugyanakkor a francia csapat nagy meglepetésre szétzilálta a zöld-fehérek védekezését és hat gólt szerezve 8-4-es előnnyel mehetett a nagyszünetre.</p>
      <p>A harmadik felvonásban az FTC gyakorlatilag másfél perc alatt ledolgozott hármat a hátrányából - miközben Vogel Soma sorra mutatta be a védéseket -, a franciák viszont emberelőnyben újra kettőre léptek meg. Aaron Younger közvetlenül a dudaszó előtt talált be, amivel ismét minimálisra csökkent a különbség.</p>
      <p>A záró felvonás elején Varga Dénes egyenlített, de szinte azonnal jött a válasz a túloldalon. Az újabb magyar gólra sem kellett sokat várni, egy tökéletesen kijátszott emberelőny végén Nicolas Constantin-Bicari húzott a kapuba. Öt perccel a vége előtt már a magyar bajnoknál volt az előny Younger harmadik találatával. Bő három perccel a vége előtt újabb fórt kapott az FTC, Varga Zsolt pedig időt kért, a megbeszélést követően Jannisz Funutlisz gyakorlatilag két passz után értékesítette az előnyt, majd a Nikola Jaksic által kiharcolt ötméterest is a nyáron szerződtetett görög klasszis váltotta gólra, lezárva ezzel a legfontosabb kérdést.</p>
      <aside>Európai Szuperkupa:<br/>CN Marseille (francia) - FTC-Telekom Waterpolo 11-14 (2-2, 6-2, 1-4, 2-6)<br/>gólszerzők: Funtulisz 5, Younger 3, Zalánki, Varga Dé. 2-2, Jaksic, Constantin-Bicari 1-1</aside>
    </article>
  </body>
</html>