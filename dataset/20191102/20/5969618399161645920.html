<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/SuperLeague/ksanthh-olympiakos-0-0-mploko-sta-phgadia.5631326.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-02T20:04:00+00:00"/>
    <meta property="og:title" content="Ξάνθη - Ολυμπιακός 0-0: Μπλόκο στα Πηγάδια"/>
    <meta property="og:description" content="Ο Ολυμπιακός κυριάρχησε στην Ξάνθη, αλλά δεν έβαλε γκολ παρά τις 14 τελικές. Το ματς στα Πηγάδια για την 9η αγωνιστική της Super League έληξε 0-0 και αυτή ήταν η τρίτη χρονιά που δεν περνούν από τη Θράκη οι ερυθρόλευκοι ."/>
  </head>
  <body>
    <article>
      <h1>Ξάνθη - Ολυμπιακός 0-0: Μπλόκο στα Πηγάδια</h1>
      <h2>Ο Ολυμπιακός κυριάρχησε στην Ξάνθη, αλλά δεν έβαλε γκολ παρά τις 14 τελικές. Το ματς στα Πηγάδια για την 9η αγωνιστική της Super League έληξε 0-0 και αυτή ήταν η τρίτη χρονιά που δεν περνούν από τη Θράκη οι "ερυθρόλευκοι".</h2>
      <address><time datetime="2019-11-02T20:04:00+00:00">02 Nov 2019, 20:04</time> by <a rel="author">Δημήτρης Σαμόλης</a></address>
      <p>Δεν κατάφερε να "αποδράσει" από τα Πηγάδια ο Ολυμπιακός. Για τρίτη διαδοχική σεζόν. Οι "ερυθρόλευκοι" πίεσαν τους Θρακιώτες, έκαναν 14 τελικές, αλλά η εστία του πολύ σταθερού Αμπάντ έμεινε απαραβίαστη, στο παιχνίδι της 9ης αγωνιστικής της Super League.</p>
      <p>Αυτή ήταν η δεύτερη ισοπαλία των Πειραιωτών για φέτος, έπειτα από αυτή με τον Παναθηναϊκό. Πάμε να δούμε τα στοιχεία του αγώνα στην Ξάνθη.</p>
      <h3>1. ΤΟ ΠΡΟΒΛΗΜΑ ΣΤΑ ΤΕΛΕΙΩΜΑΤΑ ΤΩΝ ΦΑΣΕΩΝ</h3>
      <p>Ο Μαρτίνς κατέβασε τον Ολυμπιακό με την ίδια ενδεκάδα που είχε επιλέξει στο ντέρμπι με την ΑΕΚ. Διάταξη 4-3-3 και τον Παπαδόπουλο στο πλευρό του Σεμέδο στο κέντρο της άμυνας. Ίδια διάταξη επέλεξε για την Ξάνθη και ο Κίκο Ραμίρεθ, αλλά δίχως "καθαρό" φορ, αφού για την κορυφή επελέγη ο Στάρτζεον, που σε προηγούμενα παιχνίδια έπαιζε στα άκρα της μεσοεπιθετικής γραμμής. Το πρώτο ημίχρονο ήταν ένας επιθετικός μονόλογος των "ερυθρόλευκων".</p>
      <p>Το παιχνίδι των φιλοξενούμενων γινόταν κυρίως από αριστερά με τον Τσιμίκα, ο οποίος κόπηκε μόνο μία φορά στο 45λεπτο, στο 42' από τον Φασίδη. Στις άλλες περιπτώσεις συνεργαζόταν εξαιρετικά με τον Ποντένσε και επιχείρησε με σέντρες να φέρει τη μπάλα στην καρδιά της αντίπαλης άμυνας, αλλά και να εκτελέσει ο ίδιος. Αντίθετα, Ομάρ και Σουντανί δεν συνεργάζονταν το ίδιο καλά από δεξιά. Ειδικά ο Αλγερινός δεν βοήθησε επιθετικά.</p>
      <p>Ο Ελ Αραμπί αναγκαζόταν να τραβιέται αρκετά εκτός περιοχής, αφού Λισγάρας και Καρασαλίδης τον έπαιζε από κοντά και δεν τον άφηναν να... αναπνεύσει. Οι Μπουχαλάκης και Καμαρά προσπάθησαν να περάσουν κάθετες πάσες για να "σπάσουν" την άμυνα των Θρακιωτών, αλλά το γκολ δεν ερχόταν για τον Ολυμπιακό λόγω των επιλογών στο τελείωμα των φάσεων.</p>
      <h3>2. ΑΚΑΡΠΗ "ΕΡΥΘΡΟΛΕΥΚΗ" ΚΥΡΙΑΡΧΙΑ"</h3>
      <p>Ο Αμπάντ, ο Ισπανός γκολκίπερ των γπεδούχων, ήταν σταθερός τις δύο φορές που χρειάστηκε να επέμβει. Ο Ολυμπιακός έκανε οκτώ τελικές στο πρώτο 45λεπτο, ενώ η Ξάνθη καμία. Μόνο ο Ουίλιαμ ντε Αμορίμ έκανε δύο σουτ, τα οποία κόντραραν. Οι Θρακιώτες φώναξαν για ένα φάουλ του Ομάρ στον Αμορίμ, που πήγε να φύγει στην κόντρα, ενώ οι Πειραιώτες διαμαρτυρήθηκαν για χέρι του Σόσα σε σέντρα του Νορβηγού από δεξιά.</p>
      <p>Σε αμφότερες τις περιπτώσεις ο Διαμαντόπουλος έκρινε ότι το παιχνίδι έπρεπε να συνεχιστεί. Ο Ολυμπιακός από εκεί και πέρα διαμαρτυρήθηκε που δεν πήγε ο ρέφερι από την Αρκαδία να τσεκάρει στο VAR τη φάση του 24', σε πτώση του Ελ Αραμπί στην περιοχή της Ξάνθης. Το 45λεπτο έκλεισε με τον Ολυμπιακό να έχει ποσοστό κατοχής μπάλας 61%, σε ένα πρώτο ημίχρονο που κυριάρχησε στο γήπεδο, αλλά δεν βρήκε τρόπο να νικήσει τον Αμπάντ.</p>
      <h3>3. Η ΑΛΛΑΓΗ ΔΙΑΤΑΞΗΣ ΜΕ ΔΥΟ ΦΟΡ</h3>
      <p>Δυναμικά ξεκίνησε και το δεύτερο μέρος ο Ολυμπιακός. Μέσα στο ίδιο λεπτό, στο 47', έκανε δύο καλές φάσεις. Ειδικά η δεύτερη, όταν από κόρνερ άθελά του ο Κοβάτσεβιτς πήγε να βάλει αυτογκόλ, αλλά ο Μουλέν αποβόσησε πάνω στη γραμμή. Οι "ερυθρόλευκοι" συνέχιζαν να πιέζουν και οι γηπεδούχοι επεδίωκαν πλέον να "χτυπάνε" στην κόντρα. Είναι ενδεικτική η φάση του 57', όταν έφυγαν ταχύτατα στην αντεπίθεση, αλλά ο Αβραάμ έκανε τάκλιν με αυτοθυσία για να σταματήσει το σουτ του Στάρτζεον. Ο Ραμίρεθ στο 60' έκανε την πρώτη αλλαγή.</p>
      <p>Έριξε στο ματς τον φορ Φοσέ και έβγαλε τον Τζουρίτσκοβιτς. Ο Στάρτζεον πήγε, έτσι, δεξιά, και ο νεοεισελθών στην κορυφή. Πέντε λεπτά αργότερα ο Μαρτίνς απάντησε με δύο αλλαγές διαφοροποιώντας το σχήμα. Γκερέρο αντί Σουντανί και Μασούρας αντί Καμαρά. Με δύο φορ οι "ερυθρόλευκοι", δεξιά τον Ποντένσε και αριστερά τον Μασούρα.</p>
      <h3>4. ΑΝΤΕΞΕ Η ΞΑΝΘΗ ΜΕ ΣΤΑΘΕΡΟ ΑΜΠΑΝΤ</h3>
      <p>Ο Γκερέρο έκανε αισθητή την παρουσία του με την είσοδό του. Στο 70' το γυριστό του κατέληξε άουτ, ενώ στο 75' την κεφαλιά του απέκρουσε ο Αμπάντ. Σε αντίθεση με το πρώτο ημίχρονο, ο Ελαμπντελαουί έπαιξε πολύ πιο επιθετικά και μαζί με τον Ποντένσε προσπάθησαν να προκαλέσουν ρήγματα στους Θρακιώτες. Τόσο στο πρώτο ημίχρονο όσο και στο δεύτερο οι "ερυθρόλευκοι" πραγματοποίησαν σουτ εκτός περιοχής, μήπως και μπορέσουν έτσι να βάλουν γκολ. Στο 79' μια τέτοια προσπάθεια του Μπουχαλάκη δεν ήταν καθόλου άσχημη, αλλά η μπάλα πέρασε δίπλα από το δεξί δοκάρι.</p>
      <figure>
        <img src="https://www.sport24.gr/incoming/article5631413.ece/BINARY/w620/3.jpg"/>
      </figure>
      <p>Ο Μαρτίνς έπαιξε και το τελευταίο του χαρτί στο 83'. Ο Βαλμπουενά αντικατέστησε τον Ποντένσε. Ο Γάλλος πέρασε αριστερά στη μεσοεπιθετική γραμμή και ο Μασούρας πήγε δεξιά. Η καλύτερη ευκαιρία που έκανε η Ξάνθη σε όλο το 90λεπτο ήταν η εκτέλεση φάουλ του Εντουάρντο στο 86', που κατέληξε στην εξωτερική πλευρά των διχτύων. Στα πέντε λεπτά καθυστερήσεων που δόθηκαν, οι "ερυθρόλευκοι" πίεσαν, αλλά η αλήθεια είναι ότι άξια αναφοράς τελική δεν έκαναν. Προσπάθησαν να απειλήσουν από στατικές φάσεις, οι οποίες δεν απέδωσαν καρπούς.</p>
      <p>
        <a href="https://www.sport24.gr/LiveMatches/football_live/live-ksanthh-olympiakos.5630544.html">ΠΑΤΗΣΤΕ ΕΔΩ ΚΑΙ ΘΥΜΗΘΕΙΤΕ ΤΟ LIVE ΤΗΣ ΑΝΑΜΕΤΡΗΣΗΣ</a>
      </p>
      <p>
        <b>
          <i>Photo credits: Eurokinissi</i>
        </b>
      </p>
    </article>
  </body>
</html>