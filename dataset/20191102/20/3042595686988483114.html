<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/er-det-farlig-a-pusse-tennene-med-fluor/71764732"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T20:01:13+00:00"/>
    <meta property="og:title" content="Er det farlig å pusse tennene med fluor?"/>
    <meta property="og:description" content="Her er svarene på det du lurer på om fluor, skismøring og miljøgiftene ekspertene advarer mot."/>
  </head>
  <body>
    <article>
      <h1>Er det farlig å pusse tennene med fluor?</h1>
      <h2>Her er svarene på det du lurer på om fluor, skismøring og miljøgiftene ekspertene advarer mot.</h2>
      <address><time datetime="2019-11-02T20:01:13+00:00">02 Nov 2019, 20:01</time> by <a rel="author">Siri Gedde-Dahl</a></address>
      <p>
        <b>- Hvorfor er fluorsmøring så attraktiv?</b>
      </p>
      <p>- De unike, vann- og smussavstøtende egenskapene til floursmøringen reduserer skienes friksjon mot snøen og gir veldig god glid. Særlig effektiv er fluorsmøringen på vanskelig føre - rundt null, blanding av våt og tørr snø og på våtsnøføre. På elitenivå kan fluorkarboner utgjøre ett minutts forskjell på en 10-kilometer, sammenlignet med fluorfri smøring.</p>
      <p>
        <b>- Hvilke skadelige stoffer finnes i skismøring?</b>
      </p>
      <p>- Fluorholdig skismøring inneholder en rekke tungt nedbrytbare eller ikke nedbrytbare stoffer, fluorkarboner, som samler seg opp i naturen og i menneskekroppen (akkumuleres i næringskjeden). Disse<a href="https://www.epa.gov/pfas/basic-information-pfas"> tilhører stoffgruppen PFAS</a>,<b> </b>per- og polyfluoralkylstoffer, menneskeskapte stoffer som ikke finnes i naturlig form. De regnes som miljøgifter og kalles i USA «<a href="https://www.wired.com/story/pfas-forever-chemicals-are-in-your-popcornand-your-blood/">forever chemicals</a>», men ikke alle typer PFAS er like skadelige. Riktig begrep for denne typen stoffer er strengt tatt ikke fluor, men fluorkarboner eller perfluorerte alkaner.</p>
      <p>
        <b>- Hva er PFOA?</b>
      </p>
      <p>PFOA en av de ca. 5000 <a href="https://en.wikipedia.org/wiki/Perfluorinated_compound">PFAS-stoffene</a> og er en miljøversting fordi det har mange karbonatomer (er langkjedet, brytes langsomt ned). Bruken av PFOA eller stoffer som omdannes til PFOA (også kalt C8/C8-teknologi) har vist seg desidert mest effektivt for å gi god glid. PFOA står for perfluoroktansyre.</p>
      <p>
        <b>- Hva er korte og lange karbonkjeder?</b>
      </p>
      <p>- PFOA kalles ofte C8, fordi stoffet består av åtte karbonatomer (C står for «carbon»). Langkjedede forbindelser er (i hovedsak) tyngre å bryte ned enn kortkjedede (f. eks. C6.). PFOA og søsterstoffet PFOS, er begge langkjedede forbindelser (begge med åtte karbonatomer). Det er nå restriksjoner både mot PFOS og PFOA fordi de har vært brukt ekstremt mye av industrien. Men forbindelser fra C9 til C14 står også på den norske prioritetslisten, dvs at myndighetene jobber for et forbud. I skismøring finnes ikke bare C6 og C8, men også en rekke andre langkjedede fluorforbindelser.</p>
      <p>
        <b>- Er skismørere særlig utsatt?</b>
      </p>
      <p>- Studier fra både Norge og Sverige har vist at <a href="https://www.fhi.no/nyheter/2017/skismoring-med-fluor--amatorer-like-utsatt-som-profesjonelle/">profesjonelle skismørere fikk i seg betydelig mer PFOA enn normalbefolkningen</a>, fordi skismørerne brukte skismøring som inneholdt/ dannet PFOA ved bruk, og de arbeidet uten tilstrekkelig verneutstyr. Mange profesjonelle smørere forteller om helseplager, blant annet redusert lungefunksjon og såkalte «fluorsjokk» etter langvarig smøring. Også <a href="https://www.fhi.no/nyheter/2017/skismoring-med-fluor--amatorer-like-utsatt-som-profesjonelle/">ikke-profesjonelle</a> som smører mye ski med tilsvarende skismøring og ikke beskytter seg med verneutstyr, er utsatt.</p>
      <p>
        <b>- Hva er farlig med skismøring?</b>
      </p>
      <p>- Det farligste for mennesker ved skismøring er innånding av partikler og damp ved påføring av fluorholdig pulver og glider. Dette smeltes inn i skisålen med et smørejern, før brorparten børstes av. Både støvet og dampen fra disse prosessene er helseskadelige.</p>
      <p>Men også i jordsmonn og vann omkring skiarenaer finnes opphopning av PFAS som <a href="https://www.nilu.no/2015/11/forskere-finner-spor-av-skismoring-i-meitemark/">forurenser næringskjeden</a>. Stoffene gjør skade oppover i næringskjeden mange år etter at utslipp har stanset.</p>
      <p>
        <b>- Er PFOA og søsterstoffende kreftfremkallende?</b>
      </p>
      <p>- International Agency for Research on Cancer har klassifisert PFOA som «possibly carcinogenic (causing cancer) to humans», men har ikke vurdert hvorvidt andre PFAS-er også kan forårsake kreft. En <a href="https://www.ncbi.nlm.nih.gov/pmc/articles/PMC2920088/">rekke studier</a> knytter PFOA og søsterstoffet PFOS til økt hyppighet av nyrekreft, testikkelkreft og prostatakreft. Stoffene er også beskrevet i vitenskapelige arbeider som mulig årsak til tarmkreft, <a href="https://cancerres.aacrjournals.org/content/78/13_Supplement/3095">bukspyttkjertelkreft</a> og <a href="https://www.ncbi.nlm.nih.gov/pmc/articles/PMC3621179/">lymfekreft</a>. Tilknytningen til kreft er «<a href="http://www.c8sciencepanel.org/pdfs/Probable_Link_C8_Cancer_16April2012_v2.pdf">sannsynlig</a>», og regnes ikke som bevist. Årsaker til kreft er imidlertid ofte sammensatte. En kan tenke seg at PFAS-eksponering kan utløse kreft når også andre forutsetninger er til stede.</p>
      <p>
        <b>- Kan PFOA og søsterstoffene gi andre helseskader?</b>
      </p>
      <p>- Forhøyet kolesterol <a href="https://www.ncbi.nlm.nih.gov/pmc/articles/PMC2920088/">er godt dokumentert</a>, likeledes påvirkning på immunsystemet og skader på foster via mors eksponering. Svekket immunsystem kan igjen bidra til andre sykdommer. Noen studier tyder på at PFOA og PFOS (de to mest undersøkte PFAS) gir lavere fødselsvekt, svekker effekten av vaksiner og kan gi tarmsykdom (ulcerøs colitt), leverskader og hormonforstyrrelser.</p>
      <p>
        <b>- Er fluorstoffene farlig i små doser?</b>
      </p>
      <p>- Det finnes ingen fast grense på hvor mye eksponering som skal til for å gi helseskade. De fleste menneske-studier er gjort på sterkt eksponerte personer, arbeidere ved PFAS-fabrikker og beboere i det forurensede nabolaget til fabrikkene. Men enkelte nyere studier tyder på at selv forholdsvis små doser kan PFAS skade menneskers helse enten direkte ved bruk (som skismøring) eller ved forurensing av næringskjeden, for eksempel via drikkevann.</p>
      <p>
        <b>- Hvor finnes PFAS?</b>
      </p>
      <p>- Det er mange andre kilder til PFAS-forurensing enn skismøring. PFAS-er har blitt brukt i over 50 år i en rekke produkter, blant annet i matvareemballasje, slippbelegg i kjeler og stekepanner (teflon), impregneringsmidler for tekstiler, brannslukningsskum, rengjøringsprodukter, kosmetikk, maling og lakk. Fra alle disse kildene havner PFAS i næringskjeden, og til syvende og sist i maten vi spiser og vannet vi drikker. Alle mennesker har derfor et visst innhold av PFAS i blodet.</p>
      <figure>
        <img src="https://dbstatic.no/71764976.jpg?imageId=71764976&amp;width=1024&amp;height=615"/>
        <figcaption><b>IKKE FARLIG:</b> Det er ikke farlig å bruke fluortannkrem. Foto: Frank May / NTB Scanpix Vis mer</figcaption>
      </figure>
      <p>
        <b>- Er fluortannkrem farlig?</b>
      </p>
      <p>- Fluortannkrem, fluortabletter og fluorskyllevann for tennene <a href="https://www.tannlegetidende.no/i/2017/9/d2e99">er ikke farlig å bruke</a>, mener tannlegene. Dette inneholder hverken PFAS eller farlig fluorgass, med fluorid. Mengden fluor man får i seg ved anbefalt dosering er liten, det skal store doser til for at fluoriden skal være skadelig.</p>
      <p>
        <b>- Hvordan kan jeg beskytte meg når jeg smører ski?</b>
      </p>
      <p>God ventilasjon og beskyttelsesutstyr anbefales.</p>
      <p>Råd finner du for eksempel her:</p>
      <p>
        <a href="https://www.fhi.no/publ/2017/skismoring-med-fluorholdige-stoffer/">https://www.fhi.no/publ/2017/skismoring-med-fluorholdige-stoffer/</a>
      </p>
      <p>
        <a href="https://www.swixsport.com/globalassets/smorevettregler.pdf">https://www.swixsport.com/globalassets/smorevettregler.pdf</a>
      </p>
      <p>Egne regler for renn og arrangementer finner du her:</p>
      <p>
        <a href="https://toffestutenfluor.wordpress.com/smorevettreglene/">https://toffestutenfluor.wordpress.com/smorevettreglene/</a>
      </p>
      <p>
        <b>- Er det forbudt å bruke fluorkarboner?</b>
      </p>
      <p>- Noen av PFAS-stoffene er det forbud mot, som PFOS fra 2007. Norge innførte et strengt forbud også mot PFOA (C8) i 2014. Det ble lempet på i 2015, men i 2020 kommer et nytt, strengt forbud i hele EU, inkludert Norge (EØS). Da må skismøringsprodusentene i EU/EØS slutte å benytte PFOA/stoffer som omdannes til PFOA ved bruk.</p>
      <p>En ekspertgruppe i FN foreslo på et møte i Roma i fjor å jobbe for et verdensomspennende forbud mot PFOA. En rekke land har restriksjoner mot PFOA. Den amerikanske kongressen har for tiden et forbudsforslag til behandling.</p>
      <p>Norge har satt også fluorkarboner med fra ni til 14 karbonatomer på den såkalte prioritetslista – dvs. Norge jobber for forbud. Forbud mot C6, PFAS med seks karonatomer, som produsenter av skismøring og sportsklær nå bytter ut C8 (PFOA) med, er heller ikke harmløst. Miljødirektoratet foreslo sommeren 2019 å sette også C6 på den norske «forbudslista».</p>
      <figure>
        <img src="https://dbstatic.no/71765024.jpg?imageId=71765024&amp;width=1024&amp;height=615"/>
        <figcaption><b>BYTTET:</b> Amerikanske DuPont/Chemours byttet ut PFOA med stoffet Gen-X, men har likevel møtt mye kritikk. Foto: AP / NTB Scanpix Vis mer</figcaption>
      </figure>
      <p>
        <b>- Er erstatningsstoffene bedre?</b>
      </p>
      <p>Det strides de lærde om, fordi det pågår et kappløp i den kjemiske industrien om å utvikle og å ta i bruk nye varianter av PFAS-er. Amerikanske DuPont/Chemours <a href="https://www.ewg.org/release/epa-genx-nearly-toxic-notorious-non-stick-chemicals-it-replaced">byttet ut PFOA med stoffet Gen-X</a>, som møtte mye kritikk fra miljøhold og delvis ble trukket tilbake. Swix og andre smøringsprodusenter prøver ut C6 som erstatning for C8 i skismøring, angivelig mer «miljøvennlig». Men Miljødirektoratet vil ha forbud også mot C8.</p>
      <p>Forskere og myndigheter over hele verden som kjemper for forbud mot bruk av PFAS, sliter med å forby stoffer som er lite undersøkt. Man må dokumentere eventuell miljøskade først.</p>
      <p>
        <b>- Produseres PFOA i Norge?</b>
      </p>
      <p>- Nei. Alt som brukes her i landet importeres, enten som råstoff eller som ingrediens i importert produkt. Det opplyser Miljødirektoratet.</p>
    </article>
  </body>
</html>