<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/02/120-dushi-postradaha-pri-novi-bezredici-v-bagdad.428323"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T20:30:00+00:00"/>
    <meta property="og:title" content="120 души пострадаха при нови безредици в Багдад"/>
    <meta property="og:description" content="Протестиращи останаха на централния площад &quot;Тахрир&quot; | Dnes.bg"/>
  </head>
  <body>
    <article>
      <h1>120 души пострадаха при нови безредици в Багдад</h1>
      <h2>Протестиращи останаха на централния площад "Тахрир"</h2>
      <address><time datetime="2019-11-02T20:30:00+00:00">02 Nov 2019, 20:30</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Нови сблъсъци между полиция и демонстранти избухнаха тази нощ в Багдад, където протестиращи не се разотиват от централния площад "Тахрир", настоявайки за "падане на режима" в Ирак, въпреки че властите обещават реформи, предаде БТА, позовавайки се на Франс прес.</p>
      <p>Един човек е убит, а десетки са ранени по време на безредиците недалеч от площада, съобщиха медицински източници. От 1 октомври насам по време на демонстрации и сблъсъци са загинали 257 души по последни данни на властите, публикувани в сряда вечерта.</p>
      <related>
        <a href="https://www.dnes.bg/world/2019/10/26/nai-malko-63-ma-sa-ubitite-za-dva-dni-na-protesti-v-irak.427488"/>
      </related>
      <p>Според силите за сигурност и медицински източници от сряда вечерта насам в Багдад са убити най-малко 7 демонстранти - някои от тях със сълзотворни гранати (десет пъти по-тежки, отколкото другаде по света), изстрелвани хоризонтално от силите на реда.</p>
      <p>Според същите източници има и един загинал в южния град Насирия, убит от охраната на щаба на местен политик по време на демонстрация пред офиса.</p>
      <p>Най-малко 120 души пострадаха при сблъсъци на демонстранти с полиция, употребила сълзотворен газ и летални боеприпаси в района на голямото южно пристанище Ум Каср, съобщи днес телевизия "Ас Сумария", цитирана от ДПА и ТАСС. Телевизията се позова на иракската висша комисия по човешките права.</p>
      <p>Протестиращите блокираха още в сряда пътищата към този стратегически терминал, след което всички товаро-разтоварни операции там бяха спрени. Ум Каср има голямо значение за Ирак, тъй като страната до голяма степен зависи от вноса на храни. Много международни корабни компании обаче сега са принудени да преустановят работа в пристанището, посочва агенцията.</p>
      <p>Поради разрастващите се протести президентът Бархам Салих обеща предсрочни избори и нов избирателен закон. Премиерът Адел Абдел Махди заяви, че е готов да подаде оставка, ако бъде определен негов приемник.<br/>Млад участник в протестите обаче заяви, че хората добре осъзнават какво става, че са стигнали до важен етап и не бива да губят всичко, приемайки "лъжливите реформи", предлагани от властта. "От 16 години гласуваме на избори и нищо не сме спечелили", каза друг протестиращ.</p>
      <p>Новият избирателен закон ще бъде представен в парламента идната седмица, съобщи президентът Салих. Преди седмица законодателите обявиха, че влизат в "непрекъсната сесия", но премиерът все още не се е явил за изслушване, което е записано като първа точка в дневния ред, допълва АФП.</p>
    </article>
  </body>
</html>