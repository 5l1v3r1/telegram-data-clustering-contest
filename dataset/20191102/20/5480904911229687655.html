<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/golfistka-spilkova-zvladla-kvalifikaci-a-udrzela-se-na-lpga/1816468?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T20:55:00+00:00"/>
    <meta property="og:title" content="Golfistka Spilková zvládla kvalifikaci a udržela se na LPGA"/>
    <meta property="og:description" content="Pinehurst (USA) - Golfistka Klára Spilková bude i v příštím roce hrát elitní turnajový okruh LPGA. V závěrečném dějství osmikolové kvalifikace na dvou hřištích v Pinehurstu se udržela mezi 45 postupujícími, s celkovým skóre +4 obsadila 38. místo."/>
  </head>
  <body>
    <article>
      <h1>Golfistka Spilková zvládla kvalifikaci a udržela se na LPGA</h1>
      <address><time datetime="2019-11-02T20:55:00+00:00">02 Nov 2019, 20:55</time> by <a rel="author" href="http://www.ctk.cz/" target="_blank">ČTK</a></address>
      <p>Pinehurst (USA) - Golfistka Klára Spilková bude i v příštím roce hrát elitní turnajový okruh LPGA. V závěrečném dějství osmikolové kvalifikace na dvou hřištích v Pinehurstu se udržela mezi 45 postupujícími, s celkovým skóre +4 obsadila 38. místo.</p>
      <p>Druhá polovina kvalifikace se přitom pro Spilkovou nevyvíjela nejlépe. Ze sedmého místa klesla až na konec čtvrté desítky a po nevydařeném pátečním kole ji od vyřazení z elitního okruhu dělily jen dvě rány.</p>
      <p>Závěr ale čtyřiadvacetiletá česká profesionálka v Severní Karolíně bezpečně zvládla. V posledním kole zahrála par a po čtyřech birdie i bogey zůstala na součtu +4. "Mám radost, tento týden byl pro mě psychicky náročnější než předchozí," uvedla česká jednička v tiskové zprávě.</p>
      <p>"Všechna čtyři kola jsem hrála solidně, jen mi tam nepadaly paty. Ale byla jsem trpělivá a věřila, že ve finálovém kole se to změní. A tak se také stalo. Příští rok udělám všechno pro to, abych na LPGA uspěla," dodala Spilková.</p>
      <p>Druhá česká hráčka Karolína Vlčková, která hrála se zdravotním omezením, neprošla cutem. Se skóre +23 skončila po šesti kolech na 89. pozici.</p>
    </article>
  </body>
</html>