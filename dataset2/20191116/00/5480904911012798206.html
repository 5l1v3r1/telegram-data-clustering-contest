<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-mohou-na-letne-nahrat-vzkaz-havlovi-v-jeho-byvalem-aute/1821701?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T00:30:00+00:00"/>
    <meta property="og:title" content="Lidé mohou na Letné nahrát vzkaz Havlovi v jeho bývalém autě"/>
    <meta property="og:description" content="Praha - Na Letenské pláni v Praze mohou lidé o víkendu nahrát vzkaz bývalému prezidentovi Václavu Havlovi v automobilu Volkswagen Golf, ve kterém Havel prožil přelomové události roku 1989 i první měsíce v prezidentské funkci. Vůz bude stát před výstavním stanem naproti fotbalovému stadionu Sparty. Vzkazy mají být o tom, jak společnost v posledních třiceti letech naložila se svobodou slova."/>
  </head>
  <body>
    <article>
      <h1>Lidé mohou na Letné nahrát vzkaz Havlovi v jeho bývalém autě</h1>
      <address><time datetime="2019-11-16T00:30:00+00:00">16 Nov 2019, 00:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na Letenské pláni v Praze mohou lidé o víkendu nahrát vzkaz bývalému prezidentovi Václavu Havlovi v automobilu Volkswagen Golf, ve kterém Havel prožil přelomové události roku 1989 i první měsíce v prezidentské funkci. Vůz bude stát před výstavním stanem naproti fotbalovému stadionu Sparty. Vzkazy mají být o tom, jak společnost v posledních třiceti letech naložila se svobodou slova.</p>
      <p>Nejzajímavější videa se stanou součástí připravovaného dokumentu, který se bude promítat 24. a 25. listopadu na velkoplošnou obrazovku symbolicky umístěnou na tribuně letenského stadionu. Havel a další řečníci z tohoto místa promlouvali během revoluce při dvou masových demonstracích namířených proti totalitnímu režimu.</p>
      <p>Havel zemřel v roce 2011. V autě bude symbolicky přítomný na fotografii Bohdana Holomíčka, který ho zachytil za volantem vozu. Zájemci mohou nahrávat své vzkazy dnes od 13:00 do 18:00 a v neděli mezi 13:00 a 16:00.</p>
      <p>Akce Autodialog s Václavem Havlem je součástí výstavy Komunikace 89 aneb státní převrat bez internetu. Připravili ji zástupci obecně prospěšné společnosti Památník Šoa Praha, která vznikla za účelem přestavby nádraží Bubny v Památník ticha. Hlavními partnery projektu jsou Česká televize a Česká tisková kancelář.</p>
    </article>
  </body>
</html>