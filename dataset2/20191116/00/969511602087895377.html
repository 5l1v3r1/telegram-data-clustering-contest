<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/indicele-bursier-dow-jones-atinge-28-000-de-puncte-pentru-prima-data-in-istorie-18590478"/>
    <meta property="og:site_name" content="BusinessMagazin"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Indicele bursier Dow Jones atinge 28.000 de puncte pentru prima dată în istorie"/>
    <meta property="og:description" content="Indicele bursier Dow Jones din SUA a atins la finele şedinţei de vineri un maxim al tuturor timpurilor, la peste 28.000 de puncte, informează CNN."/>
  </head>
  <body>
    <article>
      <h1>Indicele bursier Dow Jones atinge 28.000 de puncte pentru prima dată în istorie</h1>
      <address><time datetime="2019-11-16T00:00:00+00:00">16 Nov 2019</time> by <a rel="author" href="https://www.businessmagazin.ro/autor/departamentul-economic" target="_blank">Departamentul Economic</a></address>
      <h3>Indicele bursier Dow Jones atinge 28.000 de puncte pentru prima dată în istorie</h3>
      <p>Indicele bursier Dow Jones din SUA a atins la finele şedinţei de vineri un maxim al tuturor timpurilor, la peste 28.000 de puncte, informează CNN.</p>
      <p>Toţi cei trei indici majori au închis la niveluri record, încheindu încă o săptămână pozitivă.</p>
      <p>Dow Jones a terminat vineri cu o creştere de 0,8%, sau 223 puncte, marcând a patra săptămână consecutivă de câştiguri. S&amp;P 500 a urcat cu 0,8%, încheind a şasea săptămână consecutivă de câştiguri. Nasdaq Composite a avansat pentru a şaptea săptămână la rând, cu 0,7% vineri.</p>
      <p>Creşterile au venit pe fondul speranţelor pentru o înţelegere în disputa comercială dintre Statele Unite şi China şi al datelor din retail mai bune decât se aşteptau analiştii.</p>
      <p>"Ori de câte ori un index major atinge un nivel semnificativ, aşa cum a făcut Dow, efectul psihologic poate ajuta la creşterea pieţelor şi mai rsus. Cu S&amp;P 500 la nivel maxim, tendinţa este clar ascendentă, în ciuda riscurilor economice şi politice reale. Psihologia contează pentru pieţe, deoarece afectează modul în care se interpretează ştirile, iar aceasta poate face percepţiile chiar mai pozitive", a declarat Brad McMillan, directorul de investiţii al Commonwealth Financial Network.</p>
      <p>Bursele au înregistrat recorduri continue în ultimele săptămâni.</p>
      <p>Larry Kudlow, consilierul economic al Casei Albe, şi-a exprimat vineri optimismul faţă de un acord comercial între SUA şi China, stimulând sentimentul investitorilor. Ţările au anunţat că sunt aproape de finalizarea „fazei unu” la jumătatea lunii octombrie, dar nu au semnat încă. Între timp, piaţa a primit semnale mixte de la oficiali.</p>
      <p>Datele economice au arătat că americanul de rând continuă să fie dispus să cheltuiască, ceea ce este o veste bună pentru creşterea economică a SUA. Consumul reprezintă aproximativ două treimi din creşterea PIB.</p>
      <p>Vânzările cu amănuntul din octombrie s-au redresat faţă de septembrie. "Cumpărătorii americani s-au întors în magazine şi mall-uri în octombrie, dar tendinţa nu este clară, încă, pentru cheltuielile consumatorilor din al patrulea trimestru al anului", a avertizat Chris Rupkey, economistul financiar la MUFG.</p>
    </article>
  </body>
</html>