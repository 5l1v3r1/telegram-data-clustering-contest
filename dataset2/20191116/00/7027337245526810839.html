<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698510/%D8%B1%D9%88%D8%A7%DB%8C%D8%AA-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%A7%D8%B2-%DA%86%DA%AF%D9%88%D9%86%DA%AF%DB%8C-%DA%AF%D8%B1%D8%A7%D9%86%E2%80%8C%D8%B4%D8%AF%D9%86-%D8%A8%D9%86%D8%B2%DB%8C%D9%86-%D8%A7%DB%8C%D9%86-%D8%B9%D8%A7%D8%AF%D9%84%D8%A7%D9%86%D9%87%E2%80%8C%D8%B3%D8%A7%D8%B2%DB%8C-%DB%8C%D8%A7%D8%B1%D8%A7%D9%86%D9%87-%D8%A8%D9%86%D8%B2%DB%8C%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="روایت سخنگوی دولت از چگونگی گران‌شدن بنزین: &quot;این عادلانه‌سازی یارانه بنزین است&quot;"/>
    <meta property="og:description" content="«کسری بودجه‌ای که هم‌اکنون داریم می‌تواند به افزایش تورم منجر شود اما افزایش قیمت بنزین خصوصاً با این ترتیبات و تمهیدات، تورمی ایجاد نخواهد کرد یا تورم ناشی از آن بسیار اندک خواهد بود. هر چند ما در ماه‌ها و سال آتی تورم ناشی از کسری بودجه را خواهیم داشت.»"/>
  </head>
  <body>
    <article>
      <h1>روایت سخنگوی دولت از چگونگی گران‌شدن بنزین: "این عادلانه‌سازی یارانه بنزین است"</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037442_567.jpg"/>
      </figure>
      <p>«کسری بودجه‌ای که هم‌اکنون داریم می‌تواند به افزایش تورم منجر شود اما افزایش قیمت بنزین خصوصاً با این ترتیبات و تمهیدات، تورمی ایجاد نخواهد کرد یا تورم ناشی از آن بسیار اندک خواهد بود. هر چند ما در ماه‌ها و سال آتی تورم ناشی از کسری بودجه را خواهیم داشت.»</p>
      <p> </p>
      <p>اقتصاددانان دهه‌هاست نسبت به ناعادلانه بودن، غیر بهینه‌ بودن و هزینه‌زا بودن یارانه پنهان بنزین و حامل‌های انرژی در کشور هشدار داده و بارها و بارها خواستار واقعی‌سازی قیمت حامل‌های انرژی و بنزین شده‌اند. اما دولت در چند سال گذشته در حال بررسی طرح‌های مختلف مطرح شده در این حوزه بود و به دلایلی که در ادامه خواهم گفت با پیچیدگی‌های متعددی برخورد کرد. اما بالاخره با بررسی جمیع جوانب و شرایط کشور، دولت پس از سال‌ها بررسی کارشناسی به این نتیجه رسید که بهترین راهکار، سهمیه‌بندی بنزین برای هر خودرو و افزایش قیمت بنزین غیر سهمیه‌ای به ۳ هزار تومان است.</p>
      <p> </p>
      <p>این تصمیم بسیار سخت بود. همه با اقتصاددانان همراهند که بنزین ارزان موجب مصرف بیش از حد، قاچاق گسترده، از بین رفتن منابع کشور، کاهش منابع بودجه و در نتیجه کسری بودجه شده و این یارانه نه‌تنها اثرات جانبی مثبت (مثل یارانه آموزش یا یارانه شیر مدارس) ندارد بلکه اثرات جانبی منفی (همانند افزایش آلودگی، کاهش بهره‌وری و...) دارد. همچنین غالب افراد متخصص هم‌نظر بودند که بنزین ارزان نه‌تنها به عدالت توزیعی نمی‌انجامد که به نفع ثروتمندان و دهک‌های بالای درآمدی تمام می‌شود.</p>
    </article>
  </body>
</html>