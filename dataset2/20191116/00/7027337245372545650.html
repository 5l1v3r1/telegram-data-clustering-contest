<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698562/%D8%A7%D8%B3%D8%AA%D8%A7%D9%86%E2%80%8C%D9%87%D8%A7%DB%8C-%D8%B1%DA%A9%D9%88%D8%B1%D8%AF%D8%AF%D8%A7%D8%B1-%D9%85%D8%B5%D8%B1%D9%81-%D8%A7%D9%86%D8%B3%D9%88%D9%84%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="استان‌های رکورددار مصرف انسولین"/>
    <meta property="og:description" content="مدیرکل دفتر مدیریت خدمات تخصصی سازمان بیمه سلامت گفت: سالانه بیش از ۶۰۰ میلیارد تومان هزینه بیماران دیالیزی تحت پوشش سازمان است. به گزارش ایسنا، حنان حاج محمودی گفت: امروزه با شیوع به نسبت بالای بیماری دیابت در کشور، اقدامات پیشگیرانه از جمله اصلاح شیوه زندگی، بیش از پیش ضرورت دارد و پیشگیری از دیابت باید از سطح یک شروع شود که به نحوی با آموزش بیمار از سوی پزشک و فرهنگ سازی در زمینه سبک زندگی مناسب از جمله تغذیه، ورزش و موارد دیگر می‌توان این بیماری را در کشور کاهش داد.مدیرکل دفتر مدیریت خدمات تخصصی سازمان بیمه سلامت افزود: بیشترین تعداد بیمه شدگان مصرف کننده انسولین ابتدا در تهران و سپس درخراسان رضوی و اصفهان قرار دارند. وی تصریح کرد: در مجموع ۱۲ درصد از هزینه‌های دارویی سازمان صرف درمان بیماران دیابتی می‌شود، درحال حاضر تنها بیماران دیابتی مصرف کننده انسولین در سازمان نشان‌دار شده اند، لذا شناسایی و نشان دار کردن تمامی بیماران دیابتی و پیگیری وضعیت کفایت درمان این بیماران به منظور پیشگیری از بیماری‌های قلبی و کلیوی در دستور کار قرار دارد.حاج محمودی اظهار داشت: هر سال بیش از ۶۰۰ میلیارد تومان هزینه بیماران دیالیزی…"/>
  </head>
  <body>
    <article>
      <h1>استان‌های رکورددار مصرف انسولین</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037571_298.jpg"/>
      </figure>
      <p>مدیرکل دفتر مدیریت خدمات تخصصی سازمان بیمه سلامت گفت: سالانه بیش از ۶۰۰ میلیارد تومان هزینه بیماران دیالیزی تحت پوشش سازمان است. <br/><br/>به گزارش ایسنا، حنان حاج محمودی گفت: امروزه با شیوع به نسبت بالای بیماری دیابت در کشور، اقدامات پیشگیرانه از جمله اصلاح شیوه زندگی، بیش از پیش ضرورت دارد و پیشگیری از دیابت باید از سطح یک شروع شود که به نحوی با آموزش بیمار از سوی پزشک و فرهنگ سازی در زمینه سبک زندگی مناسب از جمله تغذیه، ورزش و موارد دیگر می‌توان این بیماری را در کشور کاهش داد.<br/><br/>مدیرکل دفتر مدیریت خدمات تخصصی سازمان بیمه سلامت افزود: بیشترین تعداد بیمه شدگان مصرف کننده انسولین ابتدا در تهران و سپس درخراسان رضوی و اصفهان قرار دارند. <br/><br/>وی تصریح کرد: در مجموع ۱۲ درصد از هزینه‌های دارویی سازمان صرف درمان بیماران دیابتی می‌شود، درحال حاضر تنها بیماران دیابتی مصرف کننده انسولین در سازمان نشان‌دار شده اند، لذا شناسایی و نشان دار کردن تمامی بیماران دیابتی و پیگیری وضعیت کفایت درمان این بیماران به منظور پیشگیری از بیماری‌های قلبی و کلیوی در دستور کار قرار دارد.<br/><br/>حاج محمودی اظهار داشت: هر سال بیش از ۶۰۰ میلیارد تومان هزینه بیماران دیالیزی سازمان می‌شود، که بخش عمده‌ای از آن‌ها ناشی از عوارض درمان کنترل نشده دیابت است.<br/><br/>مدیرکل دفترمدیریت خدمات تخصصی سازمان بیمه سلامت تاکید کرد: سازمان درهرماه به طور متوسط مبلغ ۱۰۰ هزار تومان برای درمان دیابت‌های وابسته به انسولین به ازای هربیمه شده هزینه می‌کند. همچنین در هر ماه به طور متوسط هزینه هر بیمار دیالیزی ۲/۵۰۰/۰۰۰ تومان می‌شود که انتظار می‌رود با درمان دارویی فوق از هزینه‌های دیالیز پیشگیری شود.<br/><br/>بنابر اعلام روابط عمومی سازمان بیمه سلامت، وی گفت: درخصوص خدمات آزمایشگاهی، چهار کد تشخیصی اختصاصی دیابت در فهرست تعهدات موجود است که این چهار کد در مجموع سالانه بالغ بر ۲۱ میلیارد تومان هزینه در بر داشته که این میزان شش درصد از مجموع هزینه‌های آزمایشگاهی سازمان را شامل می‌شود.</p>
    </article>
  </body>
</html>