<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/giro-dei-monti-savonesi-storico-lo-show-con-le-pi-belle-regine-dei-rally-213337.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Giro dei Monti Savonesi Storico, lo show con le più belle regine dei rally"/>
    <meta property="og:description" content="ALBENGA - Tra l’entusiasmo e lo stupore degli abitanti di Albenga, che da tempo non vedevano auto da corsa nelle vie del centro storico della loro cittadina, ha preso il via regolarmente alle 15:31 da Largo Doria la prima edizione del &quot;Giro dei Monti Savonesi Storico&quot;, organizzato dalla Asd Sport Infinity. Prima delle 54 vetture ammesse alla partenza, la Bmw M3 dell’imprenditore locale Gabriele Noberasco, colui che è stato il principale promotore di questo nuovo rally che ha risvegliato la passione di parecchi praticanti ed addetti ai lavori del settore motoristico ligure."/>
  </head>
  <body>
    <article>
      <h6 class="kicker">Organizzato dalla Asd Sport Infinity</h6>
      <h1>Giro dei Monti Savonesi Storico, lo show con le più belle regine dei rally</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <figure>
        <img src="https://www.primocanale.it/immagininews/thumbs/213337-420x236.jpg"/>
      </figure>
      <p><b>ALBENGA - </b><b>Tra l’entusiasmo e lo stupore degli abitanti di Albenga</b>, che da tempo non vedevano auto da corsa nelle vie del centro storico della loro cittadina, ha preso il via regolarmente alle 15:31 da Largo Doria la prima edizione del "Giro dei Monti Savonesi Storico", organizzato dalla Asd Sport Infinity. Prima delle 54 vetture ammesse alla partenza, la Bmw M3 dell’imprenditore locale Gabriele Noberasco, colui che è stato il principale promotore di questo nuovo rally che ha risvegliato la passione di parecchi praticanti ed addetti ai lavori del settore motoristico ligure.</p>
      <p><b>Con il numero 12 sulle fiancate</b> ha, invece, preso il via l'imprenditore televisivo genovese Maurizio Rossi, al volante di un’ammirata Alfa Romeo Alfetta Gtv 2.5, la stessa con cui vinse il Trofeo Italia Nord nel 1985, con livrea identica a quella di tale stagione.</p>
      <p>Qualche minuto prima della partenza si è registrato un momento di grande solidarietà. Il concorrente locale Mauro Moreno, in gara con il numero 44 e da anni sostenitore della Lega Italiana Fibrosi Cistica, ha consegnato a Rachele Somaschini, la pilota testimonial nei rally italiani di tale Onlus, una propria personale donazione. Contestualmente, il Sindaco di Albenga il Riccardo Tomatis, contento per “essere ripartiti con le stesse vetture con cui si era chiusa la precedente serie della gara”, ha soffermato la propria attenzione sulle vittime della strada, di cui ricorre la giornata mondiale del ricordo, coinvolgendo anche i piloti partecipanti al rally per ribadire che, proprio come fanno loro, si corre solo quando si è in piena sicurezza.</p>
      <p><b>Dopo lo svolgimento delle prime due prove speciali della gara, </b>entrambe su "Caso" (km 10,05), un pit stop con aperitivo concluderà la prima delle due giornate su cui è articolato il rally. Ripartenza alle ore 07:00, sempre da Largo Doria, con gli equipaggi in ordine di classifica. Previste altre cinque prove speciali, alternate sui tratti denominati "Scravaion" (km 10,16) e "Il bosco di Babbo Natale" (km 11,32), nei pressi del Comune di Massimino, dove sono previsti due riordini, durante i quali l'Amministrazione comunale offrirà ai partecipanti prima la colazione e poi il pranzo. Arrivo finale, sempre in Largo Doria, alle 15:41.</p>
      <related>
        <a href="https://www.primocanale.it/notizie/giro-dei-monti-savonesi-storico-il-rally-rinnova-il-suo-feeling-con-albenga-212669.html"/>
        <a href="https://www.primocanale.it/notizie/una-sfida-sui-kart-accender-il-giro-dei-monti-savonesi-storico-212881.html"/>
        <a href="https://www.primocanale.it/notizie/rally-monti-savonesi-storico-una-sessantina-di-iscritti-con-auto-da-urlo-213284.html"/>
        <a href="https://www.primocanale.it/notizie/giro-dei-monti-savonesi-storico-lo-show-con-le-pi-belle-regine-dei-rally-213337.html"/>
        <a href="https://www.primocanale.it/video/giro-dei-monti-savonesi-storico-a-novembre-si-torna-sulle-ps-mondiali--109426.html"/>
        <a href="https://www.primocanale.it/video/primocanale-motori-di-venerdi-31-maggio-serie-tricolore-drifting-giro-dei-monti-savonesi-storico-motocross-per-91-liguri-109465.html"/>
        <a href="https://www.primocanale.it/video/il-giro-dei-monti-savonesi-storico-rally-revival-il-16-17-novembre-112740.html"/>
        <a href="https://www.primocanale.it/video/primocanale-motori-del-28-ottobre-2019-rally-di-como-rally-monti-savonesi-storico-ford-a-genova-campionato-trial-liguria-112796.html"/>
      </related>
    </article>
  </body>
</html>