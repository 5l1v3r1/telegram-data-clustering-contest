<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741918"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T00:41:00+00:00"/>
    <meta property="og:title" content="รัสเซีย-ลิทัวเนียแลกตัวเชลยจารชน"/>
    <meta property="og:description" content="รัสเซียปล่อยตัวพลเมืองลิทัวเนีย 2 คนและชาวนอร์เวย์อีกคนหนึ่งซึ่งต้องคดีจารกรรม แลกกับการที่ลิทัวเนียมอบอิสรภาพให้แก่พลเมืองรัสเซีย 2 คนซึ่งถูกดำเนินคดีในข้อหาเดียวกัน"/>
  </head>
  <body>
    <article>
      <h1>รัสเซีย-ลิทัวเนียแลกตัวเชลยจารชน</h1>
      <address>
        <time datetime="2019-11-16T00:41:00+00:00">16 Nov 2019, 00:41</time>
      </address>
      <p>
        <b>รัสเซียปล่อยตัวพลเมืองลิทัวเนีย 2 คนและชาวนอร์เวย์อีกคนหนึ่งซึ่งต้องคดีจารกรรม แลกกับการที่ลิทัวเนียมอบอิสรภาพให้แก่พลเมืองรัสเซีย 2 คนซึ่งถูกดำเนินคดีในข้อหาเดียวกัน</b>
      </p>
      <p>สำนักข่าวต่างประเทศรายงานจากกรุงวิลนีอุส ประเทศลิทัวเนีย เมื่อวันที่ 16 พ.ย. ว่านายดาริอุส จอนีคิส ผู้อำนวยการสำนักข่าวกรองแห่งชาติของลิทัวเนีย แถลงเมื่อช่วงเย็นของวันศุกร์ตามเวลาท้องถิ่น ว่ารัสเซียและลิทัวเนียแลกเปลี่ยนนักโทษคดีจารชนฝ่ายละ 2 คนเท่ากัน ที่จุดผ่านแดนแห่งหนึ่งทางตอนใต้ของลิทัวเนีย ซึ่งมีพรมแดนติดกับเขตการปกครองคาลีนินกราด ที่เป็นดินแดนส่วนแยกภายใต้อธิปไตยของรัฐบาลมอสโก ตั้งอยู่ริมชายฝั่งทะเลบอลติก และนอกเหนือจากพลเมืองลิทัวเนีย รัฐบาลมอสโกยังส่งตัวนักโทษชาวนอร์เวย์อีกคนหนึ่งให้ด้วย ซึ่งทางการลิทัวเนียได้ส่งตัวพลเมืองนอร์เวย์ให้กับสถานเอกอัครราชทูตในกรุงวิลนีอุสแล้ว</p>
      <figure>
        <img src="https://www.dailynews.co.th/admin/upload/20191116/news_FZdxfBkyLz075332_533.jpg?v=20191116097?v=8543"/>
      </figure>
      <p><b>นายดาริอุส จอนีคิส ผู้อำนวยการสำนักข่าวกรองแห่งชาติของลิทัวเนีย ( คนซ้าย ) เข้าพบประธานาธิบดีจีตานัส นอเซดา</b><br/> <br/>สำหรับการแลกเปลี่ยนตัวเชลยสายลับระหว่างสองประเทศ ซึ่งใช้วิธีดั้งเดิมแบบสมัยสงครามเย็น คือการส่งตัวกันที่จุดผ่านแดนในเวลากลางวัน เกิดขึ้นภายในเวลาเพียงไม่กี่ชั่วโมง หลังประธานาธิบดีจีตานัส นอเซดา ผู้นำลิทัวเนีย อภัยโทษพลเมืองรัสเซีย 2 คนจากข้อหาเป็นจารชนโดยทั้งคู่ถูกคุมขังอยู่ที่ลิทัวเนียตั้งแต่ปี 2560  หลังจากนั้นทำเนียบเครมลินประกาศว่าประธานาธิบดีวลาดิเมียร์ ปูติน "จะปฏิบัติแบบเดียวกัน"<br/> </p>
      <figure>
        <iframe data-src="https://twitter.com/nytimesworld/status/1195459716685668354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่นายกรัฐมนตรีเออร์นา โซลเบิร์ก ผู้นำนอร์เวย์ กล่าวขอบคุณ "ความร่วมมือและความพยายาม" ของรัฐบาลลิทัวเนีย และเธอได้มีโอกาสสนทนากับพลเมืองซึ่งได้รับการปล่อยตัว คือนายโฟรเดอ แบร์ก วัย 64 ปี ถูกจับกุมเมื่อเดือนธ.ค. 2560 และศาลในกรุงมอสโกพิพากษาให้รับโทษจำคุกเป็นเวลา 14 ปี ในข้อหาจารกรรมข้อมูลเกี่ยวกับโครงการของกองทัพรัสเซีย ในกาารพัฒนาเรือดำน้ำขับเคลื่อนด้วยพลังงานนิวเคลียร์ ทั้งนี้ โซลเบิร์กยืนยันว่า "ไม่มีข้อแลกเปลี่ยนเป็นพิเศษ" ระหว่างนอร์เวย์กับลิทัวเนียในเรื่องนี้.<br/><br/><b>เครดิตภาพ : GETTY IMAGES, AP</b><br/>   </p>
    </article>
  </body>
</html>