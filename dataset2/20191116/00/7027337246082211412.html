<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698603/%D8%B9%D9%85%D8%B1%D8%A7%D9%86-%D8%AE%D8%A7%D9%86-%D9%87%DB%8C%DA%86-%DA%A9%DB%8C%D9%86%D9%87%E2%80%8C%D8%A7%DB%8C-%D9%86%D8%B3%D8%A8%D8%AA-%D8%A8%D9%87-%D9%86%D9%88%D8%A7%D8%B2-%D8%B4%D8%B1%DB%8C%D9%81-%D9%86%D8%AF%D8%A7%D8%B1%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="عمران خان: هیچ کینه‌ای نسبت به نواز شریف ندارم"/>
    <meta property="og:description" content="نخست وزیر پاکستان گفت، هیچ کینه‌ای نسبت به نواز شریف‌، نخست وزیر سابق این کشور ندارد و مساله سلامتی وی مهمتر از سیاست است."/>
  </head>
  <body>
    <article>
      <h1>عمران خان: هیچ کینه‌ای نسبت به نواز شریف ندارم</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037650_619.jpg"/>
      </figure>
      <p>نخست وزیر پاکستان گفت، هیچ کینه‌ای نسبت به نواز شریف‌، نخست وزیر سابق این کشور ندارد و مساله سلامتی وی مهمتر از سیاست است.</p>
      <p>به گزارش ایسنا، به نقل از خبرگزاری اسپوتنیک، این اظهارنظر از سوی عمران خان، نخست وزیر پاکستان در پی درخواست اجازه بدون شرط حزب مسلم لیگ شاخه نواز متعلق به نواز شریف، نخست وزیر سابق این کشور برای سفر درمانی به لندن مطرح شده است؛ این حزب به عمران خان هشدار داد اگر اتفاقی برای نواز شریف بیفتد، عمران خان مسئول آن است.</p>
      <p>خانواده نواز شریف می‌خواهد وی برای درمان به خارج از کشور برود و از دولت اسلام آباد خواست تا نام وی را از لیست کنترل خروج به منظور تسهیل در سفرش به لندن حذف کند.</p>
      <p>وزارت کشور پاکستان در نهایت اجازه سفر یک باره به لندن را داد اما حزب نواز شریف این شرط را رد کرد و آن را در دادگاه عالی لاهور به چالش کشیده است.</p>
      <p>عمران خان در کمیته مرکزی حزب خود گفت، دولت تلاش کرده تا نام نواز شریف را از لیست کنترل خروج حذف کند و روند سفر درمانی‌ وی را تسهیل کند.</p>
      <p>عمران خان همچنین از اینکه خانواده و حزب نواز شریف از بیماری این سیاستمدار ۶۹ ساله سوءاستفاده می‌کنند، ابراز تاسف کرده و گفت: اولویت اصلی خانواده او باید منتقل کردن نواز شریف به خارج برای درمان باشد نه اینکه از آن به نفع خودشان سوءاستفاده کنند.</p>
      <p>نواز شریف از دسامبر ۲۰۱۸ و پس از محکوم شدن به هفت سال به اتهام فساد در بازداشت اداره مسئولیت پذیری ملی بوده است.</p>
      <p>همزمان با وخامت سلامت نواز شریف در بازداشت، دادگاه عالی لاهور برای وی به دلایل مربوط به وضعیت جسمانی‌اش وثیقه تعیین کرد و در عین حال، دادگاه عالی اسلام آباد هم حکم هفت ساله حبس وی را تعلیق کرد.</p>
    </article>
  </body>
</html>