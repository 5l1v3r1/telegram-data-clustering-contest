<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698639/%D8%B7%D8%B1%D8%AD-%D9%81%D9%88%D8%B1%DB%8C%D8%AA%DB%8C-%D9%81%D8%B1%D8%A7%DA%A9%D8%B3%DB%8C%D9%88%D9%86-%D8%A7%D9%85%DB%8C%D8%AF-%D8%A8%D8%B1%D8%A7%DB%8C-%D8%AA%D9%88%D9%82%D9%81-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="طرح فوریتی فراکسیون امید برای توقف افزایش قیمت بنزین"/>
    <meta property="og:description" content="رئیس فراکسیون امید مجلس شورای اسلامی با اشاره به جلسه امروز (شنبه) این فراکسیون برای بررسی موضوع افزایش قیمت بنزین از تهیه طرح فوریتی فراکسیون امید برای توقف افزایش قیمت بنزین تا بودجه سال آینده خبر داد."/>
  </head>
  <body>
    <article>
      <h1>طرح فوریتی فراکسیون امید برای توقف افزایش قیمت بنزین</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037699_289.jpg"/>
      </figure>
      <p>رئیس فراکسیون امید مجلس شورای اسلامی با اشاره به جلسه امروز (شنبه) این فراکسیون برای بررسی موضوع افزایش قیمت بنزین از تهیه طرح فوریتی فراکسیون امید برای توقف افزایش قیمت بنزین تا بودجه سال آینده خبر داد.</p>
      <p>محمدرضا عارف در گفت‌وگو با ایسنا گفت: اصلاح قیمت حامل‌های انرژی در برنامه ششم پیش‌بینی شده بود و دولت مکلف بود به صورت تدریجی نرخ حامل‌های انرژی را اصلاح و در بودجه سنواتی لحاظ کند ولی تصمیم اخیر که به نظر می‌رسد باید با تعامل و رایزنی بیشتری انجام می‌شد، نگرانی‌هایی را ایجاد کرد.</p>
      <p>وی افزود: در همین راستا ما در فراکسیون امید جلسه گذاشتیم و جمع‌بندی ما این بود که با طرح فوریتی فعلاً جلوی این اقدام گرفته شود تا در چارچوب برنامه ششم و بودجه سنواتی اصلاحات مورد نظر تقدیم مجلس شود و تصمیمی به نفع کشور و در راستای آن گرفته شود.</p>
      <p>عارف ادامه داد: فراکسیون امید پیش از این کارگروه ویژه‌ای را برای بررسی افزایش احتمالی قیمت بنزین تشکیل داده بود، اگرچه ما اطلاعات دقیقی در این زمینه نداشتیم، امروز هم هیات رییسه فراکسیون با کمیته اقتصادی و کارگروه مربوطه جلسه مشترکی را تشکیل داد و تصمیم اخیر را مورد بررسی قرار داد.</p>
      <p>وی از برگزاری جلسه فردا (یکشنبه) شورای مرکزی فراکسیون امید برای بررسی افزایش قیمت بنزین خبر داد و گفت: طرح ما در راستای توقف این اقدام تا بررسی کارشناسی توسط دولت و مجلس خصوصا کمیسیون‌های تخصصی انرژی، اقتصادی و برنامه و بودجه است تا نهایتا اصلاح قیمت‌ها در بودجه سال آینده لحاظ شود.</p>
      <p>رییس فراکسیون امید مجلس شورای اسلامی با بیان اینکه فراکسیون امید پیگیر مطالبات مردم بوده و هست، یادآور شد: قیمت بنزین در ایران نسبت به کشورهای همسایه تفاوت بسیاری دارد و بر این اساس همه ضرورت اصلاح قیمت‌ حامل‌های انرژی را قبول دارند ولی نحوه اقدام و اینکه حداقل فشار بر اقشار آسیب‌پذیر وارد ‌شود و هرکس مصرف بیشتری دارد پرداخت بیشتری هم داشته باشد باید مورد توجه قرار گیرد و در بودجه سال آینده پیش‌بینی شود.</p>
    </article>
  </body>
</html>