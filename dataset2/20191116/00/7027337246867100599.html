<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698505/%D8%A7%D9%86%D8%AA%D8%B4%D8%A7%D8%B1-%D9%81%D8%B1%D8%A7%D8%AE%D9%88%D8%A7%D9%86-%D8%B3%DB%8C-%D9%88-%D9%87%D8%B4%D8%AA%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AC%D9%87%D8%A7%D9%86%DB%8C-%D9%81%DB%8C%D9%84%D9%85-%D9%81%D8%AC%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="انتشار فراخوان سی و هشتمین جشنواره جهانی فیلم فجر"/>
    <meta property="og:description" content="دبیرخانه جشنواره جهانی فیلم فجر فراخوان سی و هشتمین دوره این رویداد سینمایی را منتشر کرد که بر این اساس جشنواره سال ۹۹ از ۲۸ فروردین در تهران آغاز به کار می‌کند."/>
  </head>
  <body>
    <article>
      <h1>انتشار فراخوان سی و هشتمین جشنواره جهانی فیلم فجر</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037435_982.jpg"/>
      </figure>
      <p>دبیرخانه جشنواره جهانی فیلم فجر فراخوان سی و هشتمین دوره این رویداد سینمایی را منتشر کرد که بر این اساس جشنواره سال ۹۹ از ۲۸ فروردین در تهران آغاز به کار می‌کند.</p>
      <p>به گزارش عصرایران به نقل از ستاد خبری سی و هشتمین جشنواره جهانی فیلم فجر، سی و هشتمین دوره جشنواره جهانی فیلم فجر از تاریخ ۲۸ فروردین تا ۵ اردیبهشت ۱۳۹۹ به دبیری محمدمهدی عسگرپور نویسنده، کارگردان و تهیه‌کننده سینما در تهران برگزار می‌شود.</p>
      <p>شروع ثبت‌نام فیلم‌های متقاضی شرکت در این رویداد سینمایی در سایت جشنواره ۱۶ نوامبر ۲۰۱۹ مصادف با ۲۵ آبان‌ماه ۹۸ است و اول اسفندماه ۹۸ مهلت ثبت‌نام در سایت به پایان می‌رسد. همچنین صاحبان آثار تا روز پنجم اسفندماه مهلت دارند فیلم خود را به دفتر جشنواره تحویل دهند.</p>
      <p>این رقابت سینمایی در بخش‌های اصلی و جانبی برگزار می‌شود که بخش‌های رقابتی آن شامل سینمای سعادت (مسابقه بین‌الملل) و جلوه‌گاه شرق (سینمای کشورهای آسیایی و اسلامی) است. تاریخ تکمیل تولید فیلم‌ها برای بخش‌های رقابتی باید سال‌های ۲۰۱۹ و ۲۰۲۰ باشد.</p>
      <p>متن کامل فراخوان و شرایط شرکت در سی و هشتمین جشنواره جهانی فیلم فجر که در سایت جشنواره به آدرس www.fajriff.com/fa در دسترس است، بدین شرح است:</p>
      <p>
        <b>ماده ۱. مقررات سی و هشتمین جشنواره جهانی فیلم فجر</b>
      </p>
      <p>در قلب تهران، پایتخت ایران اسلامی، جشنواره جهانی فیلم فجر، رویدادی برای عرضه فیلم‌های باکیفیت بین‌المللی و ملی محسوب می‌شود.</p>
      <p>این رویداد که به مبادلات فرهنگی اولویت می‌بخشد، دستاوردهای نوین سینماگران تحسین‌شده و از راه رسیده را به نمایش می‌گذارد و فیلم‌هایی را عرضه می‌کند که درارتقاء مشارکت هنری در واسطه بیانی سینما، راه‌گشا هستند.</p>
      <p>به‌علاوه، جشنواره به آثاری که در گسترش پیام عدالت‌خواهی و صلح جهانی و ارزش‌های اخلاقی تاکید داشته باشد، نگاهی ویژه خواهد داشت.</p>
      <p>هم‌چنین جشنواره برای معرفی فیلم‌هایی از خاورمیانه، آسیای مرکزی، قفقاز و آناتولی اهمیت خاصی قائل است و بر آثاری که با الهام از آموزه‌های راستین پیامبران الهی، نوع دوستی وصلح و آشتی ساخته شده باشند، تمرکزی ویژه دارد.</p>
      <p>جشنواره جهانی فیلم فجر در این منطقه جغرافیایی محلی یگانه برای تبادل تجربیات و ملاقات‌های بین‌المللی فراهم می‌آورد و دوره آموزشی فشرده‌ای را برای فیلمسازان جوان تدارک می‌بیند.</p>
      <p>در عین حال، برگزاری بازار بین‌المللی فیلم و برنامه‌های تلویزیونی ایران امکانی مناسب برای خرید و فروش حقوق، تولید مشترک و حمایت از تولید آثار و نمایش ویژه فیلم‌های جدید ایرانی را به وجود می‌آورد.</p>
      <p>سی و هشتمین دوره جشنواره جهانی فیلم فجر از تاریخ ۲۸ فروردین تا ۵ اردیبهشت ۱۳۹۹ به دبیری سینماگر شناخته‌شده، محمدمهدی عسگرپور، در تهران برگزار می‌شود.</p>
      <p>
        <b>ماده ۲. شرایط پذیرش آثار</b>
      </p>
      <p>فیلم‌هایی که برای نخستین بار در سطح جهانی و یا بین المللی در این جشنواره به نمایش درمی‌آیند، از اولویت برخوردار خواهند بود.</p>
      <p>نسخه‌های قابل قبول: DCP, Apple ProRes ۴۴۴۴ , Full HD File (با زیرنویس انگلیسی)</p>
      <p>تاریخ تکمیل مراحل تولید فیلم برای بخش‌های رقابتی: سال‌های ۲۰-۲۰۱۹</p>
      <p>تاریخ تکمیل مراحل تولید فیلم برای بخش‌های غیررقابتی: سال‌های ۲۰-۲۰۱۸</p>
      <p>فیلم‌های قابل قبول برای بخش‌های رقابتی</p>
      <p>فیلم‌های بلند (داستانی، مستند، انیمیشن): با حداقل مدت زمان ۷۰ دقیقه (ساخته‌شده به قصد نمایش سینمایی)</p>
      <p>فیلم‌های کوتاه (داستانی، مستند، انیمیشن): با حداکثر مدت زمان ۱۵ دقیقه</p>
      <p>همه فیلم‌های بلند و کوتاه متقاضی باید کاربرگ ثبت‌نام فیلم را در درگاه اینترنتی جشنواره ثبت کنند.</p>
      <p>فرم تقاضای شرکت در جشنواره باید توسط تهیه‌کننده (تهیه‌کنندگان) یا پخش‌کننده قانونی فیلم تکمیل شود.</p>
      <p>در صورتی که آثار ایرانی پیش از پایان این جشنواره اکران عمومی شده باشند و یا در جشنواره‌های بین‌المللی شرکت کرده باشند، امکان حضور در بخش‌های سینمای سعادت و جلوه‌گاه شرق را نخواهند داشت.</p>
      <p>فیلم‌هایی که در دوره قبلی این جشنواره ثبت‌نام کرده‌اند، امکان ثبت‌نام مجدد ندارند.</p>
      <p>
        <b>ماده ۳. فرایند انتخاب و برنامه‌ریزی</b>
      </p>
      <p>مسئولیت انتخاب و دعوت رسمی ازتمامی فیلم‌ها بر عهده دبیر جشنواره است.</p>
      <p>دبیر جشنواره در انتخاب فیلم‌ها و دعوت از مهمانان می‌تواند از مشورت و نظرات گروه‌های مختلف سینماگران و کارشناسان سینمایی ملی و جهانی بهره‌مند شود.</p>
      <p>هر فیلم ثبت‌نام ‌شده در بخش رقابتی جشنواره، می‌تواند برای همه بخش‌ها در نظر گرفته شود، مگر آن‌که متقاضی مشخصا درخواستی غیر از این را در کاربرگ ثبت‌نام قید کرده باشد.</p>
      <p>فرم تقاضای ثبت‌نام که در زمان مقرر به صورت برخط (آن‌لاین) تکمیل و کد ره‌گیری در آن قید شده است، از طریق وبسایت جشنواره چاپ و از طرف تهیه‌کننده یا پخش‌کننده قانونی فیلم امضا شده و حداکثر تا تاریخ اول اسفند ۱۳۹۸ (۲۰فوریه۲۰۲۰) به دفتر جشنواره برسد. آخرین مهلت وصول نسخه بازبینی ۵ اسفند ۱۳۹۸ خواهد بود.</p>
      <p>نشانی دفتر سی ‌و هشتمین جشنواره جهانی فیلم فجر:</p>
      <p>تهران، خیابان ولیعصر، نرسیده به توانیر، نبش کوچه احتشام، شماره ۲۴۵۴، تهران، ایران. کد پستی: ۱۴۳۴۸۴۳۶۳۱</p>
      <p>شماره تماس: ۰۲۱-۸۸۱۹۴۲۴۸ - ۰۲۱-۸۸۱۹۴۲۳۵ - ۰۲۱-۸۸۶۷۳۲۷۸</p>
      <p>پست الکترونیکی (برای آثار ایرانی): iraniansubmissions@fajriff.com</p>
      <p>نسخه قابل قبول برای بازبینی عبارتند از: لینک‌های قابل دانلود، دی وی دی، بلو-ری.</p>
      <p>*در صورت انتخاب فیلم، اعلام انصراف امکان‌پذیر نخواهد بود. *</p>
      <p>
        <b>ماده ۴. برنامه‌ها</b>
      </p>
      <p>برنامه‌های جشنواره شامل بخش‌های زیر می‌شود:</p>
      <p>الف) بخش‌های رقابتی:</p>
      <p>- سینمای سعادت.</p>
      <p>- جلوه‌گاه شرق (سینمای کشورهای آسیایی و اسلامی).</p>
      <p>ب) بخش های غیر رقابتی:</p>
      <p>- جام جهان‌نما (جشنواره جشنواره‌ها).</p>
      <p>- مستندزیرذره‌بین.</p>
      <p>پ) سایر بخش ها:</p>
      <p>- نمایش‌های ویژه.</p>
      <p>- مروری بر ژانرهای معاصر.</p>
      <p>- شاخه‌های زیتون (دریچه‌ای به تحولات روز جهان اسلام).</p>
      <p>- مروری برآثار سینمای سایر کشورها / سینماگران سرشناس.</p>
      <p>- نمایش فیلم‌های کلاسیک مرمت شده.</p>
      <p>ت) رویدادها</p>
      <p>- دارالفنون (اردوی استعدادیابی با حضورفیلم‌سازان جوان ایران، منطقه نجد ایران وجهان).</p>
      <p>- سمینارها و کارگاه‌های آموزشی و تبادل تجربیات.</p>
      <p>- بزرگداشت.</p>
      <p>
        <b>ماده ۵. سینمای سعادت</b>
      </p>
      <p>در این بخش، بیشینه ۱۵ فیلم بلند سینمایی و ۱۵ فیلم کوتاه برای کسب جوایز اصلی جشنواره به رقابت می‌پردازند.</p>
      <p>از این میان بیشینه ۳ فیلم بلند و ۳ فیلم کوتاه ایرانی در این بخش مجوز حضور خواهند داشت.</p>
      <p>
        <b>ماده ۶. جلوه‌گاه شرق</b>
      </p>
      <p>در این بخش بیشینه ۱۰ فیلم بلند سینمایی و ۱۰ فیلم کوتاه برای کسب جوایز اصلی جشنواره به رقابت می‌پردازند.</p>
      <p>از این میان، بیشینه ۲ فیلم بلند و ۲ فیلم کوتاه ایرانی در این بخش مجوز حضور خواهند داشت.</p>
      <p>
        <b>ماده ۷. هیأت‌های داوری</b>
      </p>
      <p>الف) هیأت داوری بخش مسابقه سینمای سعادت</p>
      <p>دبیر جشنواره ازمیان سینماگران و صاحب‌نظران سینمای جهان کمینه پنج نفر را برای عضویت در هیات داوران بخش مسابقه بین‌الملل انتخاب می‌کند.</p>
      <p>ب) هیأت داوری بخش مسابقه جلوه‌گاه شرق</p>
      <p>دبیر جشنواره از میان سینماگران و صاحب‌نظران سینمای جهان کمینه سه نفر را برای عضویت در هیات داوری جوایز فیلم‌های بخش جلوه‌گاه شرق انتخاب می‌کند.</p>
      <p>پ) هیأت داوری جایزه فیلم‌های اول</p>
      <p>دبیر جشنواره از میان سینماگران و صاحب‌نظران سینمای جهان سه نفر را برای عضویت در هیات داوری جایزه فیلم اول انتخاب می‌کند. منتخبی از فیلم‌های اول راه ‌یافته به بخش‌های مختلف جشنواره که در سالهای۲۰۱۹و ۲۰۲۰ ساخته شده باشند، نامزد دریافت این جایزه خواهند بود.</p>
      <p>کمینه تعداد قابل بررسی این فیلم‌ها نباید کمتر از پنج فیلم باشد.</p>
      <p>تبصره: هر فردی که نقشی در تهیه، تولید یا بهره‌برداری ازفیلم‌های بخش‌های رقابتی داشته باشد، امکان حضور در هیات داوران را نخواهد داشت.</p>
      <p>
        <b>ماده ۸. جوایز اصلی</b>
      </p>
      <p>این جوایز در مراسم اختتامیه رسمی جشنواره اهداء خواهند شد.</p>
      <p>الف) جوایز بخش سینمای سعادت:</p>
      <p>- تندیس سیمرغ زرین بهترین فیلم (برای کارگردان) و مبلغ ۸۰۰،۰۰۰،۰۰۰ ریال جایزه نقدی (به‌طور مشترک برای کارگردان و تهیه‌کننده).</p>
      <p>- تندیس سیمرغ سیمین و مبلغ ۴۰۰.۰۰۰.۰۰۰ ریال جایزه نقدی برای بهترین کارگردان</p>
      <p>- تندیس سیمرغ سیمین و مبلغ ۳۰۰.۰۰۰.۰۰۰ ریال جایزه نقدی برای بهترین فیلمنامه</p>
      <p>- تندیس سیمرغ سیمین برای بهترین بازیگر زن</p>
      <p>- تندیس سیمرغ سیمین برای بهترین بازیگر مرد</p>
      <p>- تندیس سیمرغ سیمین بهترین فیلم کوتاه و مبلغ ۱۰۰.۰۰۰.۰۰۰ ریال جایزه نقدی (برای کارگردان)</p>
      <p>ب) جوایز بخش جلوه‌گاه شرق:</p>
      <p>- تندیس سیمرغ زرین بهترین فیلم بلند (برای کارگردان) و مبلغ ۶۰۰.۰۰۰.۰۰۰ ریال جایزه نقدی (به‌طورمشترک برای کارگردان و تهیه‌کننده)</p>
      <p>- تندیس سیمرغ سیمین بهترین کارگردانی فیلم بلند و مبلغ ۳۰۰.۰۰۰.۰۰۰ ریال جایزه نقدی</p>
      <p>- تندیس سیمرغ سیمین بهترین فیلمنامه بلند و مبلغ ۱۵۰.۰۰۰.۰۰۰ ریال جایزه نقدی</p>
      <p>- تندیس سیمرغ سیمین جایزه ویژه هیات داوران برای بهترین دستاورد هنری در یکی از زمینه‌های فیلم‌برداری یا تدوین یا موسیقی یا طراحی لباس یا طراحی صحنه</p>
      <p>- تندیس بهترین فیلم کوتاه آسیایی و مبلغ ۱۰۰.۰۰۰.۰۰۰ ریال جایزه نقدی (برای کارگردان)</p>
      <p>پ) جایزه بهترین فیلم اول:</p>
      <p>- تندیس بهترین فیلم اول (برای کارگردان) و مبلغ ۱۵۰.۰۰۰.۰۰۰ ریال جایزه نقدی (برای کارگردان)</p>
      <p>تبصره: درآرای هیئت‌های داوری بخش‌های رقابتی، فهرست جوایز نمی تواند شامل جوایز مشترک باشد و هیچ فیلمی بیش از دو جایزه دریافت نخواهد کرد.</p>
      <p>
        <b>ماده ۹. جوایز جنبی:</b>
      </p>
      <p>این جوایز در مراسم ویژه ای اهداء خواهند شد.</p>
      <p>- جایزه محمد امین (ص)</p>
      <p>تندیس و دیپلم افتخار و مبلغ ۳۰۰،۰۰۰،۰۰۰ ریال جایزه نقدی (به کارگردان) برای بهترین اثر در بازتاب ارزش‌های اخلاقی و کرامت انسانی (از میان همه آثار راه‌یافته به بخش‌های رقابتی جشنواره به انتخاب دبیر جشنواره)</p>
      <p>- جایزه بهترین فیلم «بین‌الادیان»</p>
      <p>لوح و دیپلم افتخار (برای کارگردان)</p>
      <p>- جایزه «نتپک»</p>
      <p>جایزه نِتپک – شبکه ترویج سینمای آسیا و اقیانوسیه (برای کارگردان)</p>
      <p>- جایزه منتقدان بین المللی به سینمای جلوه‌گاه شرق</p>
      <p>دیپلم افتخار منتقدان بین المللی به فیلم برگزیده بخش جلوه‌گاه شرق (برای کارگردان)</p>
      <p>- جایزه حلقه منتقدان فیلم ایران به سینمای سعادت (برای کارگردان)</p>
      <p>دو دیپلم افتخار حلقه منتقدان فیلم ایران به دو فیلم برگزیده در بخش سینمای سعادت</p>
      <p>
        <b>ماده ۱۰. مدارک</b>
      </p>
      <p>مدارک کامل برای هر فیلم منتخب باید در زمان مقرر، تحویل دبیرخانه جشنواره شود. تمام مدارک لازم به صورت برخط (آن‌لاین) در فرم ثبت‌نام فیلم قید شده‌اند.</p>
      <p>
        <b>ماده ۱۱. پذیرش شرایط مطرح‌شده در مقررات</b>
      </p>
      <p>دبیر جشنواره در خصوص تمامی موارد پیش‌بینی‌نشده، تصمیم‌گیری خواهد کرد.</p>
      <p>شرکت درجشنواره به معنای پذیرش همه مقررات جشنواره است.</p>
      <p>
        <b>ماده ۱۲.گاه‌شمار جشنواره:</b>
      </p>
      <p>شروع ثبت نام در سایت: ۱۶ نوامبر ۲۰۱۹ (۲۵ آبان ۱۳۹۸)</p>
      <p>پایان ثبت نام در سایت: ۲۰فوریه ۲۰۲۰ (۱ اسفند ۱۳۹۸)</p>
      <p>آخرین مهلت دریافت آثار ثبت نام شده در دفتر جشنواره: ۲۴فوریه ۲۰۲۰ (۵ اسفند ۱۳۹۸)</p>
      <p>زمان برگزاری جشنواره: ۱۶تا ۲۴آوریل ۲۰۲۰ (۲۸فروردین تا ۵ اردیبهشت ۱۳۹۹)</p>
    </article>
  </body>
</html>