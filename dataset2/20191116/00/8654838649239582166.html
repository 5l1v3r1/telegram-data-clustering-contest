<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/pokemon-spada-scudo-non-convince-digital-foundry-analisi-tecnica.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Pokémon Spada e Scudo, il gioco non convince Digital Foundry nella nuova analisi tecnica"/>
    <meta property="og:description" content="Sottoposto alla consueta analisi tecnica di Digital Foundry, Pokémon Spada e Scudo non convince più di tanto in termini di grafica.. Arriva l'analisi tecnica di Digital Foundry anche per quanto ri..."/>
  </head>
  <body>
    <article>
      <h1>Pokémon Spada e Scudo, il gioco non convince Digital Foundry nella nuova analisi tecnica</h1>
      <h2>Sottoposto alla consueta analisi tecnica di Digital Foundry, Pokémon Spada e Scudo non convince più di tanto in termini di grafica.</h2>
      <address><time datetime="2019-11-16T00:00:00+00:00">16 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Arriva l'<b>analisi tecnica</b> di Digital Foundry anche per quanto riguarda <b>Pokémon Spada e Scudo</b>, visibile nel video riportato qui sotto e a quanto pare con risultati che non convincono del tutto la celebre rubrica, che riscontra qualche <b>difetto</b> di troppo nel nuovo gioco per Nintendo Switch.<br/><br/><a href="https://multiplayer.it/notizie/pokemon-spada-scudo-recensioni-negative-metacritic.html">Pokémon Spada e Scudo</a> è costruito su una versione evoluta dello stesso <b>engine</b> utilizzato in <a href="https://multiplayer.it/notizie/pokemon-lets-go-pikachu-eevee-demo-disponibile-eshop.html">Pokémon Let's Go Pikachu e Eevee</a>, che consente la costruzione di ambientazioni più vaste e una struttura più particolare degli insediamenti urbani, che risultano più vicini a Sole e Luna piuttosto che a Let's Go. Nel video viene apprezzata la grandezza dell'<b>area selvaggia</b> e una notevole densità per quanto riguarda la vegetazione, con buon effetto bloom applicato.<br/><br/>L'utilizzo di un'inquadratura fissa aiuta le performance del gioco e le ombre appaiono migliorate rispetto a Sole e Luna, presenti in forma completa anche durante i combattimenti. Parlando dei famosi <b>tagli</b>, anche <b>Digital Foundry</b> fa presente come siano stati tolti circa 400 Pokémon, le Z-mosse, le Mega e varie altre caratteristiche online per migliorare la qualità generale.<br/><br/>Tuttavia, le <b>ambientazioni</b> seppure di buon livello sono per la maggior parte statiche e c'è ampia ripetizione di decorazioni e stanze, con texture generalmente di bassa qualità che si notano nelle inquadrature più ravvicinate. Il sistema di ombre dinamiche è notevole, ma comporta un po' di flickering mentre un grosso problema è rappresentato dal pop-in che risulta molto evidente.<br/><br/>Secondo quanto riferito da Digital Foundry, i modelli umani sono i migliori visti finora nella serie ma i Pokémon non sono stati rielaborati più di tanto. L'illuminazione e i materiali con interazioni varie sono state migliorate molto dal Nintendo 3DS ma non abbastanza da giustificare il netto taglio di Pokémon effettuato. In generale, <a href="https://multiplayer.it/articoli/pokemon-spada-e-scudo-i-commenti-dei-lettori.html">Pokémon Spada e Scudo</a> risulta molto distante dai risultati ottenuti con The Legend of Zelda: Breath of the Wild e Xenoblade 2 sulla medesima console.<br/><br/>La <b>risoluzione</b> con Nintendo Switch nel Dock è 1080p fissa nelle aree al chiuso e diventa dinamica, con abbassamenti fino a 864p all'esterno, mentre in modalità portatile si passa a 720p dinamica con punte minime a 576p. Non è stato rilevato alcun sistema di anti aliasing e in generale il frame-rate risulta stabile sui 30 frame al secondo.</p>
      <figure>
        <iframe src="https://www.youtube.com/embed/czXsJwfjps8" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.resetera.com/threads/df-pok%C3%A9mon-sword-shield-switchs-next-gen-pok%C3%A9mon-doesnt-quite-deliver.153431/">Fonte</a>
        </li>
      </ul>
    </article>
  </body>
</html>