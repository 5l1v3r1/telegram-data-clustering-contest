<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/recenzie/lenovo-thinkpad-p1-prvotriedna-pracovna-stanica-na-cesty/"/>
    <meta property="og:site_name" content="TECHBOX"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Lenovo ThinkPad P1 – prvotriedna pracovná stanica na cesty"/>
    <meta property="og:description" content="Lenovo ThinkPad P1 je prvotriedna pracovná stanica pre tých, ktorí potrebujú mať profesionálny hardvér k dispozícii aj na cestách."/>
  </head>
  <body>
    <article>
      <h1>Lenovo ThinkPad P1 – prvotriedna pracovná stanica na cesty</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Stanislav Vinc</a></address>
      <p>
        <b>Portfólio počítačov ThinkPad od spoločnosti Lenovo obsahuje študentské i pracovné počítače od tých najlacnejších a výbavou najvšednejších, až po tie najdrahšie pracovné stanice prešpikované tým najzaujímavejším hardvérom na trhu. Keď sa pozriete na cenu modelu ThinkPad P1, netreba veľmi dlho pátrať, do ktorej časti spektra bude patriť.</b>
      </p>
      <h3>Naše hodnotenie</h3>
      <p>
        <b>89%</b>
      </p>
      <h4>Výhody</h4>
      <ul>
        <li>výkonný hardvér s kvalitným chladením</li>
        <li>spracovanie a materiály</li>
        <li>kvalitný 4K UHD displej</li>
      </ul>
      <h4>Nevýhody</h4>
      <ul>
        <li>slabá výdrž batérie</li>
        <li>minuloročný hardvér</li>
      </ul>
      <h4>Jednou vetou</h4>
      <p>Lenovo ThinkPad P1 je prvotriedna pracovná stanica pre tých, ktorí potrebujú mať profesionálny hardvér k dispozícii aj na cestách. Ten si však vyberá pomerne vysokú daň na batérii.</p>
      <hr/>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-1.jpg"/>
      </figure>
      <p>Ako naznačujeme v úvode, ThinkPad P1 skutočne patrí medzi to najlepšie, čo v ponuke spoločnosti Lenovo nájdete. Nejde však o bežný kus pre bežných spotrebiteľov, či nebodaj hráčov. Séria P je určená pre profesionálov, tvorcov obsahu a teda tých najnáročnejších používateľov, ktorí sa potrebujú oprieť o spoľahlivý hardvér. Čo teda vlastne Lenovo ThinkPad P1 ponúka?</p>
      <p>Ešte skôr, ako sa pozrieme na hardvér, musíme podotknúť, že na náš trh sa dostávajú modely z vyšších radov s istým oneskorením. Na zahraničný trh sa tak už dostal aj nový ThinkPad P1 s vynoveným hardvérom, čo však neznamená, že ten starší je na zahodenie, práve naopak.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-14.jpg"/>
      </figure>
      <p>Séria počítačov Lenovo ThinkPad P1 sa vyznačuje najmä prítomnosťou profesionálnych a poriadne drahých procesorov Intel Xeon a grafických kariet NVIDIA Quadro. V prípade nami testovaného kusu to bol o niečo bežnejší, no stále výkonný 14-nm procesor Intel Core i7-8850H vPro, ktorému sekunduje grafická karta NVIDIA Quadro P2000 s dizajnom Max-Q. Práve dizajn Max-Q napovedá, že ThinkPad P1 sa môže pochváliť kompaktnými rozmermi aj napriek svojej štedrej výbave.</p>
      <related>
        <a href="https://techbox.dennikn.sk/nove-procesory-intel-nervana-budu-pohanat-umelu-inteligenciu-v-cloude/"/>
      </related>
      <p>Výkonný hardvér však v tomto tele netrpí a chladiaci systém nemá problém udržať ho pod kontrolou ani pri maximálnej záťaži, čo je v prípade tenkých notebookov ešte stále pomerne nevídané. V tele s hrúbkou niečo málo cez 18 milimetrov a hmotnosťou 1,8 kilogramu nájdeme okrem spomínaného hardvéru aj 15,6” IPS displej s 4K UHD rozlíšením s podporou dotykového ovládania.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-3.jpg"/>
      </figure>
      <p>Keďže nejde o model z rodiny Yoga, notebook nie je možné premeniť na tablet otočením obrazovky. Po sklopení obrazovky do vodorovnej polohy však môžete ThinkPad P1 pohodlne využiť na kreslenie pomocou aktívneho pera, ktoré bohužiaľ nie je súčasťou balenia, aj keď by za tú cenu určite mohlo.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-10.jpg"/>
      </figure>
      <p>Samotnému IPS panelu sa dá po kvalitatívnej stránke len ťažko niečo vytknúť, pokrýva totiž 100 % farebného spektra Adobe RGB, vďaka čomu sa perfektne hodí aj na prácu s fotografiami, videom a grafikou. Lenovo navyše nad obrazovku umiestnilo infračervenú kameru, ktorá slúži na prihlasovanie do systému pomocou skenu tváre.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-8.jpg"/>
      </figure>
      <p>K dispozícii však budete mať aj snímač odtlačkov prstov umiestnený vedľa klávesnice. Tá vás mimochodom určite nesklame, najmä ak ste si už v minulosti obľúbili klávesnicu iného zariadenia z rodiny ThinkPad. Rovnako bezchybný je aj touchpad, ktorý už tradične dopĺňa milovaný i nenávidený TrackPoint umiestnený na svojom obvyklom mieste v strede klávesnice.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-4.jpg"/>
      </figure>
      <p>Takmer celý notebook je pokrytý Soft touch povrchom, ktorý pôsobí na dotyk veľmi príjemne. Netreba sa však nechať oklamať jemným dojmom, ThinkPad P1 prešiel viac než dvomi stovkami testov kvality, takže s prehľadom odolá aj striekajúcej vode, piesku a menším pádom. Test odolnosti sme samozrejme nerobili, a tak nám v tomto prípade nezostáva nič iné, iba veriť výrobcovi.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-6.jpg"/>
      </figure>
      <p>Čo sme si však v praxi overili, bola výdrž batérie, ktorá by sa podľa papierových parametrov mala v laboratórnych podmienkach vyšplhať až na 13 hodín. Realita je však úplne iná a aj pri obyčajnom sledovaní videí cez prehliadač sme sa dostali na chabé štyri hodiny. Bohužiaľ, 4K UHD displej si vyberá svoju daň, a tak sa v prípade náročnejších úloh budete musieť aj na kratšie cesty vybrať s nabíjačkou.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-16.jpg"/>
      </figure>
      <p>ThinkPad P1 využíva 135 W nabíjačku s klasickou “lenováckou” koncovkou, no ak by ste si ju aj náhodou pri cestovaní zabudli doma, batériu môžete dobiť aj cez jeden z dvoch USB-C portov. Musíte však dbať na dostatočný výkon, inak sa vám bude batéria pri používaní aj počas nabíjania vybíjať.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-9.jpg"/>
      </figure>
      <p>V ponuke portov okrem toho nájdeme plnohodnotný HDMI port, Mini Gigabitový Ethernet (ku ktorému nájdete redukciu v krabici), kombinovaný 3,5-mm jack, čítačku Smart Card, čítačku SD kariet a dvojicu portov USB 3.1 gen1 typu A. Lenovo ThinkPad P1 je výkonný, perfektne spracovaný, a zároveň poriadne drahý notebook.</p>
      <figure>
        <img src="https://techbox.dennikn.sk/wp-content/uploads/2019/08/Lenovo-ThinkPad-P1-11.jpg"/>
      </figure>
      <p>Nie je určený pre bežných spotrebiteľov, ale pre tých, ktorí potrebujú mať pre svoju prácu k dispozícii prvotriedny profesionálny hardvér aj na cestách. Ide o pomerne úzku cieľovú skupinu, ktorá sa navyše bude musieť uspokojiť s krátkou výdržou batérie.</p>
      <p>
        <b>Ak ste si istí, že do tejto skupiny patríte, hľadáte kompaktný notebook nabitý prvotriednym hardvérom a neprekáža vám nosiť so sebou aj nabíjačku, Lenovo ThinkPad P1 vás v ničom inom určite nesklame.</b>
      </p>
      <details>
        <summary>
          <a href="https://techbox.dennikn.sk/zariadenia/lenovo-thinkpad-p1/">Lenovo ThinkPad P1</a>
        </summary>
        <figure>
          <a href="https://techbox.dennikn.sk/zariadenia/lenovo-thinkpad-p1/">
            <img src="https://techbox.dennikn.sk/wp-content/uploads/2019/11/Lenovo-ThinkPad-P1.png"/>
          </a>
        </figure>
        <p><b>Cena</b> 2 699,00 €<br/><b>Veľkosť:</b> 361,8 x 254,7 x 18,7 mm, 1,8 kg<br/><b>Displej:</b> 15,6" LCD, 4K UHD (3 840 x 2 160 px, 284 ppi), dotykový<br/><b>Hardvér:</b> Intel Core i7-8850H (2,6 GHz, TB 4,3 GHz, 6 jadier, 12 vlákien 9 MB Cache), NVIDIA Quadro P2000, 16 GB RAM, 512 GB M.2 SSD, Wi-Fi ac, BT 5.0, webkamera 720p s IR, 2x USB 3.0, 2x USB-C (3.1 Gen 2), HDMI, čítačka SmartCard, 3,5 mm port (slúchadlá/mikrofón), čítačka odtlačkov prstov, 2x 2 W reproduktory, 80 Wh batéria<br/><b>Softvér:</b> Windows 10 Pro</p>
      </details>
    </article>
  </body>
</html>