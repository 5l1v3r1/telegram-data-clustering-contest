<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698496/%D9%86%D9%88%D8%A8%D8%AE%D8%AA-%D8%AA%D9%88%D8%B2%DB%8C%D8%B9-%D8%AF%D8%B1%D8%A2%D9%85%D8%AF-%D8%AD%D8%A7%D8%B5%D9%84-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%A7-%DA%A9%D9%85%D8%AA%D8%B1-%D8%A7%D8%B2-10-%D8%B1%D9%88%D8%B2-%D8%AF%DB%8C%DA%AF%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="نوبخت: توزیع درآمد حاصل از افزایش قیمت بنزین تا کمتر از 10 روز دیگر"/>
    <meta property="og:description" content="رئیس سازمان برنامه و بودجه از توزیع درآمد حاصل از افزایش قیمت بنزین به خانواده‌های هدف تا کمتر از ۱۰ روز دیگر خبر داد و اظهار کرد: تمام ۳۰ هزار میلیارد تومان درآمد ناشی از افزایش قیمت بنزین بین ۱۸ تا ۱۹ میلیون خانوار هدف توزیع می‌شود."/>
  </head>
  <body>
    <article>
      <h1>نوبخت: توزیع درآمد حاصل از افزایش قیمت بنزین تا کمتر از 10 روز دیگر</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037402_390.jpg"/>
      </figure>
      <p>رئیس سازمان برنامه و بودجه از توزیع درآمد حاصل از افزایش قیمت بنزین به خانواده‌های هدف تا کمتر از ۱۰ روز دیگر خبر داد و اظهار کرد: تمام ۳۰ هزار میلیارد تومان درآمد ناشی از افزایش قیمت بنزین بین ۱۸ تا ۱۹ میلیون خانوار هدف توزیع می‌شود.</p>
      <p>به گزارش ایسنا، محمدباقر نوبخت جمعه شب در برنامه گفت‌وگوی ویژه خبری اظهار کرد: حدود ۱۸ تا ۱۹ میلیون خانوار در گروه هدف پرداخت پول حاصل از افزایش قیمت بنزین قرار دارند و این پول از هفته آینده به خانوارها پرداخت می‌شود. همچنین اگر کسی خودش را متقاضی دریافت این کمک هزینه می‌داند باید به وزارت رفاه مراجعه کند.</p>
      <p>او همچنین با بیان این که حدود یک‌سوم بنزین مصرفی روزانه کشور مشمول قیمت غیر سهمیه خواهد بود، تصریح کرد: پیش‌بینی‌ها نشان می‌دهد درآمد ناشی از افزایش قیمت بنزین حدود ۳۰ هزار میلیارد تومان خواهد بود و سه هزار میلیارد تومان نیز صادرات انجام خواهد شد.</p>
      <p>رئیس سازمان برنامه و بودجه در ادامه خاطرنشان کرد که در قانون هدفمندی یارانه‌ها ۱۴۰ تا ۱۵۰ هزار میلیارد تومان حاصل می‌شود که هشت تا نه هزار میلیارد تومان از آن بین مردم پخش می‌شود و باقی سهم مالیات، شهرداری و بخش‌های دیگر است اما سیاست طرح جدید این است که همه درآمد ناشی از افزایش قیمت بنزین بین خانوارهای هدف توزیع شود.</p>
      <p>نوبخت همچنین با بیان این که مکانیزم توزیع درآمد ناشی از افزایش قیمت بنزین شفاف و قابل نظارت است، تصریح کرد: دولت طی شش سال گذشته دو بار نسبت به اصلاح قیمت حامل‌های انرژی اقدام کرده که هیچکدام منجر به روند افزایش تورم نشده است اما ممکن است سوء‌استفاده برخی افراد از افزایش قیمت بنزین باعث افزایش قیمت‌ سایر کالاها شود که در این زمینه سازمان‌های نظارتی تمهید مقدمات کرده و جمع‌بندی جلسه ستاد تنظیم بازار نیز نشان می‌دهد که برای جلوگیری از سوءاستفاده‌گران برنامه‌ریزی شده است.</p>
      <p>رئیس سازمان برنامه و بودجه در ادامه با بیان این که انتظار به حق جامعه این است که دولت زیرساخت‌ها را در جهت توسعه حمل و نقل عمومی فراهم کند، گفت: برای قضاوت عملکرد دولت در زمینه حمل و نقل باید توجه شود که استان کرمانشاه، گیلان، آذربایجان شرقی و... به راه آهن متصل شده و دولت ۵۰ درصد اوراق مشارکت مورد نیاز سرمایه‌گذاری در مترو را پرداخت کرده است اما این که یارانه بلیت مترو پرداخت شده یا نه جزیی است.</p>
      <p>او همچنین با اشاره به این که عمده حمل و نقل‌های طولانی با گازوئیل انجام می‌شود، اظهار کرد: سیستم ریلی می‌تواند به غایت میزان مصرف حامل‌های انرژی را کاهش دهد.</p>
      <p>این مقام مسئول در ادامه بر لزوم نظارت بر واحدهای تولید خودرو برای کاهش میزان مصرف سوخت و انرژی تاکید کرد.</p>
      <p>نوبخت با اشاره به افزایش ۱۴ درصدی مصرف بنزین در سال جاری نسبت به سال ۱۳۹۵ تصریح کرد: مصرف روزانه بنزین در سال ۱۳۹۵ معادل ۷۲ میلیون لیتر بود اما در سال جاری به بالای ۹۵ میلیون لیتر رسیده است. با این وجود امیدواریم اصلاح قیمت‌ها روی کاهش مصرف و کاهش آلودگی هوا اثر داشته باشد.</p>
      <p>رئیس برنامه و بودجه در ادامه اعلام کرد که خانواده‌های هدف کمتر از ۱۰ روز دیگر درآمد ناشی از افزایش قیمت بنزین را دریافت خواهند کرد و متقاضیان دیگری که خود را مستحق دریافت کمک هزینه می‌دانند می‌توانند به وزارت رفاه مراجعه کنند.</p>
      <p>او همچنین خاطرنشان کرد که از این به بعد سازمان برنامه و بودجه در ماه سه پرداختی خواهد داشت؛ یک پرداختی حقوق و مزایا و پرداخت‌های مربوط به طرح‌های عمرانی است که هر ماه انجام می‌شود، پرداخت دیگر مربوط به یارانه‌ها است که معمولا بیست‌وششم هر ماه انجام می‌شود و پرداخت دیگری وجود دارد که بابت حمایت‌های معیشتی با استفاده از درآمد ناشی حاصل از افزایش قیمت بنزین انجام خواهد شد.</p>
      <p>به گفته او ممکن است افرادی از گروه دریافت کنندگان یارانه نقدی حذف شده باشند اما بتوانند از این حمایت معیشتی استفاده کنند. برای مثال کسانی که برای کمک به دولت از دریافت یارانه انصراف دادند می‌توانند در این گروه قرار یگیرند.</p>
      <p>نوبخت در پایان با اشاره به این که حمایت معیشتی می‌تواند منجر به افزایش تقاضا برای کالاهای داخلی شود، اظهار کرد: یک پیشنهاد هم این بود که این حمایت معیشتی برای خرید کالای ایرانی در نظر گرفته شود که در صورت تامین زیرساخت‌ها روش خوبی برای حمایت از تولید خواهد بود.</p>
    </article>
  </body>
</html>