<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/barns-preskocio-bogdana-i-probao-sam-ali-ne-moze-se-preko-obrve-video/342593"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Barns preskočio Bogdana i probao sam, ali ne može se preko Obrve (VIDEO)"/>
    <meta property="og:description" content="Kingsi imali šansu za pobedu ili da odvedu meč u produžetak, ali nije prošlo... Memfis dobio, pored Gudurićevog imena velika nula... Harden i Bil brojali do 44"/>
  </head>
  <body>
    <article>
      <h1>Barns preskočio Bogdana i probao sam, ali ne može se preko Obrve (VIDEO)</h1>
      <h2>Kingsi imali šansu za pobedu ili da odvedu meč u produžetak, ali nije prošlo... Memfis dobio, pored Gudurićevog imena velika nula... Harden i Bil brojali do 44</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>Put ka košu je na trenutak bio otvoren. Ubrzo se nenajavljeno pojavio Entoni Dejvis i zatvorio je utakmicu. Imao je Harison Barns veliku i lepu šansu da veliki derbi protiv Lejkersa odvede u produžetak i Sakramentu podari novih pet minuta nade da se nadoknadi sve ono što je izgubljeno u drugom poluvremenu. Na tom putu čak je preskočio Bogdana Bogdanovića, ali kada je naišao na Dejvisa, više nije imao kud... Rezultat na semaforu ostao je 99:97 u korist Lejkersa.</b>
      </p>
      <p>
        <b>
          <a href="https://mozzartsport.com/kosarka/vesti/pazi-njegovo-kraljevsko-visocanstvo-pgazi-i-to-preko-bjelice-video/342605">Pazi, Njegovo kraljevsko visočanstvo pgazi! Bjelica umalo stradao (VIDEO)</a>
        </b>
      </p>
      <p>Kontakt <b>Harisona Barnsa</b> i <b>Entonija Dejvisa</b> podelio je košarkašku javnost, počelo se odmah sa interpretacijom pravila kako bi se razotkrilo da li je sudar bio vredan faula ili ne, ali situacija na prvi pogled ukazuje da centar Lejkersa nije napravio ništa pogrešno, već da je krilni Ol star košarkaš previše srljao u želji da napravi nešto veliko.</p>
      <p>Ako je suditi po tome što je <b>Bogdan </b>izvodio aut sa strane, akcija je bila nacrtana za njega, ali je <b>Barns</b> izabrao teži put i pogrešio. Malo ga je, čini se, sapleo <b>Lebron Džejms</b>, onda je naišao na <b>Dejvisa</b> i cela situacija je propala. A, <b>Bogdanović</b> bi imao otvoren prostor za tri poena...</p>
      <figure>
        <iframe src="https://www.youtube.com/embed/9oee2lOJnQc" width="425" height="349" data-service="Youtube" scrolling="no"/>
      </figure>
      <p>Poraz će još više zaboleti Kingse jer su imali realnu šansu da dobiju ovaj meč. <b>Bogdanoviću</b> ne bi bio prvi put da sruši Lejkerse šutem uz zvuk sirene, a sada je ušao u zonu u kojoj se oseća komforno. Podigao je samopouzdanje i ritam, namestio šut i većim delom drugog poluvremena nosio ekipu na svojim leđima. Ali, suviše grešaka koštalo je Kraljeve brejka u Stejpls Centru.</p>
      <p><b>Bogdanović</b> je odigrao 37 minuta i ubacio 18 poena (7/13 iz igre, 3/5 za tri) i dopisao pet asistencija, tri skoka i dve ukradene lopte. <b>Barns</b> je imao hrabrosti da krene po pobednički koš iako je meč završio sa devet poena, odnosno 3/10 iz igre (1/5 za tri). <b>Nemanja Bjelica</b> je bio solidan, a za dvadeset dva i po minuta prikupio je 11 poena (4/7 iz igre, 3/4 za tri), te četiri skoka, dve ukradene lopte i jednu asistenciju. <b>Lebron Džejms</b> je predvodio Lejkerse s 29 poena i 11 asistencija, <b><a href="https://mozzartsport.com/kosarka/vesti/pazi-njegovo-kraljevsko-visocanstvo-pgazi-i-to-preko-bjelice-video/342605">uključujući i ono monstruozno zakucavanje preko Nemanje Bjelice</a></b>, dok je <b>Entoni Dejvis </b>imao 17 poena i četiri blokade.</p>
      <figure>
        <iframe src="https://www.youtube.com/embed/fGeBXpNVh-4" width="425" height="349" data-service="Youtube" scrolling="no"/>
      </figure>
      <p>Veliko iznenađenje napravio je Memfis trijumfom nad Jutom sa tesnih 107:106, dok su gosti skoro pun minut pokušavali da ubace šut za pobedu i nisu uspeli. Poslednji poen na meču ubacio je <b>Rudi Gober</b> s penala na 53 sekunde do kraja. Od tada do zvuka sirene za kraj <b>Donovan Mičel</b> je dva puta izdao ekipu – prvi put s velikim promašajem iz igre, drugi put tako što je prodao loptu dve sekunde pre isteka vremena.</p>
      <p>Memfis su do pobede vodili <b>Dža Morant</b> s 25 poena i <b>Dilon Bruks</b> s 20 poena. <b>Marko Gudurić</b> je posle rekorda NBA karijere odigrao utakmicu bez ikakvog značajnog učinka. Nula poena, šest promašaja iz igre, od čega četiri s distance i samo jedna asistencija za dvanaest minuta. U Juti je <b>Mičel</b> ubacio 29 poena (9/21 iz igre), dok je <b>Gober</b> imao 23 poena i 17 skokova. Hrvatski as <b>Bojan Bogdanović</b> odigrao je bezmalo 35 minuta i ubacio 20 poena (6/15 iz igre, 3/7 za tri).</p>
      <figure>
        <iframe src="https://www.youtube.com/embed/IEBNUDcwOhk" width="425" height="349" data-service="Youtube" scrolling="no"/>
      </figure>
      <p>Džejms Harden odveo je Hjuston do pobede nad Indijanom rezultatom 111:102 uz čak 44 poena (13/26 iz igre). Isti broj poena ubacio je <b>Bredli Bil</b> (15/22 iz igre) u trijumfu Vašingtona na gostovanju Minesoti rezultatom 137:116, dok je Boston nadigrao povredama uništeni Golden Stejt sa 105:100 i stigao do desete uzastopne pobede nakon poraza na otvaranju sezone. <b>Džejson Tejtum</b> je vodio Kelte s 24 poena, dva manje ubacio je <b>Džejlen Braun</b>, dok je <b>Alek Burks</b> imao 20 poena za Voriorse. Trener aktuelnog vicešampiona mogao je da računa na Dianđela Raselam, ali je on imao samo 12 poena (5/10 iz igre, 1/6 za tri).</p>
      <figure>
        <iframe src="https://www.youtube.com/embed/YDLCpMz8Tng" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Šarlot – Detroit 109:106<br/>/Rozir 19 – Gelovej 32/</p>
      <p>Orlando – San Antonio 111:109<br/>/Furnije 26 – Derozan 21/</p>
      <p>Hjuston – Indijana 111:102<br/>/Harden 44 – Sabonis 18/</p>
      <p>Memfis – Juta 107:106<br/>/Morant 25 – Mičel 29/</p>
      <p>Minesota – Vašington 116:137<br/>/Tauns 36 – Bil 44/</p>
      <p>Oklahoma – Filadelfija 127:119<br/>/Galinari 28 – Embid 31/</p>
      <p>Golden Stejt – Boston 100:105<br/>/Burks 20 – Tejtum 24/</p>
      <p>LA Lejkers – Sakramento 99:97<br/>/Džejms 29 – Hild 21/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/16.11.2019/istok10.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/16.11.2019/zapad11.jpg"/>
      </figure>
      <figure>
        <img src="https://mozzartsport.com/upload/CKEditor/16.11.2019/Milica-Mandi%C3%84%E2%80%A1-1080x1080.png"/>
      </figure>
    </article>
  </body>
</html>