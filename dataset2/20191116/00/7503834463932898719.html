<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/anthem-krijgt-complete-make-over/"/>
    <meta property="og:site_name" content="Power Unlimited"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="‘Anthem krijgt complete make-over’ "/>
    <meta property="og:description" content="Goedemiddag en welkom bij weer een splinternieuwe weekendwacht, voor deze zaterdagmiddag 16 november! Vandaag in het laatste nieuws, onder andere: een nostalgische uitbreiding voor Jurassic World Evolution en, geloof het of niet, zeer sterke signalen dat Anthem volledig op de schop genomen wordt. Ga daar maar eens lekker voor zitten!"/>
  </head>
  <body>
    <article>
      <h1>‘Anthem krijgt complete make-over’ </h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Sven</a></address>
      <p>
        <b>Goedemiddag en welkom bij weer een splinternieuwe weekendwacht, voor deze zaterdagmiddag 16 november! Vandaag in het laatste nieuws, onder andere: een nostalgische uitbreiding voor Jurassic World Evolution en, geloof het of niet, zeer sterke signalen dat Anthem volledig op de schop genomen wordt. Ga daar maar eens lekker voor zitten!</b>
      </p>
      <figure>
        <video src="https://cdn2.pu.nl/media/sven/giphysaturday.gif" autoplay="" loop=""/>
      </figure>
      <h3>   </h3>
      <h3>EA en BioWare willen Anthem nieuw leven inblazen</h3>
      <p>Het is al tijden stil rond Anthem, de beruchte online looter-shooter uit de keuken van BioWare. De veelbelovende game verscheen afgelopen februari en werd direct een van de grootste flops van 2019. Na de slechte ontvangst werden updateplannen veranderd of voorlopig uitgesteld en enkele belangrijke figuren <a href="https://www.pu.nl/artikelen/nieuws/hoofd-van-anthem-live-service-vertrekt-bij-bioware/">verlieten</a> het project. Is Anthem gedoemd om een stille dood te sterven? Is het stiekem niet allang overleden? Nou, als het aan EA ligt absoluut niet!</p>
      <p>Jason Schreier, de bekende scoopmachine bij <a href="https://kotaku.com/sources-bioware-plans-a-complete-overhaul-for-anthem-1839892415">Kotaku</a> en altijd goed voor betrouwbare info, heeft weer eens wat mensen achter de schermen gesproken. Hij meldt dat BioWare en EA grote plannen hebben om Anthem te redden, door het compleet om te bouwen. In de wandelgangen wordt wel gesproken van ‘Anthem 2.0’ of ‘Anthem Next’. Gameplaysystemen, zoals de missiestructuur, loot en de wereld, zullen drastisch veranderen, al is intern nog niet duidelijk hoe precies. </p>
      <figure>
        <img src="https://cdn2.pu.nl/media/sven/anthemding.jpg"/>
      </figure>
      <p>Ook wordt er achter de schermen momentel nog druk nagedacht over de planning en de manier waarop deze update(s) moet(en) gaan plaatsvinden. Mogelijkheden lopen uiteen van losse kleine updates, één grote update, of misschien zelfs een compleet nieuwe release. Het enige wat Schreier heeft gehoord van zijn bronnen is dat ze al maanden bezig zijn met het ontleden van de game, om uit te vinden wat er beter/anders moet. Er wordt bijvoorbeeld overwogen om ervoor te zorgen dat je niet meer na elke missie terughoeft naar Fort Tarsis, en om de open map in kleinere stukjes op te knippen.</p>
      <p>Kortom, grootse ‘reddingsplannen’ en zeker nog niet het laatste wat we gaan horen van Anthem. EA zelf heeft uiteraard nog niet gereageerd, maar wie weet horen ze jullie comments met verbeterpunten wel. Onze BioWare-expert Alie heeft ook altijd nog hoop in Anthem gehouden en schreef er in september nog een optimistisch <a href="https://www.pu.nl/artikelen/blog/zit-er-nog-leven-in-anthem/">blog</a> over. Zullen haar gebeden worden verhoord? We gaan het zien!<br/>   </p>
      <h3>BioWare begint ontwikkeling nieuwe Mass Effect</h3>
      <p>En nu Schreier toch bezig is met zijn contacten bij BioWare, noemt hij ook nog even doodleuk, tussen neus en lippen door, dat ze begonnen zijn aan een nieuwe Mass Effect! De ontwikkeling bevindt zich nog in een heel vroeg stadium. Het project staat onder leiding van BioWare-veteraan Michael Gamble en wordt gemaakt bij het hoofdkantoor van de ontwikkelaar in Edmonton, Canada.</p>
      <p>Hoe erg Andromeda bij velen ook tegenviel, het is logisch dat ze zo’n sterk merk als dit niet snel laten vallen. Wat zou jij graag zien in de nieuwe Mass Effect? Of kijk je toch meer uit naar Dragons Age 4, waar we <a href="https://www.pu.nl/artikelen/nachtwacht/nieuwe-informatie-over-dragon-age-4-op-4-december/">mogelijk op 4 december</a> meer over horen.</p>
      <figure>
        <img src="https://cdn2.pu.nl/media/sven/mass-effect-3_gdp-bg.jpg"/>
      </figure>
      <p>  </p>
      <h3>Overwatch-stemacteur Boris Hiestand (Sigma) komt naar Heroes Dutch Comic Con</h3>
      <p>Volgend weekend is het alweer tijd voor een nieuwe Heroes Dutch Comic Con en op de valreep heeft de organisatie nog even een nieuwe special guest bekedgemaakt! Naast de stemacteur achter Overwatch-hero Lúcio (Jonny Cruz), komt ook zijn collega Boris Hiestand naar de wintereditie van de beurs! Hem kennen we natuurlijk als de stem van Siebren de Kuiper, beter bekend als Sigma, de Nederlandse hero in Overwatch.</p>
      <figure>
        <img src="https://cdn2.pu.nl/media/sven/sigmavoicedcc.png"/>
      </figure>
      <p>Hiestand en Cruz zijn op beide dagen samen te ondervragen in een speciale Q&amp;A op het Gaming Stage. Nog leuker: we komen erachter of ze zelf eigenlijk een beetje goed zijn in Overwatch, want ze nemen het tegen elkaar op in een speciale showmatch. Om ze te helpen krijgen ze allebei een team met 5 bezoekers. Daarnaast kun je als bezoeker natuurlijk met ze op de foto.</p>
      <p>Heroes Dutch Comic Con vindt plaats op 23 en 24 november, in de Jaarbeurs Utrecht. Tickets zijn nog beschikbaar op <a href="https://www.dutchcomiccon.com/">dutchcomiccon.com</a>! Natuurlijk is Power Unlimited ook weer van de partij: dit keer met een hele vette stand in samenwerking met 2K Games, waar PU-redacteuren samen met bezoekers losgaan in Borderlands 3, live op Twitch! Meer info daarover lees je <a href="https://www.pu.nl/artikelen/feature/alle-activiteiten-op-heroes-dutch-comic-con-2019-winter-edition/">hier</a>. Wie van jullie zijn er allemaal bij?<br/>  </p>
      <h3>Performance Star Wars Jedi Fallen Order geanalyseerd</h3>
      <p>De Wacht heeft ‘m zelf nog niet gespeeld, maar het is toch redelijk veilig om te stellen dat Jedi Fallen Order de leukste Star Wars-game sinds jaren is. Toch draait het laatste werk van Respawn Entertainment helaas niet zo lekker als we tegenwoordig verwachten en dat zorgt voor minpuntjes bij veel reviewers. Was een beetje meer polijstwerk een goed idee geweest? Hoe het op technisch gebied precies zit, dat kan niemand beter uitleggen dan onze vrienden van The Digital Foundry. Dat doen ze in hun eigen diepgaande review, maar helaas wel alleen nog met Xbox One en One X (waar wel enorme verschillen tussen zitten). Skip naar <a href="https://youtu.be/NwNwyvOYexE?t=535">8:55</a> voor specifiek de analyse van performance en visuals. </p>
      <p>Hoe draait de game bij jou en gaat het ten koste van je speelplezier? Vertel het ons in de comments of lees nog even wat onze Dennis Mons (de Wonderspons) van de game vindt in zijn <a href="https://www.pu.nl/artikelen/review/star-wars-jedi-fallen-order-review/">review</a>.</p>
      <figure>
        <iframe src="https://www.youtube.com/embed/NwNwyvOYexE" width="608" height="342" data-service="Youtube" scrolling="no"/>
      </figure>
      <p>   </p>
      <h3>Achter de schermen bij Age of Empires IV</h3>
      <p>Gisteren was het dan zover: Microsoft <a href="https://www.pu.nl/artikelen/nachtwacht/dontnods-nieuwste-game-is-tell-me-why-master-chief-collection-krijgt-volgende-maand-halo-reach/">onthulde</a> Age of Empires IV tijdens X019. Na al die jaren eindelijk weer iets wat een fatsoenlijke nieuwe Age of Empires belooft te worden, het doet de Wacht goed. In deze nieuwe video worden we kort meegenomen achter de schermen bij ontwikkelaar Relic en horen we vooral een hele hoop nietszeggend marketinggezwets. Maar ach, toch leuk!</p>
      <figure>
        <iframe src="https://www.youtube.com/embed/SqhtTdBYZmw" width="608" height="342" data-service="Youtube" scrolling="no"/>
      </figure>
      <p>   </p>
      <h3>Company of Heroes 2 dit weekend gratis op Steam</h3>
      <p>De échte RTS-liefhebber zal deze game waarschijnlijk allang een keer geprobeerd hebben, maar zo niet, dan is nu je kans. Company of Heroes 2 is dit weekend namelijk helemaal gratis en voor nop te downloaden vanaf Steam! Vervolgens hoef je niet te (tank)rushen om ‘m uit te spelen, want je mag de game na het weekend gewoon houden. Wil je meer? Dan is alle DLC ook nog eens met 75% afgeprijsd.</p>
      <figure>
        <img src="https://cdn2.pu.nl/media/sven/companyofheroes2screen.jpg"/>
      </figure>
      <p>   </p>
      <h3>Terug naar Jurassic Park in Jurassic World Evolution</h3>
      <p>De bekende dinopark-simulator van vorig jaar mag haar naam dan wel te danken hebben aan de Jurassic World films, maar zeg nou zelf: die halen het in de verste verte niet bij de magie van het origineel. Extra tof is het daarom dat Jurassic World Evolution in een nieuwe uitbreiding teruggaat naar het klassieke Jurassic Park uit 1993! Return to Jurassic Park verschijnt op 10 december en zoals je ziet mag je aan de slag met de iconische gebouwen uit de film. Het verhaal gaat verder na de gebeurtenissen uit de eerste film en jij mag het eerste park op Isla Nublar opnieuw opbouwen. Zelfs bekende personages komen terug! Of ze dit keer wel opgegeten zullen worden hangt waarschijnlijk helemaal van jou af...</p>
      <figure>
        <iframe src="https://www.youtube.com/embed/ly8hhZDOOPY" width="608" height="342" data-service="Youtube" scrolling="no"/>
      </figure>
      <p>   </p>
      <h3>Kingdom Hearts III heeft nu een demo</h3>
      <p>Er wordt weleens geroepen dat demo’s een begrip van het verleden is, maar niets is minder waar. Als ze al ooit verdwenen waren, dan zijn ze nu in ieder geval weer volop aanwezig in de verschillende stores. En af en toe zit daar een heel interessante tussen, zoals bijvoorbeeld de enkele dagen geleden verschenen demo-versie van Kingdom Hearts III! Beschikbaar in zowel de PlayStation Store en de Microsoft store, en je save mag je gewoon meenemen naar de volledige game. Ideaal als je nog niet zeker weet of je hersenpan deze hoeveelheid Disney en Final Fantasy wel kan handelen.</p>
      <figure>
        <img src="https://cdn2.pu.nl/media/sven/ejxg6gtucaeibi.jpg"/>
      </figure>
      <p> </p>
      <h3>Tot ziens en goed weekend!</h3>
      <p>Wat spelen jullie vandaag?</p>
      <figure>
        <iframe src="https://gfycat.com/ifr/UnitedWhichCanvasback" width="640" height="360" data-service="Gfycat" scrolling="no"/>
      </figure>
      <p>
        <a href="https://gfycat.com/unitedwhichcanvasback">via Gfycat</a>
      </p>
    </article>
  </body>
</html>