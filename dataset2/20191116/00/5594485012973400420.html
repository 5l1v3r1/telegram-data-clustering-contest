<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/snezhna-vlna-v-zapadna-evropa_news709579.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-16T00:05:00+00:00"/>
    <meta property="og:title" content="Снежна вълна в Западна Европа"/>
    <meta property="og:description" content="Около 700 души бяха блокирани в Щолцалпе"/>
  </head>
  <body>
    <article>
      <h1>Снежна вълна в Западна Европа</h1>
      <h2>Около 700 души бяха блокирани в Щолцалпе</h2>
      <address>
        <time datetime="2019-11-16T00:05:00+00:00">16 Nov 2019, 00:05</time>
      </address>
      <p>https://blitz.bg/svyat/snezhna-vlna-v-zapadna-evropa_news709579.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573855509-1.jpg"/>
      </figure>
      <p>
        <b>70% от Венеция са под вода след нов прилив. Градът преживява най-тежките наводнения от половин век. Очаква се щетите да достигнат един милиард евро. Прогнозите са водата да остане висока и през почивните дни. Някои райони от Западна Европа вече са на вълна сняг.</b>
      </p>
      <p>В австрийската провинция Щирия разчистваха пътища, които бяха затворени от обилен снеговалеж. Много ферми бяха откъснати от света. Около 700 души бяха блокирани в Щолцалпе. Наложи се да търсят подслон за персонал и посетители в местна болница и за участници в курс за обучение. Сто пожарникари се трудиха за отваряне на пътищата, но и днес 350 души не успяха да напуснат града.</p>
      <p>Снеговалеж, дъжд и заледяване причиниха спирания на тока в Югоизточна Франция, които засегнаха около 140 000 души в 4 департамента. Властите призоваха хората да не пътуват, след като шофьор беше убит от паднало дърво.</p>
      <p>В някои райони на Испания на места е натрупан до 40 см сняг. Затворени са пътища и училища. През уикенда се очаква буря с дъждове, силни ветрове и температури под нулата. В Галиция очакват големи океански вълни.</p>
      <p>Жълти и оранжеви тревоги за лошо време са обявени в 14 провинции в северната част на страната.</p>
    </article>
  </body>
</html>