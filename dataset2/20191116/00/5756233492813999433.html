<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621716/%DB%B3-%D8%A7%D9%86%D9%81%D8%AC%D8%A7%D8%B1-%D9%85%D8%B1%DA%A9%D8%B2-%D8%A8%D8%BA%D8%AF%D8%A7%D8%AF-%D8%B1%D8%A7-%D9%84%D8%B1%D8%B2%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T00:13:00+00:00"/>
    <meta property="og:title" content="۳ انفجار مرکز بغداد را لرزاند"/>
    <meta property="og:description" content=" سه انفجار شدید دقایقی پیش بطور پیاپی مرکز بغداد پایتخت عراق را لرزاند."/>
  </head>
  <body>
    <article>
      <h1>۳ انفجار مرکز بغداد را لرزاند</h1>
      <address>
        <time datetime="2019-11-16T00:13:00+00:00">16 Nov 2019, 00:13</time>
      </address>
      <p>
        <i> سه انفجار شدید دقایقی پیش بطور پیاپی مرکز بغداد پایتخت عراق را لرزاند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دو انفجار شدید که به نظر می رسد ناشی از بمب صوتی است یکی در میدان طیران نزدیک میدان تحریر محل تجمع اعتراضات آمیز و مسالمت جویانه مردم بغداد و یکی دیگر نیز در فاصله کمی از آن در میدان خلانی محل تجمع و درگیری پراکنده برخی معترضان با نیروهای امنیتی شنیده شده است.</p>
      <p>دقایقی بعد سومین صدای انفجار نیز در اطراف این منطقه شنیده شد که گفته می شود یک بمب محلی ساز است.</p>
      <figure>
        <img src="https://aftabnews.ir/files/fa/news/1398/8/25/359689_834.jpg"/>
      </figure>
      <p>هم اکنون ستون دود غلیظ بر فراز آسمان منطقه دیده می شود و شاهدان عینی از وقوع چندین زخمی و مصدوم در این انفجارها خبر می دهند.</p>
      <p>صدای آمبولانس بصورت متعدد در منطقه شنیده می شود و به نظر می رسد نشانگر تلفات انسانی در این انفجارات باشد.</p>
      <p>هنوز مقامات رسمی در این خصوص اظهارنظر نکرده اند.</p>
      <p>شبکه تلویزیونی الاتجاه عراق ساعتی پس از انتشار خبر اولیه از این انفجارها، از زخمی شدن دست کم ده نفر در اثر انفجار سوم خبر داد.</p>
      <p>در شب های گذشته و برغم فروکش کردن قابل توجه اعتراضات خیابانی در بغداد و سایر مناطق مرکزی و جنوبی عراق، برخی گروه‌های پراکنده همچنان در میدان خلانی با نیروهای امنیتی درگیر می شوند و بعضا با آتش زدن ساختمان ها سعی در به چالش کشیدن نیروهای امنیتی و یا انداختن دیوارهای بلند سیمانی برای نزدیک شدن به پل سنک حد فاصل دو سوی رودخانه دجله و رسیدن به منطقه سبز می کنند.</p>
      <p>امروز جمعه نیز دست کم دوباره این گروهها تلاش کردند با انداختن دیوارهای سیمانی به خط اول امنیتی پل سنک نزدیک شوند اما با نیروهای امنیتی با شلیک گاز اشک آور یا گلوله های صوتی و دودزا آنها را متفرق کردند.</p>
      <p>طی روزهای گذشته نیز بمب ها یا نارنج های صوتی از سوی برخی افراد در میان معترضان علیه نیروهای امنیتی استفاده شده است.</p>
      <p>منابع محلی همچنین از انفجار یک بمب صوتی دیگر نزدیک میدان الحبوبی مرکز شهر ناصریه در استان ذیقار چهارمین شهر پرجمعیت عراق و در ۳۷۰ کیلومتری جنوب شرق پایتخت این کشور و زخمی شدن ۱۱ نفر خبر داده اند.</p>
    </article>
  </body>
</html>