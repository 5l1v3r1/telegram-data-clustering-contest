<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621717/%D8%AC%D8%A7%D9%85%D8%B9%D9%87-%D8%AF%DB%8C%DA%AF%D8%B1-%DA%A9%D8%B4%D8%B4-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%84%DB%8C%D8%B7-%D9%88-%D8%B9%D9%88%D8%A7%D8%B1%D8%B6-%D8%AC%D8%A7%D8%AF%D9%87%E2%80%8C%D8%A7%DB%8C-%D8%B1%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T00:15:00+00:00"/>
    <meta property="og:title" content="جامعه دیگر کشش افزایش قیمت بلیط و عوارض جاده‌ای را ندارد"/>
    <meta property="og:description" content="عضو کمیسیون عمران مجلس شورای اسلامی گفت: افزایش عوارض بین شهری سبب گرایش مردم به استفاده از جاده‌های قدیمی شده است."/>
  </head>
  <body>
    <article>
      <h1>جامعه دیگر کشش افزایش قیمت بلیط و عوارض جاده‌ای را ندارد</h1>
      <address>
        <time datetime="2019-11-16T00:15:00+00:00">16 Nov 2019, 00:15</time>
      </address>
      <p>
        <i>عضو کمیسیون عمران مجلس شورای اسلامی گفت: افزایش عوارض بین شهری سبب گرایش مردم به استفاده از جاده‌های قدیمی شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مجید کیانپور اظهار کرد: جامعه دیگر کشش افزایش قیمت بلیط هواپیما، قطار و افزایش نرخ عوارض جاده‎ای را ندارد. باید به سمت کاهش قیمت پیش رویم.</p>
      <p>نماینده مردم دورود و ازنا در مجلس شورای اسلامی اضافه کرد: با توجه به اینکه 35 درصد ارزش پول ملی کشور تقویت شده به همان تناسب باید خدمات ارائه شود و متناسب با آن قیمت‎ها را کاهش داد.</p>
      <figure>
        <img src="https://aftabnews.ir/files/fa/news/1398/8/25/359690_774.jpg"/>
      </figure>
      <p>کیانپور با اشاره به اینکه متأسفانه بالا بودن نرخ عوارض جاده‌ای موجب اعتراض و نارضایتی مردم و مسافران شده است، عنوان کرد: با توجه به شرایط اقتصادی جامعه این نرخ‌گذاری متعادل و متناسب نیست.</p>
      <p>عضو کمیسیون عمران مجلس شورای اسلامی گفت: شاهدیم در چندسال اخیر اغلب آزادراه‌های کشور توسط بخش خصوصی ساخته شده و سرمایه‌گذاران برای برگشت سرمایه و سود اقدام خود به دریافت عوارض از مسافران کنند و این درحالیست که نباید تمام فشار مالی برای برگشت سود و سرمایه بر دوش مردم باشد.</p>
      <p>وی بیان کرد: راه حل کاهش عوارض جاده‌ای این است که طول مدت بهره‌برداری توسط سرمایه‌گذار بخش خصوصی بیشتر و قیمت عوارضی کمتر لحاظ شود.</p>
      <p>نماینده دورود و ازنا در مجلس شورای اسلامی اضافه کرد: با این اوصاف و به دنبال گرانی عوارض آزادراهی در شرایط کنونی، عده‌ای از مردم از جاده‌های قدیمی استفاده می‌کنند تا هزینه عوارض را پرداخت کنند.  این مهم در تناقض با سیاست کلان دولت در حوزه آزادراه سازی است.</p>
      <p>کیانپور خاطرنشان کرد: هدف دولت‌ها این بوده که با توسعه آزادراه‌ها، از میزان تصادفات جاده‌ای بکاهند و این درحالیست که با گرایش مردم به استفاده از جاده‌های قدیمی قطعاً شاهد افزایش سوانح جاده‌ای خواهیم بود که تمهیداتی در این راستا اندیشیده شود. همچنین میزان خدمات ارائه شده متناسب با میزان عوارض دریافتی نیست.</p>
    </article>
  </body>
</html>