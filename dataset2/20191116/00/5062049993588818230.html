<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10699--milovice-indoor-open-sestnactilety-krumich-a-satral-jsou-ve-finale-michnev-s-paulsonem-dobyli-ctyrhru"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Milovice Indoor Open: Šestnáctiletý Krumich a Šátral jsou ve finále! Michnev s Paulsonem dobyli čtyřhru"/>
    <meta property="og:description" content="Nedělní finále dvouhry bude čistě o Češích. Úspěšné semifinále nejprve prožil Jan Šátral, který si poradil s třetím nasazeným Riccardo Balzeranim ve dvou sadách. Druhého nasazeného doplnil teprve šestnáctiletý Martin Krumich, mladá naděje tak pokračuje v excelentním představení na turnaji."/>
  </head>
  <body>
    <article>
      <h1>Milovice Indoor Open: Šestnáctiletý Krumich a Šátral jsou ve finále! Michnev s Paulsonem dobyli čtyřhru</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>Nedělní finále dvouhry bude čistě o Češích. Úspěšné semifinále nejprve prožil Jan Šátral, který si poradil s třetím nasazeným Riccardo Balzeranim ve dvou sadách. Druhého nasazeného doplnil teprve šestnáctiletý Martin Krumich, mladá naděje tak pokračuje v excelentním představení na turnaji.</b>
      </p>
      <p><b><b><b>Šátral je po pěti měsících ve finále</b><br/></b></b>Jan Šátral (474.) se poprvé od začátku června probojoval do finále dvouhry. Druhý nasazený hráč Milovic v semifinále přehrál trojku turnaje Riccarda Balzeraniho (495.) 6:4, 7:6(8).</p>
      <p>Šátral zaznamenal skvělý začátek utkání, vedl 2:0. Soupeř ho sice rebrejkl, v sedmé hře se však Čechovi vydařil druhý brejk. Domácí hráč ve druhé sadě prohrával již 1:5, zásluhou dvou brejků ale srovnal a později si dokázal vynutit tiebreak, ve kterém uspěl.</p>
      <figure>
        <iframe src="https://www.youtube.com/embed/RgM1RbauPNs" width="640" height="360" data-service="Youtube" scrolling="no"/>
      </figure>
      <p>„Bylo to těžké, soupeř hrál hodně slušně. Byl nepříjemný z bekhendu, snažil jsem se mu hrát do forhendu. Byl to vyrovnaný zápas," zhodnotil postup do finále úspěšný Jan Šátral.</p>
      <p><b>Šestnáctiletý Krumich postoupil do finále</b><br/>Poprvé ve své kariéře se do finále mezi profesionály probojoval teprve šestnáctiletý Martin Krumich. Na divokou kartu startující český tenista porazil v semifinále Ukrajince Vadyma Ursu po setech 7:6(2), 6:3.</p>
      <p>V prvním setu Krumich prohrával už 3:5, povedlo se mu ale rebrejkem vrátit zpátky do hry a vynutit si tiebreak, ve kterém svého soupeře jasně přehrál 7:2. Ve druhé sadě se český mladík dostal k brejku už ve druhé hře a zápas posléze doservíroval.</p>
      <p>Ve svém prvním finále vyzve zkušeného Jana Šátrala.</p>
      <figure>
        <iframe src="https://www.youtube.com/embed/5h3QpZh8SUg" width="640" height="360" data-service="Youtube" scrolling="no"/>
      </figure>
      <p>„Zápas byl hodně těžký. První set byl jak na houpačce, koncovku jsem zvládl líp. Ve druhém setu jsem soupeře brejkl na 2:0, podržel na 3:0. Pak jsme si drželi servis," prohlásil po konci zápasu spokojený Krumich.</p>
      <p><b><b>Michnev s Paulsonem dobyli Milovice</b><br/></b>První společný turnaj a hned zisk deblového titulu. S takovým vysvědčením se může pyšnit české duo Petr Michnev, Andrew Paulson, které ve finále Milovic porazilo nejvýše nasazený pár Vilardo, Whitehouse 6:4, 7:5.</p>
      <p>Michnev s Paulsonem do zápasu vlétli parádním způsobem, v první sadě získali dva brejky. Ve druhém dějství ve třetí hře uspěli na returnu, soupeři však udeřili rebrejkem. Češi byli trpěliví a v jedenácté hře počtvrté v utkání dobyli servis protihráčů, což jim vyneslo titul. Na ten dosáhli bez ztrátu jediné sady.</p>
      <figure>
        <iframe src="https://www.youtube.com/embed/U6ERJNaP5Oo" width="640" height="360" data-service="Youtube" scrolling="no"/>
      </figure>
      <p>„Hráli jsme výborného debla, stoprocentně nejlepšího na turnaji. Hráli jsme agresivně, soupeřům jsme vnutili svůj tenis," nechal se v exkluzivním pozápasovém rozhovoru slyšet Petr Michnev. Svého deblového parťáka doplnil take jeho mladší spoluhráč. „Byl to nejkvalitnější soupeř, se kterým jsme hráli. Nebáli jsme se jich, šli jsme do nich. Přehráli jsme je," navázal na Michneva Andrew Paulson.</p>
      <p><b>Semifinále dvouhry<br/></b>Riccardo Balzerani (ITA, 495.) – <b>JAN ŠÁTRAL (474.)</b> 4:6, 6:7(8)<br/>Vadym Ursu (UKR, 942.) – <b>MARTIN KRUMICH (1700.)</b> 6:7(2), 3:6</p>
      <p><b>Finále čtyřhry</b><br/>Vilardo (ITA), Whitehouse (GBR) – <b>MICHNEV, PAULSON</b> 1:6, 5:7</p>
      <h3>Milovice Indoor Open den po dni:</h3>
      <p>15.11.<br/><a href="https://www.tenisovysvet.cz/article/detail/../detail/10693--milovice-indoor-open-krumich-zaskocil-paulsona-a-je-uz-v-semifinale-dal-jde-i-satral">Milovice Indoor Open: Krumich zaskočil Paulsona a je už v semifinále! Dál jde i Šátral</a></p>
      <p>14.11.<br/><a href="https://www.tenisovysvet.cz/article/detail/../detail/10687--milovice-indoor-open-sedmnactilety-paulson-udelil-kanara-postupuje-i-turnajova-dvojka">Milovice Indoor Open: Sedmnáctiletý Paulson udělil kanára, postupuje i turnajová dvojka</a></p>
      <p>13.11.<br/><a href="https://www.tenisovysvet.cz/article/detail/../detail/10681--milovice-indoor-open-satral-a-michnev-postoupili-divoka-karta-vyradila-nasazenou-ctyrku">Milovice Indoor Open: Šátral a Michnev postoupili. Divoká karta vyřadila nasazenou čtyřku</a></p>
      <p>12.11.<br/><a href="https://www.tenisovysvet.cz/article/detail/../detail/10674--milovice-indoor-open-siniakov-i-svrcina-konci-v-prvnim-kole-michnev-zvladl-finalove-kolo-kvalifikace">Milovice Indoor Open: Siniakov i Svrčina končí v prvním kole. Michnev zvládl finálové kolo kvalifikace</a></p>
      <p>11.11.<br/><a href="https://www.tenisovysvet.cz/article/detail/../detail/10668--milovice-indoor-open-michnev-zahajil-kvalifikaci-uspesne-doplnili-ho-dalsi-cesi?showUnvisible=1">Milovice Indoor Open: Michnev zahájil kvalifikaci úspěšně. Doplnili ho další Češi</a></p>
      <slideshow>
        <figure>
          <img src="https://www.tenisovysvet.cz/upload/article/gallery/10699/800_/1573903982_IMG_20191116_112029_resized_20191116_114024570.jpg"/>
        </figure>
        <figure>
          <img src="https://www.tenisovysvet.cz/upload/article/gallery/10699/800_/1573904134_IMG_20191116_112259_resized_20191116_114025800.jpg"/>
        </figure>
      </slideshow>
      <footer>Radek Štohl, Jan Vojkůvka, foto: David Schlegel</footer>
    </article>
  </body>
</html>