<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698507/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A7%D8%B3%D8%AA%D9%82%D9%84%D8%A7%D9%84-%D9%85%DA%AF%D8%B1-%D9%85%DB%8C-%D8%B4%D9%88%D8%AF-%D8%A8%D8%A7-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%87%D9%85%D8%B3%D9%88-%D9%86%D8%A8%D8%A7%D8%B4%D9%85%D9%85%D9%88%D8%B6%D9%88%D8%B9-%D9%BE%D8%B1%D9%88%D9%BE%DB%8C%DA%86-%D9%88-%D8%B4%D8%B9%D8%A7%D8%B1%D9%87%D8%A7-%D8%B9%D9%84%DB%8C%D9%87-%D9%85%D9%86-%D8%AE%D8%B7%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="مدیرعامل استقلال: مگر می شود با استراماچونی همسو نباشم؟/موضوع پروپیچ و شعارها علیه من خطی است"/>
    <meta property="og:description" content="امسال 2 زمین گرفتیم که اتفاقات سال گذشته رخ ندهد. امیدواریم دوستان ما در سازمان لیگ و ...این موضوعات را در نظر داشته باشند. مثلا وقتی باشگاه ها برای مجوز حرفه ای خیلی مسائل را رعایت می کنند باید ما هم آیتم هایی در اختیار داشته باشیم که بتوانیم زمین اختصاصی داشته باشیم."/>
  </head>
  <body>
    <article>
      <h1>مدیرعامل استقلال: مگر می شود با استراماچونی همسو نباشم؟/موضوع پروپیچ و شعارها علیه من خطی است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>امسال 2 زمین گرفتیم که اتفاقات سال گذشته رخ ندهد. امیدواریم دوستان ما در سازمان لیگ و ...این موضوعات را در نظر داشته باشند. مثلا وقتی باشگاه ها برای مجوز حرفه ای خیلی مسائل را رعایت می کنند باید ما هم آیتم هایی در اختیار داشته باشیم که بتوانیم زمین اختصاصی داشته باشیم.</b>
      </p>
      <figure>
        <img src="https://cdn.asriran.com/files/fa/news/1398/8/25/1037439_810.jpeg"/>
      </figure>
      <p>مدیرعامل باشگاه استقلال گفت: روابط من و استراماچونی کاملا حسنه است و ما هفته ای یکی دو بار با هم صحبت می کنیم و حتی جلسه داریم.<br/><br/>به گزارش فارس، امیر حسین فتحی در گفت و گو با رادیو ایران در خصوص اینکه آیا فکر می کرد با تغییراتی که استقلال در ابتدای فصل داشت تیمش اینگونه خوب نتیجه بگیرد اظهار داشت: هر تغییر و تحولی یک سری عوارض خواهد داشت، بازیکنانی از استقلال جدا شدند و همین باعث شد تا پوست اندازی صورت بگیرد.این تیم برای هماهنگی فرصت می خواست، خدا را شکر که هواداران صبوری کردند و تیم آرام آرام در حال رسیدن به جایگاه اصلی اش است.</p>
      <p>وی در خصوص فراهم کردن امکانات برای باشگاه و دردسرهایی که برای تهیه زمین انقلاب وجود داشت گفت:شاید تیم های دیگر هم درگیر این مشکلات باشند. باشگاه استقلال امکانات سخت افزاری و زیرساخت های خوبی ندارد.باشگاه استقلال در گذشته دور صاحب همه امکانات بوده ولی امروز فاقد یک زمین تمرین مناسب است. ما یک مجموعه امام رضا(ع) را داریم که چمن مصنوعی دارد و در اختیار تیم های پایه قرار دارد.</p>
      <p>مدیرعامل باشگاه استقلال تصریح کرد: کمپ زنده یاد حجازی هم در اختیار ما است که زمین مناسبی ندارد و اگر قرار بود آن را آماده کنیم بیش از یک سال زمان می برد.ما امسال بر خلاف سال قبل 2 زمین تهرانسر و مجموعه انقلاب را در اختیار داریم ولی در روزهای سرد و بارانی با وجود کاور کردن زمین، مشکلات داریم. امیدواریم امسال با تمهیداتی که باشگاه اندیشیده این اتفاقات رخ ندهد.</p>
      <p>فتحی ادامه داد: امسال 2 زمین گرفتیم که اتفاقات سال گذشته رخ ندهد. امیدواریم دوستان ما در سازمان لیگ و ...این موضوعات را در نظر داشته باشند. مثلا وقتی باشگاه ها برای مجوز حرفه ای خیلی مسائل را رعایت می کنند باید ما هم آیتم هایی در اختیار داشته باشیم که بتوانیم زمین اختصاصی داشته باشیم.</p>
      <p>وی در خصوص نحوه حضور استراماچونی در استقلال و اینکه آیا روابط وی با سرمربی ایتالیایی حسنه است یا خیر گفت: متاسفانه این روزها بازار شایعات بر علیه استقلال داغ است، هر زمان استقلال روند صعودی می گیرد یک عده می خواهند سدی ایجاد کنند.مگر می شود مدیرعامل یک باشگاه با سرمربی اش اختلاف داشته باشد یا اصلا با هم همسو نباشند؟</p>
      <p>به گزارش فارس،مدیرعامل باشگاه استقلال خاطرنشان کرد: اتفاقا ما با هم همسو هستیم و هدف هایی مشترک داریم.بارها گفته ام شاید در مجموعه باشگاه اختلاف نظر وجود داشته باشد، البته نه بین من با سرمربی، چون وظایف من با سرمربی استقلال وظایف مشترکی نیست. مگر قرار است من با سرمربی در مورد سیستم استقلال و ترکیب تیم تصمیم بگیرم که اختلاف به وجود بیاید؟</p>
      <p>فتحی تصریح کرد:من یک وظیفه دارم و سرمربی هم یک وظیفه دارد. روابط من و استراماچونی کاملا حسنه است و ما هفته ای یکی دو بار با هم صحبت می کنیم و حتی جلسه داریم. روز 5 شنبه هم جلسه 2-3 ساعته و مفصلی در مورد خروج و ورود بازیکنان در نیم فصل داشتیم که شرایط برای ادامه کار بهتر باشد. متاسفانه نمی دانم چرا هر وقت استقلال می خواهد آرامش بگیرد مسائل مختلفی را مطرح می کنند.</p>
      <p>وی افزود: یک روز اختلاف من و استراماچونی مطرح می شود و یک روز مدعی می شوند من گفته ام اصلا مهم نیست این مربی ناراحت است.استراماچونی یک انتقادی داشت که چند روز پیش در همایشی که دعوت شده بود اعلام کرد که انتقاد من انتقاد مثبت است نه منفی. اتفاقا این صحبت استراماچونی خیلی موثر بود و حتی باعث شد بخشی از مطالباتمان را از اسپانسر زودتر دریافت کنیم.</p>
      <p>مدیرعامل باشگاه استقلال ادامه داد:دوستان فراموش نکنند تیم ملی ما مقابل عراق باخت ولی قسمت عمده این باخت و مشکلات به جز مباحث فنی به خاطرمسائل اقتصادی بود که گریبان فوتبال ما را گرفته است. مثلا تا شنبه گذشته حتی بازگشت ویلموتس به تهران مشخص نبود.</p>
      <p>فتحی در خصوص اینکه اگر باشگاه ها دچار مشکلات مالی هستند چرا بازیکنانی با رقم های کلان جذب می کنند گفت: مسائل اقتصادی روی ورزش کشور تاثیر گذاشته و شورای برون مرزی وزارت ورزش حتی خروج تیم ها را از کشور محدود کرده چون محدودیت بودجه وجود دارد. این مساله روی تیم های استقلال و پرسپولیس و کل ورزش کشور تاثیر منفی گذاشته است. شاید چند تیم باشند که محدودیتی برای بودجه های آنها وجود نداشته باشد.</p>
      <p>وی افزود: متاسفانه برخی باشگاه ها در این بازار برای بقیه مشکل آفرین هستند. من با بازیکن با یک رقمی صحبت می کنم اما یک باشگاه دیگر به همان بازیکن پیشنهاد دلاری 2 برابر می دهد. اگر بخواهیم باشگاه را حفظ کنیم با این شرایط مالی نمی توانیم و اگر هم نخواهیم این کار را انجام دادیم مورد هجمه هواداران و دیگر دوستانی که به این فضاها علاقه دارند قرار می گیریم. قبول دارم در فضای عادی قیمت ها می تواند به این شکل زیاد نباشد.</p>
      <p>مدیرعامل باشگاه استقلال در خصوص اینکه روی سکوها علیه وی شعار می دهند و او چه حسی نسبت به این شعارها دارد گفت:اگر تیم ببازد و نتیجه نگیرد طبیعی است که اگر هواداران صحبتی داشته باشند بگویند اما در بردها این موضوع کاملا مشخص است. در برد تیم همه عوامل باشگاه و تیم از بالاترین مقام تا پایین ترین مقام سهیم هستند به همین مقدار هم در باخت همه مقصر هستند.</p>
      <p>فتحی در خصوص اینکه آیا قرار است بازیکنی به جمع استقلالی ها اضافه شود یا خیر گفت: استراماچونی چند گزینه به باشگاه معرفی کرده و با هم به توافقاتی رسیدیم ولی منتظر هستیم تا پنجره نقل و انتقالات باز شود. امیدوارم بهترین بازیکنان در موعد مقرر با نظر سرمربی به تیم اضافه شوند.</p>
      <p>وی در خصوص اینکه آیا روابطش با دکتر نوروزی حسنه شده یا خیر گفت: ما در خدمت او هستیم،همه تیم روز گذشته در کلینیک باشگاه بودند و کارهای پزشکی مربوط به آنها انجام شده است.</p>
      <p>مدیرعامل باشگاه استقلال در خصوص مشکل پروپیچ برای دریافت مطالباتش از فیفا گفت: این بحث پروپیچ بسیار جالب است.3-4 ماه پیش با یک رایزنی گسترده هم من و هم خطیر در مقر فیفا این موضوع را حل کردیم. این کار ما تاثیر مستقیمی روی پرونده رابسون جانواریو دارد ولی این مباحث که مطرح می شود همان خط و خطوط و همان شعارهایی است که روی سکوها صورت می گیرد.من نمی دانم این وکیل چقدر در دسترس دوستان رسانه ای است که هر روز به او زنگ می زنند و می پرسند آیا پولش را گرفته یا نه.در هر صورت هیچ مشکلی در این زمینه باشگاه را تهدید نمی کند.</p>
    </article>
  </body>
</html>