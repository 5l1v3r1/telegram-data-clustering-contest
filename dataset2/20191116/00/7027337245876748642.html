<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698636/%D8%AD%D8%AF%D9%88%D8%AF-70-%D9%85%DB%8C%D9%84%DB%8C%D9%88%D9%86-%D8%B3%D8%A7%D8%AF%D8%A7%D8%AA-%D8%AF%D8%B1-%D8%AC%D9%87%D8%A7%D9%86-%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="حدود 70 میلیون سادات در جهان داریم"/>
    <meta property="og:description" content="نشست اتحادیه سادات جهان اسلام به ریاست حجت‌الاسلام والمسلمین ابوترابی فرد برگزار شد."/>
  </head>
  <body>
    <article>
      <h1>حدود 70 میلیون سادات در جهان داریم</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037697_704.jpg"/>
      </figure>
      <p>نشست اتحادیه سادات جهان اسلام به ریاست حجت‌الاسلام والمسلمین ابوترابی فرد برگزار شد.</p>
      <p>به گزارش ایسنا، نشست اتحادیه سادات جهان اسلام عصر امروز (شنبه) ـ ۲۵ آبان ماه سال جاری ـ در هتل آزادی برگزار شد.</p>
      <p>آیت‌الله محسن اراکی، دبیرکل مجمع جهانی تقریب مذاهب اسلامی در این نشست بر استفاده از ظرفیت سادات جهت ایجاد وحدت تأکید کرد و گفت: سادات می‌توانند سبب تشکیل امت واحده شوند؛ امت واحده‌ای که از نعمت‌ها و الطاف الهی به شمار می‌آید.</p>
      <p>دبیرکل مجمع جهانی تقریب مذاهب اسلامی ادامه داد: امروز در جهان ذریه حضرت زهرا(س) شناخت شده‌اند و می‌توانند نقش اساسی در اتحاد جامعه اسلامی‌ و تحقق هدف نهایی که اقامه حکومت عدل جهانی است، داشته باشند.</p>
      <p>آیت‌الله اراکی با اشاره به آیات سوره کوثر بیان کرد: بر اساس قرائن کوثر همان صدیقه زهراست. از مجموعه سوره‌های قرآنی و روایات به این نتیجه می‌رسیم که ذریه نبی اکرم(ص) یعنی ذریه‌ای که از حضرت زهرا(س) و امام علی(ع) بر جا مانده، نقش اساسی و محوری در تحقق اهداف بعثت پیامبر(ص) دارند.</p>
      <p>وی اضافه کرد: ایجاد هماهنگی میان سادات سبب اتحاد امت اسلامی‌ می‌شود. امت اگر متحد شود راه برای تحقق اهداف نبی اکرم(ص) هموارتر می‌شود.</p>
      <p>سادات سبب تحکیم صفوف مسلمین می‌شوند</p>
      <p>در ادامه حجت‌الاسلام والمسلمین محمدحسن ابوترابی فرد، امام جمعه موقت تهران گفت: بدون شک امروز امت اسلامی برای تحکیم ارکان ارتقای جامعه اسلامی نیازمند تمسک به قرآن کریم و تحکیم صفوف خویش در پرتوی آموزه‌ها و تعالیم حیات‌بخش این کتاب الهی است.</p>
      <p>وی افزود: معرفت و شناخت خاندان پیامبر اعظم(ص)، فرزندان صدیقه کبری و تبعیت از این تربیت یافتگان مدرسه نبوت و رسالت نقش مهمی در تحکیم وحدت صفوف امت اسلام دارد. شناخت و اطاعت از اهل بیت(ع) که تربیت یافتگان رسول‌الله هستند سبب تحکیم صفوف امت اسلامی و افزایش اتحاد جامعه اسلامی می‌شود.</p>
      <p>امام جمعه موقت تهران اظهار کرد: امیدواریم این نشست وحدت آفرین راه را برای تحکیم امت اسلامی‌ در شناخت فرزندان حضرت رسول(ص) هموار کرده و به ارتقای جایگاه سادات بیانجامد.</p>
      <p>وی ادامه داد: برگزاری همایش‌های الهام‌بخش با حضور سادات اهل سنت و شیعیان راه را برای خلق وحدت دیگر در جامعه هموار می‌کند و امید است در ذیل تمسک به قرآن کریم و اطاعت از پیامبر(ص) و آل پیامبر(ص) بتوانیم پیوندهای خود را مستحکم‌تر و روابط خود را نزدیک کنیم.</p>
      <p>سادات قدرت نرم جهان اسلام هستند</p>
      <p>مهدی مصطفوی، قائم مقام معاونت ارتباطات امور بین‌الملل دفتر مقام معظم رهبری در نشست اتحادیه سادات جهان اسلام گفت: آمار دقیقی از سادات جهان نداریم ولی بررسی‌ها نشان می‌دهد حدود ۷۰ میلیون نفر هستند که در آینده رشد چشم‌گیری خواهند داشت.</p>
      <p>وی ادامه داد: سادات افزون بر پیوند ایمانی و اعتقادی، پیوند خونی نیز دارند که در شکل‌گیری فرهنگ دینی نقش برجسته‌ای پیدا می‌کند.</p>
      <p>مصطفوی عنوان کرد: یکی از رموز پیشرفت اسلام وجود سادات است؛ چون به سبب انتساب به نبی اکرم(ص) مورد توجه ویژه مردم هستند. به همین دلیل مسئولیت وحدت و همبستگی امت اسلامی‌ را بر عهده دارند.</p>
      <p>وی افزود: مجموعه سادات بالقوه یک حزب بزرگ هستند؛ چرا که مشخصات کلی برای گردهم آمدن را دارند. سادات همیشه پیش قراول دفاع از ارزش‌های اسلامی هستند.</p>
      <p>قائم مقام معاونت ارتباطات امور بین‌الملل دفتر مقام معظم رهبری با بیان این‌که سادات به وجودآورنده قدرت نرم در جهان اسلام هستند، تصریح کرد: سادات این ظرفیت را دارند که به عنوان قدرت نرم در جهان اسلام تأثیرگذاری مستقیم و غیرمستقیم بر روی مردم داشته باشند.</p>
      <p>وی اضافه کرد: قدرت نرم سادات می‌تواند سبب ایجاد ارتباطات گسترده با دیگران باشد و افکار عمومی‌ مردم را شکل دهی کند.</p>
      <p>مصطفوی گفت: پیشنهاد بنده این است که ساختار مناسبی برای متحد کردن سادات در هر کشوری وجود داشته باشد.</p>
    </article>
  </body>
</html>