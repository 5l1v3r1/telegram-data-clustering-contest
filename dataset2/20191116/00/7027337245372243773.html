<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698516/%D8%AF%D8%B1%D8%A8%D8%A7%D8%B1%D9%87-%D8%B4%D8%A8%DB%8C-%DA%A9%D9%87-%D8%AA%DB%8C%D9%85%E2%80%8C%D9%85%D9%84%DB%8C-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88-%DA%AF%D8%B2%D8%A7%D8%B1%D8%B4%DA%AF%D8%B1-%D8%A8%D8%A7%D8%B2%DB%8C-%D8%B1%D9%88-%D9%85%D8%AE-%D9%85%D9%84%D8%AA-%D8%A8%D9%88%D8%AF%D9%86%D8%AF-%D9%88%D9%82%D8%AA-%D8%B1%D9%81%D8%AA%D9%86-%D8%A8%D8%A7%D8%B2%D9%86%D8%B4%D8%B3%D8%AA%D9%87%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="درباره شبی که تیم‌ملی، فدراسیون و گزارشگر بازی رو مخ ملت بودند/ وقت رفتن بازنشسته‌ها!"/>
    <meta property="og:description" content="نمک گزارش‌های خیابانی به اشتباهاتش است، اما کاش آقاجواد که گزارش‌های خاطره‌انگیز زیادی در کارنامه‌اش دارد، خودش یک‌بار بنشیند و گزارشش را گوش و درک کند که دیگر شورش درآمده است. مگر می‌شود این همه اشتباه در یک بازی؟"/>
  </head>
  <body>
    <article>
      <h1>درباره شبی که تیم‌ملی، فدراسیون و گزارشگر بازی رو مخ ملت بودند/ وقت رفتن بازنشسته‌ها!</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>نمک گزارش‌های خیابانی به اشتباهاتش است، اما کاش آقاجواد که گزارش‌های خاطره‌انگیز زیادی در کارنامه‌اش دارد، خودش یک‌بار بنشیند و گزارشش را گوش و درک کند که دیگر شورش درآمده است. مگر می‌شود این همه اشتباه در یک بازی؟</b>
      </p>
      <figure>
        <img src="https://cdn.asriran.com/files/fa/news/1398/8/25/1037449_911.jpg"/>
      </figure>
      <p>هنوز پنجشنبه نرسیده بود. با هر کارشناسی که صحبت می‌کردیم، می‌گفت امید زیادی به نتیجه گرفتن تیم‌ملی مقابل عراق ندارد.</p>
      <p>به گزارش عصر ایران، مهدی محمدی در روزنامه فرهیختگان نوشت: دلایل‌شان هم کاملا مستند بود؛ اردوی تیم‌ملی دیرتر از موعد مقرر و کاملا بی‌کیفیت برگزار شد، سرمربی تیم‌ملی به‌خاطر نگرفتن پولش قهر کرد و حاضر نشد به‌موقع وارد تهران شود، فیفادی‌ها یکی پس از دیگری هوا شدند و می‌شوند، خیلی از نفرات اصلی فقط یک جلسه قبل از بازی تمرین کردند. عجیب نبود که کسی امیدی به این بازی نداشت و تیمی که روی کاغذ از هر نظر بهتر از عراق بود، برای یک امتیاز به میدان رفت و باخت.بدون‌شک بازیکنانی که خوب بازی نکردند و مربیانی که در انتخاب نفرات، تاکتیک و بازیکنان تعویضی اشتباه کردند، نقش مهمی در این ناکامی دارند، اما سهم برخی‌ها پررنگ‌تر است. پنجشنبه شب خیلی‌ها روی اعصاب‌مان رژه رفتند.</p>
      <p>
        <b>مهدی تاج</b>
      </p>
      <p>قانون منع به‌کار‌گیری افراد بازنشسته حداقل برای رئیس فدراسیون فوتبال آن‌طور که باید اعمال نشد. مهدی تاج که مدت‌هاست پز موفقیت‌های فوتسال و فوتبال ساحلی را می‌دهد به بهانه مستقل بودن فدراسیون فوتبال توانست میز خدمت را حفظ کند، اما از همان موقع تا الان چشمش دنبال کمک دولت برای اداره فدراسیونش بوده و هست.</p>
      <p>یقه چه‌کسی را باید گرفت وقتی می‌بینیم از پس پرداخت به‌موقع دستمزد سرمربی تیم‌ملی‌مان برنمی‌آییم و با اردوی بی‌کیفیت اینچنین ناآماده عازم اردن می‌شویم؟ ایراد از کیست که ملی‌پوشان‌مان در حسرت بازی‌های دوستانه هستند و خبری نمی‌شود حتی با تیم‌های درجه سه؟ اگر توان درآمدزایی در فدراسیون مستقل‌تان را ندارید و چشم‌تان به کمک مالی وزارتخانه است و آن را هم به‌خاطر اختلافات موجود نمی‌گیرید خب چه اصراری به ماندن است؟!</p>
      <p>
        <b>مسعود شجاعی</b>
      </p>
      <p>یادمان نمی‌رود که کاپیتان فعلی تیم‌ملی چه روزهای درخشانی در لالیگا با پیراهن اوساسونا داشت. خیلی از ستاره‌های همان لیگ اما وقتی متوجه افت‌شان می‌شوند حداقل از بازی‌های ملی خداحافظی می‌کنند. آخرین بازی درخشان شجاعی در تیم‌ملی را به یاد دارید؟ صحبت از بازی ضعیف برابر عراق نیست.</p>
      <p>همان زمان که تیم‌ملی از جام‌جهانی برگشت کارشناسان معتقد بودند وقت خداحافظی مسعود فرا رسیده، اما کی‌روش او را نگه داشت و به جام‌ملت‌ها برد. بعد از اتمام آن مسابقات و جدایی کی‌روش همه منتظر بودیم او هم مثل امثال منتظری جایش را به جوان‌ترها بدهد، اما هنوز هست و باوجود اتفاقاتی که مقابل عراق رقم خورد، اعلام کرد با قدرت برمی‌گردد! کاش نگذارد بیش از این ستاره‌های جوان ایران مثل ترابی و قلی‌زاده و... پشت خط بمانند.</p>
      <p>
        <b>جواد خیابانی</b>
      </p>
      <p>اشتباه نکنید.قطعا جواد خیابانی نقشی در شکــســت ایــران نداشت، اما بازی پنجشنبه‌شب یک‌بار دیگر ثابت کرد که سیما هم به جوانگرایی در بخش گزارشگران نیاز مبرم دارد. نمک گزارش‌های خیابانی به اشتباهاتش است، اما کاش آقاجواد که گزارش‌های خاطره‌انگیز زیادی در کارنامه‌اش دارد، خودش یک‌بار بنشیند و گزارشش را گوش و درک کند که دیگر شورش درآمده است. مگر می‌شود این همه اشتباه در یک بازی؟</p>
    </article>
  </body>
</html>