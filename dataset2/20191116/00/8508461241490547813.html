<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/podla-najnovsej-studie-medzi-beznym-bicyklom-a-elektrobicyklom-nie-je-rozdiel/"/>
    <meta property="og:site_name" content="TECHBOX"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Podľa najnovšej štúdie medzi bežným bicyklom a elektrobicyklom nie je rozdiel"/>
    <meta property="og:description" content="Mnohí kritizujú elektrobicykle za to, že nahrádzajú šliapanie do pedálov pohonom. Podľa štúdie rozdiel v záťaži na bicykli a elektrobicykli je minimálny. "/>
  </head>
  <body>
    <article>
      <h1>Podľa najnovšej štúdie medzi bežným bicyklom a elektrobicyklom nie je rozdiel</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">Michal Biznár</a></address>
      <p>
        <b>Mnohí ľudia kritizujú elektrobicykle za to, že nahrádzajú klasické namáhavé šliapanie do pedálov pomocným pohonom. Podľa najnovšej štúdie však rozdiel v záťaži na bežnom bicykli a elektrobicykli je minimálny.</b>
      </p>
      <figure>
        <img src="https://techbox.dennikn.sk/wp-content/uploads/2017/06/Haibike-SDURO-HardNine-7.0-2017-11.jpg"/>
      </figure>
      <related>
        <a href="https://techbox.dennikn.sk/firma-ducati-odhalila-tri-nove-elektricke-bicykle-z-ktorych-si-vyberie-kazdy/"/>
      </related>
      <p>So štúdiou prišla univerzita Brigham Young a zameriavala sa na porovnanie elektrických horských bicyklov a štandardných horských bicyklov. Cyklisti, ktorí bicykle testovali, dostali snímač srdcového tepu a išli rovnakou trasou.</p>
      <p>Okrem srdcového tepu, boli merané aj kvalitatívne indikátory cez dotazník, ktorý cyklisti dostali pred a po jazde. Podľa výsledkov porovnaní srdcového tepu, jazdci na elektrobicykloch dosiahli takmer rovnaké výsledky ako jazdci na štandardných bicykloch.</p>
      <p>Zaujímavé sú však výsledky z dotazníkov, z ktorých vyplýva, že vnímanie záťaže dosahovalo oveľa väčšie rozdiely medzi obomi testovanými skupinami. Jazdci na elektrobicykloch nemali pocit, že sa namáhajú tak ako jazdci na bežných bicykloch.</p>
      <p>Zistenie odhaľuje, že jazda na elektrobicykli môže pôsobiť ako placebo na myseľ cyklistov. Rozhodne ide o zaujímavé zistenia, no stálo by za to porovnať napríklad dlhodobé rozdiely medzi jazdou na elektrobicykli a na štandardnom bicykli, kde by sa dala napríklad zistiť aj rýchlosť rastu svalovej hmoty.</p>
      <p>Už z našich recenzií na elektrobicykle ste mohli zistiť, že bicyklovanie na elektrobicykli zďaleka nie je také ľahké akoby sa mohlo na prvý pohľad zdať. Elektrické bicykle neodšliapu kopec za vás, iba vám pomôžu cez doplnkový pohon, ktorý si viete regulovať.</p>
      <figure>
        <img src="https://techbox.dennikn.sk/wp-content/uploads/2019/10/Yamaha-YPJ-YZ.jpg"/>
        <figcaption>Elektrický horský bicykel Yamaha YPJ-YZ.<cite>ZDROJ | Yamaha</cite></figcaption>
      </figure>
      <related>
        <a href="https://techbox.dennikn.sk/bulls-copperhead-evo-am-nove-elektrobicykle-pre-najnarocnejsich/"/>
      </related>
      <p>Výhody elektrobicyklov spočívajú aj v tom, že viete ísť konštantnou rýchlosťou pri menšej námahe na dlhé vzdialenosti. Zároveň sú bicykle skvelou voľbou pre ľudí, ktorých napríklad nebaví šliapať dlho do kopca, prípadne pre tých, ktorí majú zdravotné problémy. V neposlednom rade pri elektrickom bicykli máte úplne iný pocit z jazdy a rýchlosti.</p>
      <footer>
        <b>Zdroj: </b>
        <a href="https://formative.jmir.org/2019/3/e13643/">JMIR</a>
      </footer>
    </article>
  </body>
</html>