<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773808,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="ההפגנות בהונג קונג הפילו אותה למיתון לראשונה מ-2009"/>
    <meta property="og:description" content="הפעילות במגזר הפרטי צנחה לשפל של 21 שנה והכלכלה התכווצה ב־3.2% לעומת הרבעון הקודם. פעילות קתאי פסיפיק נחתכה ב־35% באוקטובר והכנסות ברברי צנחו ביותר מ־10%. ברקע ההסלמה, סיטיגרופ הורה לבנקאים לעבוד מהבית"/>
  </head>
  <body>
    <article>
      <h1>ההפגנות בהונג קונג הפילו אותה למיתון לראשונה מ-2009</h1>
      <h2>הפעילות במגזר הפרטי צנחה לשפל של 21 שנה והכלכלה התכווצה ב־3.2% לעומת הרבעון הקודם. פעילות קתאי פסיפיק נחתכה ב־35% באוקטובר והכנסות ברברי צנחו ביותר מ־10%. ברקע ההסלמה, סיטיגרופ הורה לבנקאים לעבוד מהבית</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">תמר טוניק</a></address>
      <p>לראשונה זה עשור שקעה כלכלת הונג קונג במיתון, זאת ברקע <a href="https://www.calcalist.co.il/world/articles/0,7340,L-3772438,00.html">ההפגנות האלימות</a> שמשתוללות בטריטוריה מאז חודש יוני, כמו גם ההסלמה במלחמת הסחר בין סין לארה"ב. על כך דיווחה רשת BBC. ברבעון השלישי התכווצה כלכלת הונג קונג ב־3.2% בהשוואה לרבעון הקודם ורשמה את ההתכווצות הרבעונית השנייה ברצף.</p>
      <p>"הביקושים הפנימיים נפלו באופן משמעותי ברבעון השלישי", כך בהודעת הממשלה, שציינה גם את הפגיעה בסנטימנט המשקיעים. הצפי עתה הוא להתכווצות של 1.3% עבור השנה כולה, לעומת תחזית מוקדמת שנעה בין קיפאון ל־1% צמיחה. בהינתן כי אין סוף באופק למשבר הפוקד את הטריטוריה, אנליסטים הזהירו כי כלכלת המרכז הפיננסי צפויה להמשיך ולהיחלש, ואף בהיקף חמור מזה שנרשם במשבר הכלכלי הגלובלי לפני עשור ובעקבות מגיפת הסארס שפקדה את הטריטוריה ב־2003.</p>
      <p>
        <b>מחאות על בסיס יומיומי</b>
      </p>
      <p>לעומת הרבעון המקביל ב־2018, כלכלת הונג קונג התכווצה ב־2.9%, בהתאם לתחזיות. אלה הם הנתונים החלשים ביותר מאז המשבר הכלכלי הגלובלי. "סיומה של האלימות והשבת הרגיעה חיוניים להתאוששות הכלכלה. הממשלה תמשיך לעקוב מקרוב אחר המצב ותציג את המהלכים הדרושים על מנת לתמוך בעסקים", כך בהודעת הממשל המקומי.</p>
      <figure>
        <img src="https://images1.calcalist.co.il/PicServer3/2019/11/16/947861/1NL.jpg"/>
        <figcaption>שוטרים מחוץ למכון הפוליטכני בהונג קונג, היום. סטודנטים הקימו מחסומים <br/>צילום: אי פי איי</figcaption>
      </figure>
      <p>המכירות הקמעונאיות בחודש אוגוסט היו הגרועות ביותר בתולדות הטריטוריה ורשמו צניחה של 23% לעומת החודש המקביל ב־2018. מכירות ספטמבר רשמו צניחה של 18.3% לעומת החודש המקביל. הפעילות העסקית במגזר הפרטי בהונג קונג צנחה לשפל של 21 שנה באוקטובר, כך לפי נתוני IHS מרקיט, בעוד הביקושים מסין צנחו בקצב המהיר ביותר מאז החלה מרקיט לאסוף את הנתונים, ביולי 1998.</p>
      <figure>
        <img src="https://images1.calcalist.co.il/PicServer3/2019/11/16/947858/1H.jpg"/>
      </figure>
      <p>ביום שישי האחרון שותקו חלקים נרחבים של הונג קונג זה היום החמישי ברציפות. הפרות בתנועת התחבורה הציבורית הן עתה עניין שבשגרה ומרכזי קניות ועסקים נסגרים לפעילות מוקדם מהרגיל. ברקע ההסלמה בהיקף המחאות, שנרשמות כעת על בסיס יומיומי ולא רק בסופי שבוע, שתי חברות עם פעילות נרחבת בהונג קונג חשפו השבוע את היקף הפגיעה בהכנסותיהן. מותג היוקרה הבריטי ברברי דיווח כי המכירות צנחו בחדות וחברת התעופה המקומית קאתי פסיפיק דיווחה על הפרות חמורות בפעילותה. ברברי רשמה צניחה של יותר מ־10% במכירותיה בהונג קונג ברבעון השלישי לעומת הרבעון המקביל אשתקד. היא מפעילה תריסר סניפים בהונג קונג, המייצגים בדרך כלל 8% מהמכירות העולמיות שלה. עם זאת, ברבעון השלישי נחלשה הפעילות של ברברי בהונג קונג ל־5% מהמכירות העולמיות, כאשר על פי סמנכ"לית הכספים ג'ולי בראון, הקבוצה נאלצה לסגור חנויות על מנת להגן על בטחונם של אנשי הצוות. כתוצאה, הקמעונאית דיווחה על מחיקת שווי של 14 מיליון דולר עבור החנויות שלה בהונג קונג. מחוץ לטריטוריה, ברברי הוסיפה להתחזק ומכירותיה העולמיות טיפסו ב־5% בששת החודשים עד 28 בספטמבר. מנייתה טיפסה ב־5% בתקופה זו, ל־215 ליש"ט.</p>
      <blockquote>ההנפקה הגדולה השנה: <a href="https://www.calcalist.co.il/markets/articles/0,7340,L-3773790,00.html?AF=3773808">עליבאבא מבקשת לגייס 13.8 מיליארד דולר בהונג קונג </a><a href="https://www.calcalist.co.il/markets/articles/0,7340,L-3773790,00.html?AF=3773808">ענקית המסחר האלקטרוני הסינית תנפיק 500 מיליון מניות בבורסה בהונג קונג; המחיר הסופי ייקבע עד 20 בנובמבר, והמניות יחלו להיסחר ב-26 בחודש</a></blockquote>
      <p>
        <b>קתאי תדחה רכישת מטוסים</b>
      </p>
      <p>קתאי פסיפיק, חברת התעופה הלאומית שנמצאת בשליטת קבוצת ההשקעות סווייר, עם אחזקה של 30% שנמצאת בידי אייר צ'יינה, דיווחה כי התחזית קצרת המועד עבור פעילותה עדיין "מאתגרת מאוד ולא ודאית". חברת התעופה דיווחה כי תנועת הנוסעים צנחה באופן משמעותי, במיוחד בטיסות הנכנסות מסין. על פי הנתונים, מספר הנוסעים הנכנסים צנח ב־38% בחודשים אוגוסט וספטמבר וב־35% באוקטובר. כתוצאה, קתאי פסיפיק תצמצם את היקף הטיסות שלה בכ־7% בחודשים הקרובים ותדחה את הצגתם של ארבעה מטוסי איירבוס צרים מדגם SE שתוכננה ל־2020. לויה יו, אנליסט בקבוצת הברוקראז' בוקום אינטרנשיונל, שהשתתף בתדרוך אנליסטים שערכה קתאי השבוע, אמר לסוכנות רויטרס כי ההנהלה "איננה פוסלת מהלכים קיצוניים נוספים כמו קרקוע מטוסים, ביטול חכירות וביטול הזמנות, אם המצב בהונג קונג יוסיף להידרדר".</p>
      <p>הונג קונג היא אחד המרכזים הפיננסיים החשובים בעולם והיקף הנכסים המנוהל בה עומד על למעלה מ־6 טריליון דולרים. עסקים רבים עדיין מחשיבים אותה כשער כניסה לסין, בעוד חברות סיניות משתמשות בה כדי לזכות בגישה להון בינלאומי, כמו גם כקרש קפיצה לפעילות גלובלית.</p>
      <figure>
        <img src="https://images1.calcalist.co.il/PicServer3/2019/11/16/947857/1H.jpg"/>
      </figure>
      <p>השבוע הצטרף סיטיגרופ לבנקים בינלאומיים אחרים בעיר ואישר לאנשי צוות לעבוד מהבית, זאת לאחר שאחד הבנקאים שלו נעצר במהלך ההפגנות. הבנק האמריקאי קיים שיחת ועידה מיוחדת ביום רביעי שעבר לאחר שהופץ סרטון המתעד את המעצר האלים, ואמר לעובדיו המקומיים כי בטיחותם האישית נמצאת בראש סדר העדיפויות וכי עליהם להימנע מ"מצבים מסוכנים". כך לפי גורם שהשתתף בשיחה. העובד שנעצר הוא מנהל בחטיבת שוקי ההון של הבנק. בחודש שעבר, עובד של ג'יי.פי מורגן הוכה במשרדי החברה בעיר אחרי שאמר לאחד המפגינים במנדרינית, "כולנו סינים".</p>
      <p>
        <b>ארה"ב מפנה סטודנטים</b>
      </p>
      <p>גם אוניברסיטאות אמריקאיות חוששות לחיי הסטודנטים שלהן, ובסוף השבוע דווח כי 12 מוסדות אקדמיים הודיעו על השעיית הלימודים בתוכניות הבינלאומיות בהונג קונג. כך למשל, 15 סטודנטים מארה"ב הלומדים באוניברסיטת סיטי ובצ'ייניז יוניברסיטי יעזבו את העיר. סטודנטים מאוניברסיטת סירקיוז יעזבו גם כן, כאשר תוכניתם תסתיים מחרתיים. "עוצמת ההפגנות באוניברסיטאות של הונג קונג החריפה", ציין גורם בכיר באוניברסיטת סירקיוז. "בהינתן אי־הוודאות, על הסטודנטים לעזוב את העיר". ה"ניו יורק טיימס" דיווח השבוע, כי סטודנטים בצ'ייניז יוניברסיטי הקימו מחסומים והשליכו בקבוקי תבערה לעבר המשטרה, שהגיבה בירי גז מדמיע וכדורי גומי.</p>
      <p>ההפגנות פרצו לפני חמישה חודשים ברקע כוונות הממשל לאפשר הסגרה של תושבי הונג קונג לסין. למרות שההחלטה בוטלה בספטמבר בלחץ המפגינים, ההפגנות נמשכות מאז, וביתר שאת, כאשר המקומיים קוראים לרפורמה דמוקרטית ולחקירת האלימות המשטרתית.</p>
    </article>
  </body>
</html>