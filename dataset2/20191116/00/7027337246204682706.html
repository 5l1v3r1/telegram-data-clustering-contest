<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698594/%D9%85%D8%A7%D9%84%DA%A9%D8%A7%D9%86%DB%8C-%DA%A9%D9%87-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%A2%D9%86%D8%A7%D9%86-%D8%BA%DB%8C%D8%B1%D9%81%D8%B9%D8%A7%D9%84-%D8%A7%D8%B3%D8%AA-%D8%A8%D8%AE%D9%88%D8%A7%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="مالکانی که کارت سوخت آنان غیرفعال است، بخوانند"/>
    <meta property="og:description" content="تمام خودروهایی که به تازگی خریداری و صاحبان آنها اقدام به نصب پلاک برای اولین بار کرده‌اند نیز با مراجعه به ادارات پست می‌توانند کارت سوخت خودروی خود را دریافت و فعال کنند."/>
  </head>
  <body>
    <article>
      <h1>مالکانی که کارت سوخت آنان غیرفعال است، بخوانند</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>تمام خودروهایی که به تازگی خریداری و صاحبان آنها اقدام به نصب پلاک برای اولین بار کرده‌اند نیز با مراجعه به ادارات پست می‌توانند کارت سوخت خودروی خود را دریافت و فعال کنند.</b>
      </p>
      <figure>
        <img src="https://cdn.asriran.com/files/fa/news/1398/8/25/1037635_674.jpg"/>
      </figure>
      <p>مدیر شرکت پخش فرآورده ‌های نفتی منطقه ایلام گفت: دارندگان کارت سوخت خودرو که رمز آن را فراموش کرده و یا پس از مراجعه به جایگاه‌ها با پیغام غیرفعال بودن کارت مواجه می‌شوند نگران نباشند زیرا سیستم پس از مهلت قانونی نسبت به فعال‌سازی اینگونه کارت ها اقدام خواهد کرد.</p>
      <p>به گزارش ایسنا، «علی‌اصغر چاغروندی» اظهار کرد: این افراد باید از ثبت‌نام در سایت خودداری کند زیرا اگر کسی با دارا بودن کارت سوخت نسبت به ثبت‌نام در سایت اقدام کند کارت سوختی که در اختیار دارد باطل شده و کارت المثنی برای وی صادر خواهد شد.</p>
      <p>مدیر شرکت پخش فرآروده‌های نفتی منطقه ایلام درباره خودروهای نوپلاک گفت: تمام خودروهایی که به تازگی خریداری و صاحبان آنها اقدام به نصب پلاک برای اولین بار کرده‌اند نیز با مراجعه به ادارات پست می‌توانند کارت سوخت خودروی خود را دریافت و فعال کنند.</p>
      <p>چاغروندی در پاسخ به پرسشی درباره کسانی که هیچ اقدامی برای دریافت کارت سوخت نکرده‌اند، گفت: مالکان این خودروها می‌توانند برای دریافت کارت سوخت به دفاتر پیشخوان مراجعه و مراحل ثبت‌نام را تکمیل کنند.</p>
      <p>وی با بیان اینکه پس از ثبت‌نام، سهمیه بنزین خودروها محفوظ خواهد بود، گفت: در خصوص افرادی که سند خودرو قولنامه‌ای و سند به نام آنها نیست می‌توانند با ارائه چهار رقم آخر کد ملی مالک اصلی خودرو به عنوان رمز کارت، سوخت دریافت کنند.</p>
      <p>مدیرعامل شرکت پخش فرآورده‌های نفتی منطقه ایلام، تصریح کرد: این دسته از رانندگان می‌توانند با ارائه مدارک معتبر و قولنامه ثبتی مبنی بر مالکیت خودرو جهت رمزگشایی و تعیین رمز جدید به شرکت فرآورده‌های نفتی استان مراجعه کنند.</p>
      <p>براساس مصوبه شورای عالی هماهنگی اقتصادی سران قوا از ساعت صفر بامداد روز گذشته (۲۴ آبان) قیمت بنزین معمولی سهمیه‌ای هر لیتر ۱۵۰۰ تومان، قیمت بنزین معمولی غیرسهمیه‌ای هر لیتر سه هزار تومان و قیمت بنزین سوپر هر لیتر سه هزار و ۵۰۰ تومان اعلام شد.</p>
    </article>
  </body>
</html>