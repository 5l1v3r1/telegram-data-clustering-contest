<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698512/%D9%85%D8%A7%DB%8C%D9%84%DB%8C%E2%80%8C%DA%A9%D9%87%D9%86-%D8%AD%D8%AF%D8%A7%D9%82%D9%84-%D9%86%DB%8C%D9%85%DB%8C-%D8%A7%D8%B2-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%AA%DB%8C%D9%85-%D9%85%D9%84%DB%8C-%D8%A8%D8%A7%DB%8C%D8%AF-%D8%A8%D8%B1%D9%88%D9%86%D8%AF-%D8%AD%D9%85%D8%A7%DB%8C%D8%AA-%D8%A7%D8%B2-%DA%A9%DB%8C%E2%80%8C%D8%B1%D9%88%D8%B4-%D8%AE%D9%86%D8%AF%D9%87%E2%80%8C%D8%AF%D8%A7%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="مایلی‌کهن: حداقل نیمی از بازیکنان تیم ملی باید بروند/ حمایت از کی‌روش خنده‌دار است"/>
    <meta property="og:description" content="یوآخیم لوو مگر سرمربی تیم ملی آلمان نیست؟ مگر آلمانی نیست؟ مگر اشراف کاملی به بازیکنان فوتبال باشگاهی آلمان ندارد؟ پس چرا بیشتر بازی‌های این لیگ را از نزدیک نگاه می‌کند؟ او که یوآخیم لوو است، اینگونه رفتار می‌کند. ایشان که دیگر ویلموتس است."/>
  </head>
  <body>
    <article>
      <h1>مایلی‌کهن: حداقل نیمی از بازیکنان تیم ملی باید بروند/ حمایت از کی‌روش خنده‌دار است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>یوآخیم لوو مگر سرمربی تیم ملی آلمان نیست؟ مگر آلمانی نیست؟ مگر اشراف کاملی به بازیکنان فوتبال باشگاهی آلمان ندارد؟ پس چرا بیشتر بازی‌های این لیگ را از نزدیک نگاه می‌کند؟ او که یوآخیم لوو است، اینگونه رفتار می‌کند. ایشان که دیگر ویلموتس است.</b>
      </p>
      <figure>
        <img src="https://cdn.asriran.com/files/fa/news/1398/8/25/1037444_908.jpg"/>
      </figure>
      <p>سرمربی اسبق تیم ملی فوتبال ایران گفت: کارلوس کی‌روش بیل‌زن بود، باغچه کلمبیا را بیل می‌زد تا این تیم نتایج بهتری بگیرد.<br/><br/>محمد مایلی‌کهن در گفت‌وگو با فارس‌، در مورد شکست 2 بر یک مقابل عراق در مرحله مقدماتی جام جهانی اظهار داشت: کجای دنیا تیم ملی را مثل تیم باشگاهی اداره می‌کنند؟ آیا همین بشار رسن که در پرسپولیس بازی می‌کند، زودتر از بازیکنان تیم ملی ما به اردو رفته بود؟ در همه جای دنیا آماده سازی تیم‌های ملی اینگونه است. مهمترین مسأله انتخاب درست بازیکنان است. اکنون در بورکینافاسو هم تیم ملی را برای آماده‌سازی به اردوی بلندمدت نمی‌برند. پس انتخاب صحیح بازیکنان اهمیت دارد.</p>
      <p>وی ادامه داد: یوآخیم لوو مگر سرمربی تیم ملی آلمان نیست؟ مگر آلمانی نیست؟ مگر اشراف کاملی به بازیکنان فوتبال باشگاهی آلمان ندارد؟ پس چرا بیشتر بازی‌های این لیگ را از نزدیک نگاه می‌کند؟ او که یوآخیم لوو است، اینگونه رفتار می‌کند. ایشان که دیگر ویلموتس است.</p>
      <p>سرمربی اسبق تیم ملی با اشاره به اظهارات گذشته‌اش بعد از بازی با کامبوج و همچنین صحبت در مورد جونیور بازیکن پرسپولیس، گفت: من که پیش از این هم گفته بودم، حداقل نصف بازیکنان تیم ملی باید تغییر کنند. مگر در مورد مسعود شجاعی نگفته بودم که باید خداحافظی کند. در مورد جونیور در پرسپولیس هم گفتم که 10 هزار بازیکن بهتر از او در ایران داریم.</p>
      <p>مایلی‌کهن با اشاره به حمایت برخی از عملکرد کی‌روش، عنوان کرد: خنده‌دار است که یکسری می‌گویند دیدید چقدر در تیم ملی خوب عمل کرد. آقاجان اگر کی‌روش بیل‌زن بود، باغچه تیم ملی کلمبیا را بیل می‌زد. نتایج این تیم را با کی‌روش ببینید. او سه گل از الجزایر خورد. اتفاقاً یکی از مشکلات ما همان آقای کی‌روش است. این بازیکنان همان بازیکنان کی‌روش هستند اما تفاوتی که دارد این است که از او حساب می‌بردند اما از ویلموتس حساب هم نمی‌‌برند. دو روز قبل از بازی با عراق هم مدام صحبت در مورد این است که ویلموتس پول گرفته یا نگرفته.</p>
      <p>وی در مورد اینکه فکر می‌کند با این شرایط تیم ملی بتواند از این مرحله صعود کند، گفت: اگر با همین وضعیت پیش برویم خیر اما شکست دادن بحرین و عراق برای ایران کار خیلی سختی نیستو کامبوج و هنگ کنگ هم حرف زیادی برای گفتن ندارند. نکند می‌ترسید ما از کامبوج 14 گل بخوریم؟</p>
    </article>
  </body>
</html>