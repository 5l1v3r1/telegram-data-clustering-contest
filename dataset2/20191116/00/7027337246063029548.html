<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698541/%D9%88%D8%B9%D8%AF%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AD%D8%B2%D8%A8-%DA%A9%D8%A7%D8%B1%DA%AF%D8%B1-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%D8%A7%DB%8C%D9%86%D8%AA%D8%B1%D9%86%D8%AA-%D8%B3%D8%B1%DB%8C%D8%B9-%D9%88-%D8%B1%D8%A7%DB%8C%DA%AF%D8%A7%D9%86-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%A7%D8%AD%D9%85%D9%82%D8%A7%D9%86%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="وعده انتخاباتی حزب کارگر بریتانیا: اینترنت سریع و رایگان/ نخست وزیر: احمقانه است"/>
    <meta property="og:description" content="حزب کارگر بر این باور است که اینترنت باید به &quot;دستاورد ارزشمند ملی قرن بیست‌و‌یکم&quot; تبدیل شود."/>
  </head>
  <body>
    <article>
      <h1>وعده انتخاباتی حزب کارگر بریتانیا: اینترنت سریع و رایگان/ نخست وزیر: احمقانه است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>حزب کارگر بر این باور است که اینترنت باید به "دستاورد ارزشمند ملی قرن بیست‌و‌یکم" تبدیل شود.</b>
      </p>
      <p>حزب کارگر بریتانیا به عنون اصلی‌ترین رقیب حزب حاکم (حزب محافظه‌کار) وعده اینترنت رایگان و سریع با پهنای باند گسترده در سراسر این کشور را داده است.</p>
      <p>به گزارش عصرایران به نقل از روزنامه بریتانیایی "ایندیپندنت"، بریتانیا اینترنت کندی دارد. از میان هر 12 خانه، برج، آپارتمان یا مناطق اداری تجاری در بریتانیا تنها یک مجموعه به اینترنت پرسرعت بالای یک گیگابایت در ثانیه و تمام فیبر مجهز است.</p>
      <p>راه‌اندازی اینترنت سریع و رایگان برای 18 میلیون مجموعه اداری، تجاری و مسکونی تا سال 2030 در بریتانیا حدود 19.7 میلیارد دلار هزینه در بر دارد.</p>
      <p>براساس گزارش حزب کارگر، هزینه‌ جاری و سالانه این طرح به بیش از 296 میلیون دلار (230 میلیون پوند) می‌رسد. البته هنوز چگونگی دستیابی به این اعداد مشخص نیست. گزارش "کمیسیون زیرساخت‌های ملی" بریتانیا نیز از هزینه سالانه  890 میلیون دلاری (690 میلیون پوندی) برای این طرح خبر می‌دهد.</p>
      <p>در اسپانیا بیش از 70 درصد خانه‌ها و اماکن تجاری به  اینترنت پرسرعت و رایگان مجهز هستند. این مقیاس در کره جنوبی به 100 درصد می‌رسد.</p>
      <p>"جرمی کوربین" رهبر حزب کارگر بریتانیا/ عکس: Getty Images</p>
      <figure>
        <img src="https://cdn.asriran.com/files/fa/news/1398/8/25/1037516_261.jpg"/>
      </figure>
      <p> به همین دلیل "جرمی کوربین" رهبر حزب کارگر بریتانیا در آستانه انتخابات این کشور وعده فرآهم کردن اینترنت رایگان پرسرعت با پهنای باند گسترده را به تمامی خانه‌های مسکونی، مراکز اداری و تجاری این کشور تا سال 2030 داده است.</p>
      <p>حزب کارگر قول داده در صورت پیروزی در انتخابات ۱۲ دسامبر (۲۱ آذر) بخشی از شرکت اصلی مخابرات انگلیس موسوم به "بریتیش تلکام" (BT) را ملی خواهد کرد تا طرح ارائه اینترنت رایگان را به اجرا بگذارد.</p>
      <p>بر اساس این طرح ابتدا مناطق محروم از اینترنت پر سرعت بهره‌مند شده و تا سال ۲۰۳۰ تمام بریتانیا تحت پوشش قرار خواهد گرفت.</p>
      <p>ایندیپندنت در گزارش خود نوشت: چیزهای رایگان محبوب هستند. حزب کارگر برخلاف طرح خاموش و رها شده بوریس جانسون مبنی بر "ارائه خدمات برابر"  تا سال 2025 از ارائه اینترنت باکیفیت و رایگان حرف می‌زند.</p>
      <p>حزب کارگر بر این باور است که اینترنت باید به "دستاورد ارزشمند ملی قرن بیست‌و‌یکم" تبدیل شود. آنها در استدلال خود می‌گویند: اینترنت رایگان پرسرعت در قرن کنونی حکم تامین آب سالم برای همگان در قرن 19  را دارد و باید در این بخش سرمایه‌گذاری لازم صورت گیرد.</p>
      <p>درصد دسترسی کشورهای جهان به اینترنت فیبری و پر سرعت در سه ماهه دوم سال 2018- کره جنوبی، ژاپن، سوئد، اسپانیا، استرالیا و ترکیه در صدر این جدول است/ اینوگرافی: ایندیپندنت</p>
      <figure>
        <img src="https://cdn.asriran.com/files/fa/news/1398/8/25/1037515_922.jpg"/>
      </figure>
      <p> </p>
      <p>حزب کارگر در بیانیه خود اعلام کرد: چنین اینترنتی باعث رونق خرده‌فروشی شده و در حاشیه تحولات اجتماعی، اقتصادی فرصت‌های ویژه‌ای را برای همگان به همراه خواهد داشت.</p>
      <p>سی‌ان‌ان نیز در این باره به نقل از گزارش سال 2018 شرکت ارتباطات بریتانیا (آفکام) نوشت: خدمات ارتباط اینترنتی در بسیاری از بخش‌های بریتانیا ضعیف است.</p>
      <p>بوریس جانسون نخست وزیر بریتانیا روز جمعه در اظهارنظری، وعده جدید انتخاباتی حزب کارگر برای ارائه رایگان اینترنت پرسرعت به مردم این کشور را "احمقانه" خواند.</p>
      <p>جانسون در گفت‌وگو با شبکه‌ رادیویی بی‌بی‌سی ۵ افزود: حزب محافظه‌کار  مالیات مردم را صرف ملی کردن یک شرکت تجاری انگلیس برای اجرای چنین طرحی نخواهد کرد.</p>
      <p>وی افزود: "طرح دیوانه‌وار" حزب کارگر ده‌ها میلیارد از مالیات مردم را صرف خود خواهد کرد.</p>
      <p> </p>
    </article>
  </body>
</html>