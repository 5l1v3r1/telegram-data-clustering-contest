<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698551/%D9%88%D8%B9%D8%AF%DB%80-9-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A8%D8%B1%D8%A7%DB%8C-%D8%AA%D9%82%D9%88%DB%8C%D8%AA-%D8%AD%D9%82%D9%88%D9%82-%D8%B2%D9%86%D8%A7%D9%86-%D8%AF%D8%B1-%D8%AC%D9%87%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="وعدۀ 9 میلیارد دلاری برای تقویت حقوق زنان در جهان"/>
    <meta property="og:description" content="چند کشور، سازمان غیردولتی و شرکت خصوصی متعهد شده‌اند که در یک دهه آینده 9 میلیارد دلار برای تقویت حقوق زنان در سراسر جهان هزینه کنند.    به گزارش عصر ایران، روز پنجشنبه، ۲۳ آبان (۱۴ نوامبر) شماری از کشورها و سازمان‌های بین‌المللی در کنفرانس بین‌المللی جمعیت که هم‌اکنون در نایروبی برگزار می‌شود آمادگی خود را برای تقویت حقوق زنان در سراسر جهان اعلام کردند. دویچه وله نوشت: آنها قرار است که در ده سال آینده برای این منظور 9 میلیارد دلار هزینه کنند. این مبلغ بیش از هر چیز صرف حمایت از کمپین مبارزه با بریدن آلت جنسی زنان، برنامه‌های جامع برای جلوگیری از خشونت مبتنی بر جنسیت و جلوگیری از مرگ‌ومیر مادران می‌شود. انتظار می‌رود که تقویت زنان و بالا بردن آگاهی و اعتماد‌به‌نفس آنان در کنار فواید دیگر، اقدام موثری برای كنترل رشد جمعیت شود. کشورهای شرکت کننده در کنفرانس نایروبی قول دادند که برای دستیابی به اهداف نام‌برده اقدامات دیگری نیز در سطح کشوری انجام دهند. به عنوان مثال کنیا وعده داد که تا سال ۲۰۲۲ بریدن آلت جنسی زنان را &quot;به صفر&quot; برساند.  تنها یک سازمان هفت میلیارد دلار می‌پردازدچند کشور، از جمله آلمان و فرانسه وعده…"/>
  </head>
  <body>
    <article>
      <h1>وعدۀ 9 میلیارد دلاری برای تقویت حقوق زنان در جهان</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037530_508.jpg"/>
      </figure>
      <p>چند کشور، سازمان غیردولتی و شرکت خصوصی متعهد شده‌اند که در یک دهه آینده 9 میلیارد دلار برای تقویت حقوق زنان در سراسر جهان هزینه کنند.<br/>    <br/>به گزارش عصر ایران، روز پنجشنبه، ۲۳ آبان (۱۴ نوامبر) شماری از کشورها و سازمان‌های بین‌المللی در کنفرانس بین‌المللی جمعیت که هم‌اکنون در نایروبی برگزار می‌شود آمادگی خود را برای تقویت حقوق زنان در سراسر جهان اعلام کردند. <br/>دویچه وله نوشت: آنها قرار است که در ده سال آینده برای این منظور 9 میلیارد دلار هزینه کنند. این مبلغ بیش از هر چیز صرف حمایت از کمپین مبارزه با بریدن آلت جنسی زنان، برنامه‌های جامع برای جلوگیری از خشونت مبتنی بر جنسیت و جلوگیری از مرگ‌ومیر مادران می‌شود. <br/>انتظار می‌رود که تقویت زنان و بالا بردن آگاهی و اعتماد‌به‌نفس آنان در کنار فواید دیگر، اقدام موثری برای كنترل رشد جمعیت شود. <br/>کشورهای شرکت کننده در کنفرانس نایروبی قول دادند که برای دستیابی به اهداف نام‌برده اقدامات دیگری نیز در سطح کشوری انجام دهند. به عنوان مثال کنیا وعده داد که تا سال ۲۰۲۲ بریدن آلت جنسی زنان را "به صفر" برساند. <br/> تنها یک سازمان هفت میلیارد دلار می‌پردازد<br/>چند کشور، از جمله آلمان و فرانسه وعده داده‌اند که در مجموع یک میلیارد دلار پرداخت کنند. <br/>اوایل هفته جاری سازمان‌های غیردولتی و شرکت‌های خصوصی برای این منظور وعده پرداخت هشت میلیارد دلار را داده بودند. <br/>سازمان بین‌المللی "ورلد ویژن" (World Vision) به تنهایی هفت میلیارد دلار در اختیار این طرح می‌گذارد.<br/>"ورلد ویژن" یک سازمان مسیحی است و بیش از هر چیز در آمریکا و اروپا برای کودکان نیازمند در کشورهای فقیر کمک مالی تهیه می‌کند. <br/>کارشناسان می‌گویند که این مبلغ برای تقویت حقوق زنان در جهان کافی نیست. آنها در این راستا به مطالعات صندوق جمعیت سازمان ملل و دانشگاه جان هاپكینز آمریکا استناد می‌کنند که به این نتیجه رسیده‌اند، برای رسیدن به اهداف نام‌برده در ده سال آینده ۲۲۲ میلیارد دلار لازم است. <br/>کنفرانس بین‌المللی جمعیت نایروبی را که بیش از چهارهزار نفر از ۱۰۰ کشور جهان در آن شرکت دارند، صندوق جمعیت سازمان ملل متحد (UNFPA) و دولت‌های کنیا و دانمارک برگزار کرده‌اند.</p>
    </article>
  </body>
</html>