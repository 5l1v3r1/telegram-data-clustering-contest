<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/star-wars-jedi-fallen-order-analisi-digital-foundry-grosse-differenze-xbox-one-xbox-one-x.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Star Wars Jedi: Fallen Order, l'analisi di Digital Foundry mostra grosse differenze tra Xbox One e Xbox One X"/>
    <meta property="og:description" content="Arriva anche l'analisi tecnica di Digital Foundry su Star Wars Jedi: Fallen Order, che mostra alcune sostanziali differenze tra la versione Xbox One base e Xbox One X.. Star Wars Jedi: Fallen Orde..."/>
  </head>
  <body>
    <article>
      <h1>Star Wars Jedi: Fallen Order, l'analisi di Digital Foundry mostra grosse differenze tra Xbox One e Xbox One X</h1>
      <h2>Arriva anche l'analisi tecnica di Digital Foundry su Star Wars Jedi: Fallen Order, che mostra alcune sostanziali differenze tra la versione Xbox One base e Xbox One X.</h2>
      <address><time datetime="2019-11-16T00:00:00+00:00">16 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p><b>Star Wars Jedi: Fallen Order</b> è disponibile sul mercato da ieri e nelle ore scorse anche Digital Foundry ha effettuato la sua <b>analisi tecnica</b> sul gioco che trovate riportata qui sotto, sebbene ancora parziale perché basata solo sulle versioni <b>Xbox One</b>.<br/><br/>Dopo i <a href="https://multiplayer.it/notizie/star-wars-jedi-fallen-order-voti-stampa-internazionale.html">voti della stampa internazionale</a> e la nostra <a href="https://multiplayer.it/recensioni/star-wars-jedi-fallen-order-recensione.html">recensione di Star Wars Jedi: Fallen Order</a>, dunque, vediamo anche l'approfondimento tecnico di <b>Digital Foundry</b> che, in generale, rileva delle ottime caratteristiche nel nuovo action game in terza persona di Respawn Entertainment su Star Wars.<br/><br/>L'analisi al momento è stata fatta solo su piattaforme Xbox One, visto che EA ha inviato alle testate giornalistiche solo il codice relativo a tale versione, e dimostra un grosse <b>differenze</b> in termini di aspetto e prestazioni tra Xbox One standard e Xbox One X.<br/><br/>Riassumendo, questo divario appare più marcato del solito in Star Wars Jedi: Fallen Order, nonostante il gioco utilizzi il rodato Unreal Engine 4, in ogni caso il titolo mostra aspetti positivi anche sulla piattaforma meno potente. Su Xbox One X sono presenti <b>due modalità</b>: 1440p a 30 frame al secondo, che risulta essere la maniera migliore per godere del gioco secondo il video, o 1080p con frame-rate sbloccato, mentre la versione Xbox One base gira a 720p.<br/><br/>Sembra che la versione Xbox One base soffra di varie imperfezioni fra glitch minori e pop-in, oltre a dei blocchi che accadono nel momento dei caricamenti in background, o problemi nel caricamento di nuove ambientazioni se si effettua una transizione veloce. Sono tutte imperfezioni che non risultano su Xbox One X oppure emergono in maniera molto minore.<br/><br/>Generalmente, su Xbox One X la modalità Quality (quella a 1440p e 30 frame al secondo) mantiene un frame-rate stabile in quasi tutte le situazioni tranne in qualche scena d'intermezzo e in alcune aree più avanzate, ma si tratta di imprecisioni rare e leggere. La modalità Performance con frame-rate sbloccato si attesta generalmente fra 45 e 50 frame al secondo con punte sui 60 fps.<br/><br/>La versione Xbox One base ha invece cali più frequenti, con il frame-rate che cala intorno ai 20 frame al secondo in alcune fasi del gioco.</p>
      <figure>
        <iframe src="https://www.youtube.com/embed/NwNwyvOYexE" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.resetera.com/threads/star-wars-jedi-fallen-order-the-digital-foundry-tech-review.153273/">Fonte</a>
        </li>
      </ul>
    </article>
  </body>
</html>