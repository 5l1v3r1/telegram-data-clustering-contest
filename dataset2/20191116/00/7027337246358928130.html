<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698604/%D9%88%D8%B2%DB%8C%D8%B1-%D8%A2%D9%85%D9%88%D8%B2%D8%B4%E2%80%8C%D9%88%D9%BE%D8%B1%D9%88%D8%B1%D8%B4-%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D9%85%D8%AF%D8%A7%D8%B1%D8%B3-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%AF%D8%B1%DB%8C%D8%A7%D9%81%D8%AA-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="وزیر آموزش‌وپرورش: سرویس‌های مدارس سهمیه بنزین دریافت می‌کنند"/>
    <meta property="og:description" content="وزیر آموزش‌وپرورش گفت: تمهیداتی انجام‌ شده است که سهمیه سوخت به رانندگان سرویس مدارس متناسب با مسافتی که طی می‌کنند و مصرفی که دارند اختصاص پیدا کند، قطعاً این سهمیه از روز شروع سهمیه‌بندی به افرادی که مربوط می‌شود تعلق خواهد گرفت."/>
  </head>
  <body>
    <article>
      <h1>وزیر آموزش‌وپرورش: سرویس‌های مدارس سهمیه بنزین دریافت می‌کنند</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037651_115.jpg"/>
      </figure>
      <p>وزیر آموزش‌وپرورش گفت: تمهیداتی انجام‌ شده است که سهمیه سوخت به رانندگان سرویس مدارس متناسب با مسافتی که طی می‌کنند و مصرفی که دارند اختصاص پیدا کند، قطعاً این سهمیه از روز شروع سهمیه‌بندی به افرادی که مربوط می‌شود تعلق خواهد گرفت.</p>
      <p>محسن حاجی میرزایی وزیر آموزش‌وپرورش در حاشیه دومین همایش هویت کودکان ایرانی اسلامی در جمع خبرنگاران گفت: موضوع تأمین سوخت موردنیاز سرویس مدارس به وزارت نفت، وزارت کشور و ستاد سوخت و سازمان برنامه منعکس‌شده است.</p>
      <p>وی افزود: تمهیداتی انجام‌ شده است که سهمیه سوخت به رانندگان سرویس مدارس متناسب با مسافتی که طی می‌کنند و مصرفی که دارند اختصاص پیدا می‌کند، قطعاً این سهمیه از روز شروع سهمیه‌بندی به افرادی که مربوط می‌شود تعلق خواهد گرفت.</p>
      <p>حاجی میرزایی با اشاره به سند تحول بنیادین تأکید کرد: سند تحول تدوین‌ شده و شش زیر نظام برای آن پیش‌بینی و تصویب‌ شده است، تحولاتی که باید در حوزه تعلیم و تربیت کشور اتفاق بیفتد در این شش زیر نظام صورت خواهد گرفت.</p>
      <p>وی عنوان کرد: برای هر یک از این زیر نظام‌ها مسئولی مشخص‌ شده است که تلاش می‌کنند در هر یک از حوزه‌های مدیریت راهبری، تأمین منابع انسانی، منابع مالی، سنجش و ارزیابی، برنامه درسی، فضا و تجهیزات تحولات لازم را پیش بینی کنند.</p>
      <p>وزیر آموزش‌وپرورش تأکید کرد: در حوزه سند تحول دوره‌های آموزشی متفاوتی برای مدیران و همکاران در سال‌های گذشته برگزار شده است، همچنان به نظر می‌رسد که ما برای تحقق آن نیازمند گام‌های جدی‌تری هستیم، باید هدف‌گذاری دقیق‌تر شود و مشخص کنیم که محصول نهایی سند به‌عنوان انتهایی‌ترین مسیر تعلیم و تربیت در مدرسه چیست و برای تحقق آن برنامه‌ریزی کنیم.</p>
      <p>وی در ادامه با اشاره به طرح رتبه‌بندی معلمان تأکید کرد: مجلس و دولت با اجرای طرح رتبه‌بندی مخالف نیست و طی چند هفته آینده این طرح تصویب خواهد شد اما زمان اعمال ضرایب از ابتدای مهر ۹۹ خواهد بود.</p>
    </article>
  </body>
</html>