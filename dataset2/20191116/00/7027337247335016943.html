<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698599/%D8%B3%D8%AE%D9%86%DA%AF%D9%88%DB%8C-%D8%B4%D9%88%D8%B1%D8%A7%DB%8C-%D8%AA%D9%87%D8%B1%D8%A7%D9%86-%D8%AA%D8%B1%D8%A7%D9%81%DB%8C%DA%A9-%D8%A7%D9%85%D8%B1%D9%88%D8%B2-%D8%AA%D9%87%D8%B1%D8%A7%D9%86-%DA%86%D9%86%D8%AF-%D8%B9%D8%A7%D9%85%D9%84%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="سخنگوی شورای تهران: ترافیک امروز تهران چند عاملی است"/>
    <meta property="og:description" content="به عنوان سخنگوی شورای شهر تهران از شهرواندان تهرانی که بابت ترافیک ناشی از لغزندگی معابر به زحمت افتاده اند، عذرخواهی می کنم و اطمینان می دهم مدیریت شهری تمام تلاش خود را برای حل این مساله به کار می گیرد. ‌"/>
  </head>
  <body>
    <article>
      <h1>سخنگوی شورای تهران: ترافیک امروز تهران چند عاملی است</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>به عنوان سخنگوی شورای شهر تهران از شهرواندان تهرانی که بابت ترافیک ناشی از لغزندگی معابر به زحمت افتاده اند، عذرخواهی می کنم و اطمینان می دهم مدیریت شهری تمام تلاش خود را برای حل این مساله به کار می گیرد. ‌</b>
      </p>
      <figure>
        <img src="https://cdn.asriran.com/files/fa/news/1398/8/25/1037639_635.jpg"/>
      </figure>
      <p>سخنگوی شورای اسلامی شهر تهران گفت: وضعیت ترافیکی امروز در برخی از نقاط تهران، چندوجهی و چندعاملی است و حل آن، همکاری نزدیک دو نهاد شهرداری و پلیس تهران را می‌طلبد.</p>
      <p>به گزارش ایرنا، «علی اعطا» روز شنبه پس از بازدید از مرکز کنترل ترافیک شهر تهران در صفحه اینستاگرام با تاکید بر اینکه همکاران ما در شهرداری تهران، از ساعات اولیه صبح، در تکاپوی گشایش معابری هستند که امروز صبح در مناطق شمالی شهر به واسطه لغزندگی ناشی از برف و عدم امکان شن پاشی کافی ایجاد شده است، گفت: از موضع نهاد ناظر بر عملکرد شهرداری تهران، معتقدیم بهتر بود شهرداری تهران به گونه ای عمل می کرد که با وجود پیش بینی‌های هواشناسی، اقدامات لازم در ساعات ابتدایی روز و پیش از آغاز بارش برف به قدر کفایت انجام می پذیرفت.</p>
      <p>اعطا ادامه داد: از دیگر سو، با توجه به برخی ابعاد اجتماعی موثر بر ترافیک تهران در کنار عوامل طبیعی نیز، از پلیس تهران درخواست داریم با تدبیر و درایتی همچون گذشته، با همکاری موثرتری با شهرداری تهران شرایط را برای حل مساله امروز پایتخت مهیا کند.</p>
      <p>سخنگوی شورای شهر تهران تاکید کرد: به عنوان سخنگوی شورای شهر تهران از شهرواندان تهرانی که بابت ترافیک ناشی از لغزندگی معابر به زحمت افتاده اند، عذرخواهی می کنم و اطمینان می دهم مدیریت شهری تمام تلاش خود را برای حل این مساله به کار می گیرد. ‌</p>
      <p>«منصور درجاتی» مدیرکل مدیریت بحران استانداری تهران امروز در گفت و گو با ایرنا اظهار داشت: شهروندان تهرانی از سفرهای کم اهمیت خودداری و تا حد امکان از وسایط نقلیه عمومی استفاده کنند.</p>
      <p>از صبح امروز با بارش برف برخی شریانهای شهر از جمله ۲ خط اتوبوسرانی تهران دچار اختلال شده و انسداد برخی مسیرها به دلایلی غیر از بارش برف است.</p>
    </article>
  </body>
</html>