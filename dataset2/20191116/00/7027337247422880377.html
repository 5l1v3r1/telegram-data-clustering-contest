<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698568/%D8%B9%D8%B6%D9%88-%D9%87%DB%8C%D8%A7%D8%AA-%D8%B1%D8%A6%DB%8C%D8%B3%D9%87-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%B4%D8%A7%DB%8C%D8%B9%D9%87-%D8%A8%D8%B1%DA%A9%D9%86%D8%A7%D8%B1%DB%8C-%D9%88%DB%8C%D9%84%D9%85%D9%88%D8%AA%D8%B3-%D8%B5%D8%AD%D8%AA-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="عضو هیات رئیسه فدراسیون فوتبال: شایعه برکناری ویلموتس صحت ندارد"/>
    <meta property="og:description" content="بازی های زیادی باقی مانده و با همین بحرین و عراق در تهران بازی داریم. تیم ما تیم اول آسیا است و به راحتی این ها را پشت سر می گذارد و ما امیدوارم تیم ما در تهران این تیم ها را شکست بدهد."/>
  </head>
  <body>
    <article>
      <h1>عضو هیات رئیسه فدراسیون فوتبال: شایعه برکناری ویلموتس صحت ندارد</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>بازی های زیادی باقی مانده و با همین بحرین و عراق در تهران بازی داریم. تیم ما تیم اول آسیا است و به راحتی این ها را پشت سر می گذارد و ما امیدوارم تیم ما در تهران این تیم ها را شکست بدهد.</b>
      </p>
      <figure>
        <img src="https://cdn.asriran.com/files/fa/news/1398/8/25/1037587_335.jpg"/>
      </figure>
      <p>عضو هیات رئیسه فدراسیون فوتبال گفت:به شایعات نمی توان اعتماد کرد و در فدراسیون هیچ بحثی درباره برکناری ویلموتس نشده است و جلسه‌ای هم برگزار نشده است.<br/><br/>به گزارش  فارس، فریدون اصفهانیان عضو عضو هیات رییسه فدراسیون فوتبال در گفتگوی تلفنی با برنامه سلام صبح بخیر درباره شایعه پایان همکاری ویلموتس اظهار داشت: به شایعات نمی توان اعتماد کرد و در فدراسیون هیچ بحثی درباره این موضوع نشده است و جلسه‌ای نبوده است.</p>
      <p>وی در پاسخ به اینکه آیا ما با ویلموتس شانس این را داریم که به جام جهانی صعود کنیم، گفت: بازی های زیادی باقی مانده و با همین بحرین و عراق در تهران بازی داریم. تیم ما تیم اول آسیا است و به راحتی این ها را پشت سر می گذارد و ما امیدوارم تیم ما در تهران این تیم ها را شکست بدهد.</p>
      <p>اصفهانیان درباره اینکه آیا ویلموتس مربی پروازی باقی می ماند، تصریح کرد: فضایی که ایجاد می شود گاهی این اتفاقات می افتد. برنامه های ویلموتس اینگونه نبود و مسائلی پیش آمد و تحریم ها و عدم حمایت از طرف فیفا باعث شد این مسائل به وجود بیاید. مربی که از خارج آمده دنبال موفق شدن تیم و رسیدن به خواسته های خود است و وقتی به خواسته هایش نمی رسد مشکلات عدیده ای پیش می آید. اینکه بگویم چون پول نگرفته‌م نباید تیم را پیروز کنم یا تیم بازی خوبی نکند درست نیست. او قرارداد دارد و پول او پرداخت خواهد شد و اینگونه نیست که او پولش را نگیرد. باید طوری باشد که هم او پول بگیرد هم تیم ملی ما موفق باشد.</p>
      <p>وی در این باره که آیا ویلموتس و خودمان نمی دانستیم تحریم هستیم و این شرایط پیش می آید، یادآور شد: ما می دانستیم اما او در این وادی ها نیست،فدراسیون و تاج تلاش کردند از وادی دیگری این کار را انجام بدهند. پول گرفته شده و در اختیار سرمربی تیم ملی قرار گرفته شد.</p>
      <p>این عضو هیات رییسه فدراسیون فوتبال درباره اینکه آیا زمان پرداخت قسط های ویلموتس مشخص نیست، اذعان کرد: ایشان یک قراردادی را دارد و باید به پولش در وقت های معینی برسد. قرارداد او طوری است که در تاریخ های مقرر به پولش برسد اما وقتی نمی رسد به مشکل می خورد.</p>
      <p>اصفهانیان در پاسخ به اینکه آیا قبول دارید رفتار او بعد از بازی بحرین و قبل از بازی عراق و بعد از آن مناسب نبوده، تصریح کرد: ما به عنوان ایرانی این را نمی پذیریم اما اینها حرفه ای و به دنبال منافع خود هستند ما انتظار نداشتیم این اتفاقات بیفتد. ما خودمان باشیم می‌گویند این ها سعی می کنند پول ما را بدهند و بهتر است ما بهتر کار کنیم.</p>
      <p>وی در این خصوص که آیا تایید می کند قرارداد سالیانه ویلموتوس سه میلیون یورو یا دلار است، گفت: این ها را بهتر است از آقای تاج بپرسید. با توجه به اینکه ما این مسائل را به عهده آقای تاج گذاشته ایم این رقم درست نیست و می توانید دقیق آن را از تاج بپرسید.</p>
      <p>عضو هیات رییسه فدراسیون فوتبال در این باره که ما با یک سوم این رقم می توانستیم مربی ایرانی بیاوریم، اظهار کرد: وقتی ما این نتایج را گرفتیم این را می گوییم اما زمانی که کی‌روش بود می گفتیم تیم ما نمی تواند مربی کمتر از کی‌روش بیاورد چون در سطحی بودیم که به مربیان بالاتری احتیاج داشتیم و اگر ایرانی می آوردیم فردایش اعتراض می شد. نمی خواهم به مربیان ایرانی توهین کنم و خودم نظرم به مربی ایرانی است اما اگر بعد از کی‌روش مربی ایرانی استفاده می کردیم و خدایی نکرده این نتایج را می گرفتیم چه می شد؟ البته اگر همان امکاناتی که در اختیار خارجی ها قرار می گیرد در اختیار اینها قرار بگیرد می تواند موثر باشد.</p>
      <p>اصفهانیان در خصوص عدم نظارت ویلموتس بر لیست تیم ملی و اعلام لیست از سوی فدراسیون، تصریح کرد: چه کسی در فدراسیون لیست می دهد؟ درست است او نیست اما کمک مربیانی دارد که بازی ها را می بینند و به این نتیجه می رسند که عده ای در زمین باشد و به ویلموتس کمک می کنند اما چه کسی از فدراسیون می تواند دخالت کند؟ تیم مربی و کادر فنی دارد و آنها با هم بحث می کنند شاید گزینش بازیکنان از نظر برخی خوب یا بد بوده اما فدراسیون فوتبال دخالتی در این قضیه ندارد.</p>
    </article>
  </body>
</html>