<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698625/%D9%88%D8%A7%DA%A9%D9%86%D8%B4-%D9%85%D8%B7%D9%87%D8%B1%DB%8C-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%88-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="واکنش مطهری به افزایش قیمت بنزین و اعتراضات"/>
    <meta property="og:description" content="من خودم در جریان بررسی بودجه ۹۸ پیشنهاد افزایش قیمت بنزین را دادم اما به این صورت که تا ۸۰ لیتر به همان قیمت ۱۰۰۰ تومان و از آن بالاتر ۳۰۰۰ تومان، ولی تصویب نشد."/>
  </head>
  <body>
    <article>
      <h1>واکنش مطهری به افزایش قیمت بنزین و اعتراضات</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p>
        <b>من خودم در جریان بررسی بودجه ۹۸ پیشنهاد افزایش قیمت بنزین را دادم اما به این صورت که تا ۸۰ لیتر به همان قیمت ۱۰۰۰ تومان و از آن بالاتر ۳۰۰۰ تومان، ولی تصویب نشد.</b>
      </p>
      <figure>
        <img src="https://cdn.asriran.com/files/fa/news/1398/8/25/1037678_776.jpg"/>
      </figure>
      <p>نماینده مردم تهران در مجلس شورای اسلامی با انتقاد از مرجع تصمیم‌گیر درباره افزایش قیمت بنزین و شیب تند آن، در عین حال گفت که این موارد دلیل نمی‌شود که عده‌ای نظم عمومی را به هم بزنند و احیانا به اموال عمومی آسیب برسانند.</p>
      <p>به گزارش عصر ایران به نقل از ایسنا، علی مطهری در یادداشتی با عنوان «دو اشتباه در نحوه گران کردن بنزین» نوشت: «در این که برای قیمت بنزین و سایر حامل‌های انرژی در کشور باید فکری کرد تا آثار سوء ارزان بودن آنها مانند قاچاق سوخت از بین برود تردیدی نیست اما نحوه اجرای آن بسیار مهم است.</p>
      <p>به نظر من در اقدام اخیر دو اشتباه رخ داد، یکی مربوط به مرجع تصمیم‌گیر است. حیطه تصمیم‌گیری شورای عالی هماهنگی اقتصادی سران قوا صرفا حل مشکلات فوری و فوتی برای دور زدن تحریم‌ها است که باید حتی با نادیده گرفتن موقت قوانین موجود درباره آنها تصمیم گرفت. تصمیم‌گیری درباره قیمت بنزین از این سنخ مشکلات نیست و لزوما نباید در آن شورا تصمیم‌گیری می‌شد، نمی‌شود نمایندگان مجلس از نوع تصمیم درباره قیمت بنزین بی‌اطلاع باشند و پاسخی‌ برای موکلان خود نداشته باشند، گرچه اجازه کلی آن را به دولت و نه به شورای عالی سران قوا داده‌اند.</p>
      <p>اشتباه دیگر مربوط به شیب تند این تصمیم است، من خودم در جریان بررسی بودجه ۹۸ پیشنهاد افزایش قیمت بنزین را دادم اما به این صورت که تا ۸۰ لیتر به همان قیمت ۱۰۰۰ تومان و از آن بالاتر ۳۰۰۰ تومان، ولی تصویب نشد.</p>
      <p>البته اینها دلیل نمی‌شود که عده‌ای نظم عمومی را به هم بزنند و احیانا به اموال عمومی آسیب برسانند و باعث خوشحالی آقای ترامپ و نتانیاهو شوند.»</p>
    </article>
  </body>
</html>