<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232139/"/>
    <meta property="og:site_name" content="Українська правда"/>
    <meta property="article:published_time" content="2019-11-16T00:57:59+00:00"/>
    <meta property="og:title" content="У США федеральна прокуратура почала розслідування відносно особистого адвоката Трампа"/>
    <meta property="og:description" content="Федеральна прокуратура почала розслідування відносно Руді Джуліані, особистого адвоката президента США Дональда Трампа."/>
  </head>
  <body>
    <article>
      <h1>У США федеральна прокуратура почала розслідування відносно особистого адвоката Трампа</h1>
      <address>
        <time datetime="2019-11-16T00:57:59+00:00">16 Nov 2019, 00:57</time>
      </address>
      <p>Федеральна прокуратура почала розслідування відносно Руді Джуліані, особистого адвоката президента США Дональда Трампа.</p>
      <p><b>Джерело:</b> <a href="https://www.bloomberg.com/news/videos/2019-11-15/giuliani-faces-federal-probe-on-campaign-finance-lobbying-breaches-video">Bloomberg</a>, <a href="https://ukrainian.voanews.com/a/giuliani-us-investigation/5168038.html?fbclid=IwAR3FS9bC_sTzMye5l07AhzJLn2j8ZBpusNiYXxfahb8TiQxMnyUvdBNzDbY">Голос Америки</a></p>
      <p><b>Деталі: </b>За даними Bloomberg, прокурори вивчають можливість фінансових порушень з боку Джуліані та обґрунтованість відсутності його реєстрації як іноземного агента. Як повідомляє видання Wall Street Journal, слідчі перевіряють, чи отримував Джуліані вигоду від газового бізнесу в Україні, який підтримували його клієнти.</p>
      <p>Мімі Рока, колишній федеральний прокурор в Південному окрузі Нью-Йорка, розповіла Bloomberg, що "не здивується", якщо Джуліані буде пред'явлено звинувачення внаслідок федерального розслідування.</p>
      <p><b>Чому це важливо: </b>Джуліані, колишній мер Нью-Йорка, став ключовою постатю у розслідуванні щодо початку процедури імпічменту президента США. Законодавці також вивчають, яку роль Джуліані зіграв у тиску на президента України Володимира Зеленського задля розслідування діяльності політичних конкурентів Трампа.</p>
      <p>
        <b>Передісторія:</b>
      </p>
      <ul>
        <li>На початку вересня "The Washington Post" писав, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Після цього у США заговорили про <a href="https://www.pravda.com.ua/news/2019/09/24/7227246/">імпічмент Трампа</a>.</li>
        <li>25 вересня Білий дім оприлюднив текст телефонної розмови <a href="https://www.pravda.com.ua/articles/2019/09/25/7227329/">між Трампом і Зеленським.</a></li>
        <li>26 вересня Комітет з питань розвідки Палати представників США оприлюднив <a href="https://www.pravda.com.ua/news/2019/09/26/7227409/">розсекречену скаргу </a>неназваного співробітника американських спецслужб щодо розмови Трампа з Зеленським. Чинний президент США хвалив Юрія Луценка і висловлювався за те, щоб залишити його на посаді генпрокурора.</li>
        <li>Натомість 29 вересня адвокат Дональда Трампа Руді <a href="https://www.pravda.com.ua/news/2019/09/29/7227640/">Джуліані оприлюднив</a> частину своєї переписки зі спецпредставником Держдепартаменту США з питань України Куртом Волкером, яка свідчить, що Волкер сконтактував Джуліані з помічником президента України Андрієм Єрмаком.</li>
        <li>30 вересня Трамп написав, що заслуговує на <a href="https://www.pravda.com.ua/news/2019/09/30/7227648/">зустріч із держслужбовцем</a>, який подав на нього скаргу після розмови з Зеленським і виклав суть розмови некоректно.</li>
      </ul>
      <related>
        <a href="https://www.pravda.com.ua/news/2019/11/16/7232135/"/>
        <a href="https://www.pravda.com.ua/news/2019/11/15/7232101/"/>
        <a href="https://www.pravda.com.ua/news/2019/11/15/7232091/"/>
      </related>
    </article>
  </body>
</html>