<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698649/%D8%B1%D9%88%D8%A7%DB%8C%D8%AA-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D9%81%D8%A7%D8%B1%D8%B3-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%B4%D9%86%D8%A8%D9%87-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="روایت خبرگزاری فارس از اعتراضات بنزینی شنبه (+عکس)"/>
    <meta property="og:description" content="خبرگزاری فارس نوشت: تجمع واعتراضات مردمی از صبح امروز شنبه درنقاط مختلف کشور شکل گرفت؛ این اعتراضات در برخی شهرها مسالمت آمیز بود و در برخی نقاط به آشوب و درگیری کشیده شد."/>
  </head>
  <body>
    <article>
      <h1>روایت خبرگزاری فارس از اعتراضات بنزینی شنبه (+عکس)</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <p><b>خبرگزاری فارس نوشت</b>: تجمع واعتراضات مردمی از صبح امروز شنبه درنقاط مختلف کشور شکل گرفت؛ این اعتراضات در برخی شهرها مسالمت آمیز بود و در برخی نقاط به آشوب و درگیری کشیده شد.</p>
      <p>با اجرای طرح اصلاح قیمت بنزین و سهمیه بندی آن اعتراضاتی در نقاط مختلف کشور انجام شد. این اعتراضات در اغلب موارد با حضور مسؤولان و گفت‌وگوی ماموران ناجا با مردم به شکل مسالمت‌آمیز برگزار شد و در برخی موارد نیز با تحریک عده ای به اغتشاش کشیده شد.</p>
      <p>گزارش خبرنگاران فارس از آخرین وضعیت استانهای مختلف را در ادامه بخوانید:</p>
      <p>در ارومیه تجمع معترضان مسالمت آمیز و آرام بود. فرماندار، شهردار و مسوولان انتظامی استان در جمع معترضان حاضر شدند و با مردم گفتگو کردند. در این میان برخی با فریاد و صدای بلند خطاب به مسوولان گفتند « چرا فشار اقتصادی بر زندگی مردم را درک نمیکنید؟»</p>
      <p>پیرزنی خطاب به ماموران پلیس گفت: «کی می‌خواد صدای ما رو بشنوه! مسئولان کجا هستند؟ ملت باید حرف خودشو بزنه! ما همه ایرانی هستیم ، شما هم برادر ما هستید.»</p>
      <p>تعدادی از معترضین که در وسط خیابان جمع شده‌اند برای تهییج و همراهی مردمی که نظاره گر بودند الفاظ رکیک به کار بردند تا آنها مجبور شوند به جمع آنها بپیوندند.</p>
      <figure>
        <img src="https://cdn.asriran.com/files/fa/news/1398/8/25/1037743_537.png"/>
      </figure>
      <p>در میان شعارهای مردم صدای فرمانده نیروی انتظامی به گوش می رسید که با بلندگو اعلام میکرد: «نمی‌خواهیم با کسی برخورد داشته باشیم. خواهش می‌کنیم به تجمع خودتان پایان دهید، ما صدای شما را شنیدیم.»</p>
      <p>در تبریز هم مردم و رانندگان خودروهای سواری در میدان فهمیده، بلوار فارابی (چایکنار) و میدان جهاد (نصف راه) با خاموش کردن خودروهای خود و متوقف کردن آن در وسط خیابان به گرانی بنزین اعتراض کردند.</p>
      <p>این اعتراض آرام پس از حدود 20 الی 30 دقیقه با حضور عوامل انتظامی و در خواست آن‌ها از مردم برای به پایان رساندن آن فروکش کرده و مردم سوار بر خودروها شده و انسداد خیابان‌ها به پایان رسید.</p>
      <p>پس از روان شدن ترافیک، برخی افراد که در صدد ایجاد ناامنی و اغتشاش بودند، اقدام به سنگ‌پراکنی به مامورین کردند که در این بین، به تعدادی از خودروهای شخصی نیز آسیب وارد شد.</p>
      <p>
        <b>دستگیری لیدرهای اغتشاشات</b>
      </p>
      <p>از مشهد اما خبر میرسد نیروهای انتظامی و امنیتی تعدادی از لیدرهای اغتشاشات مشهد را دستگیر کرده اند.</p>
      <p>معترضان شب گذشته با حضور در خیابان شعار میدادند " روحانی روحانی بنزین پس میگریم" تعدادی هم با حضور در وسط خیابان و شعار "بیا وسط بی غیرت" از تماشاگران اطراف خیابان و پیاده‌روها خواستند تا به جمع آنها اضافه شوند. به رغم این شعارها اما جمعیت زیادی به معترضان اضافه نشد.</p>
      <p>در اصفهان هم امروز تجمعات مردم از صبح با خاموش کردن ماشین ها در خیابان ها آغاز و منجر به ترافیک در این شهر شد.</p>
      <p>مشاهدات میدانی خبرنگار فارس نشان می‌دهد عمده گلایه مردم معطوف به مساله قیمت بنزین بود و عموماً شعار سیاسی مطرح نمی‌شد، البته با توجه به توقف حرکت خودروهای امدادی، خدماتی و عمومی و همچنین اخلال در عبور و مرور، گلایه‌هایی هم از جانب بخش دیگری از مردم به این روش اعتراض مطرح بود.</p>
      <p>اعتراضات مردمی در حالی بود که حوالی عصر امروز و با ورود اراذل و اوباش اعتراضات از حالت مردمی خارج و به خشونت و تخریب اموال عمومی و آتش زدن شعبه یکی از بانک ها کشیده شد. همچنین بخش هایی از ساختمان شهرداری یکی از مناطق اصفهان نیز تخریب شد. آشوب گران تعدای لاستیک در وسط خیابان آتش زدند.</p>
      <p>
        <b>چه برف بیاد چه بارون می‌مونیم تو خیابون!</b>
      </p>
      <p>در ساری مردم زیر باران به خیابان آمدند و در خیابان فرهنگ این شهر شعار دادند "گرانی تورم این است شعار مردم"، "چه برف بیاد چه بارون می‌مونیم توی خیابون"، "ما منتظر استاندار هستیم، هیچ‌جا نمی‌ریم همین‌جا هستیم".</p>
      <p>همچنین با حضور نیروی انتظامی شعارهایی مبنی بر "نیروی انتظامی حمایت حمایت" سردادند. در این میان دادستان مرکز مازندران نیز به منظور بررسی اتفاقات و گفتگو با مردم به میان آنها رفت.</p>
      <p>با تحریک عده ای برای به آشوب کشیده شدن اعتراضات، نیروی انتظامی هشدار داد تا مردم حسابشان را از آشبوگران جدا کنند.</p>
      <figure>
        <img src="https://cdn.asriran.com/files/fa/news/1398/8/25/1037742_466.png"/>
      </figure>
      <p>باحضور سرهنگ صفرپور فرمانده انتظامی ساری، بلوار کشاورز ساری مقطعی باز شد اما مردم در حاشیه جاده تجمع کردند.</p>
      <p>فرمانده انتظامی ساری در جمع معترضان که بلوار کشاورز ساری را بسته بودن گفت:« تا الان ۶۰ نفر را دستگیر و بازداشت کردیم.نیروی انتظامی در کنار مردم هستیم و دلمان نمی‌خواهد مجبور به برخورد شویم.»</p>
      <p>
        <b>اقدام عجیب دختر جوان در جمع معترضان</b>
      </p>
      <p>درکهگیلویه و بویر احمد هم چند ده نفر در تجمعی آرام اعتراض خود را اعلام داشتند در این بین فیلمی منتشر شد که نشان می دهد یک دختر جوان با جیغ و فریاد در میان جمعیت درصدد تحریک و همراهی مردم برای اعتراض است.</p>
      <p>صبح امروز اجتماعاتی در 3 شهر بزرگ استان یعنی یاسوج، گچساران و دهدشت برپا شد که بنا به گفته مدیرکل حراست استانداری و همچنین فرمانده سپاه شهر یاسوج هم اکنون این تجمعات به صورت روان و تحت کنترل نیروهای انتظامی و امنیتی و سپاه قرار دارد.</p>
      <p>برخی از مبادی ورودی و خروجی شهر یاسوج نیز توسط عده‌ای مسدود شده بود که از جمله در پل سوم بشار رفت و آمد برای ساعتی مختل شد اما با حضور نیروهای انتظامی بدون هر گونه درگیری اکنون ترافیک روی این پل روان شده است.</p>
      <p>در شهر گچساران یکی از شعارهای جالب توجه علیه رئیس کمیسیون برنامه و بودجه مجلس یعنی غلامرضا تاجگردون بود که علیه او شعار حیا کن رها کن می‌دادند.</p>
      <p>در شهر دهدشت دومین شهر بزرگ استان هم تجمعی در میدان مرکزی شهر برگزار شد و شعار غالب این بود که "ایرانی با غیرت ماشینتو خاموش کن" تجمع کنندگان میدان اصلی شهر یعنی میدان امام حسین را مسدود کرده بودند.</p>
      <p>
        <b>اختلال در رفت‌و‌آمد خودروهای امدادی</b>
      </p>
      <p>در استان گلستان تجمعات از خیابان شالیکوبی و با توقف خودروها آغاز شد و فیلم های منتشر شده نشان میدهد این اتفاق در عبور و مرور خودروهای امدادی مشکل ایجاد کرده است.</p>
      <p>نیروی انتظامی با بلند گو در میان مردم صحبت ها و هشدار های لازم را مطرح میکند و برخی در میان مردم تیکه هایی میاندازند که خنده تجمع کنندگان را به همراه دارد.</p>
      <p>
        <b>ترافیک تا طاقبستان</b>
      </p>
      <p>اما خبرهای کرمانشاه از ابتدای صبح حکایت از آن دارد تجمع و پارک خودروها در خیابان ها، راه بندان ۲ کیلومتری در حد فاصل بلوار طاق بستان تا استانداری ایجاد کرده است. نقطه تجمع و اعتراض مردم بلوار طاق بستان و میدان آزادی است.</p>
      <p>شعارهای معترضان "ایرانی باغیرت حمایت حمایت" "مرگ بر گرانی" و "حق مردم باید ادا بود، بنزین باید ارزان بود" .</p>
      <p>در جوانرود هم اعتراضات به صورت مسالمت آمیز صورت گرفته و مردم با خاموش کردن خودروها دست به اعتراض زدند. فرماندار این شهرستان با حضور در بین معترضان سعی در آرام کردن فضا دارد.</p>
      <p>در برخی نقاط کرمانشاه اعتراضات به درگیری با پلیس انجامید. فنس‌های وسط خیابان و بلبوردهای تبلیغاتی آتش زده شدند و معترضان به پلمپ بنزین حمله کردند و توسط پلیس پراکنده شدند.</p>
      <p>
        <b>خشونت اغتشاشگران در خوزستان</b>
      </p>
      <p>اما اعتراضات در خوزستان از شب گذشته به خشونت کشیده شد. مشاهدات خبرنگار فارس از آتش زدن برخی شعب بانک ها و تخریب اموال عمومی حکایت دارد. حدود ۱۵۰ تا موتورسوار با پوشاندن صورت هایشان در شهر تردد دارند.</p>
      <p>در خرمشهر نیز تجمعات به آشوب کشیده شد و برخی از شیشه خودروهای پارک شده در مرکز شهر، فروشگاه‌ها و منازل مسکونی شکسته شد.</p>
      <p>
        <b>پای چند زن در میان است</b>
      </p>
      <p>سیرجان کرمان هم دیشب در برخی نقاط شهر ناآرمی را تجربه کرد. ظهر امروز هم عده ای در میدان آزادی کرمان حضور پیدا کردند و شعار "نترسید نترسید ما همه با هم هستیم" سر می‌دهند این افراد که صورت هایشان پوشیده بود از سایر مردم که تماشاگر آنها بودند درخواست کردند تا به آنها بپیوندند.</p>
      <p>از اوایل صبح امروز در رفسنجان جلسه شورای تأمین برگزار شد. اعتراض اصلی مردم در بلوار طالقانی روبروی هتل‌هیلان بود سپس به سمت میدان شهدا کشیده شد و مردم شعارهای ضددولتی سر می‌دادند.</p>
      <p>"روحانی روحانی استعفا استعفا"، " رفسنجانی باغیرت حمایت حمایت"، " نیروی انتظامی حمایت حمایت"، "بنزین گرون تر می‌شه مردم فقیرتر می‌شن" از جمله شعارهای مردم در رفسنجان بود.</p>
      <p>لیدر این تجمعات دو دختر به همراه تعدادی مرد بودند که مردم را تشویق به شعاردادن و تجمع می‌کردند.</p>
      <p>جمعیت معترض در میدان آزادی کرمان دور میدان دور می‌زنند و جلوی ماشین ها را می گیرند و می‌گویند «کرمانی باغیرت ماشینتو خاموش کن، برادر سپاهی حمایت حمایت.»</p>
      <p>مشاهدات خبرنگار فارس حاکی از این است یکی از معترضین که سعی در به آشوب کشیدن اعتراضات داشت یک نیروی پلیس را با چاقو زخمی کرد.</p>
      <p>در شهر جیرفت یک جوان که زیر یک ماشین نشسته و وسط جمعیت قصد آتش زدن ماشین را داشت با واکنش مردم مواجه شد و مردم مانع از اینکار وی شدند.</p>
      <p>همچنین مردم سنگ، تخم مرغ و گوجه به سمت در فرمانداری و به نیروهای فرمانداری پرتاب کردند. فرمانده سپاه جیرفت به میان مردم رفت و با آنها گفتگو کرد.</p>
      <p>
        <b>حمله به دفتر امام جمعه</b>
      </p>
      <p>در شیراز امروز شنبه نیز همچون شب‌ گذشته روالی عادی و معمول تا حوالی ظهر داشت و تنها در خروجی شهر و حوالی شهرک گلستان و نیز در شهرک صنعتی شیراز واقع در حاشیه شهر، صبح امروز تعدادی از رانندگان خودروهای خود را خاموش کردند که این امر موجب ترافیک نسبتاً سنگین در کمربندی شد.</p>
      <p>اما از ظهر فضا رفته‌رفته به خشونت گرایش یافت و از یک‌سو شعارها رنگ‌وبوی سیاسی پیدا کرد و از سوی دیگر با ورود برخی عناصر فرصت‌طلب و ضدانقلاب، اماکن مختلف به آتش کشیده شد.</p>
      <p>برخی افراد که لیدری تجمعات را برعهده گرفته بودند با شعارهایی همچون «رضاشاه، روحت شاد»، «نه غزه نه لبنان جانم فدای ایران»، عملیات حمله به اموال خصوصی و دولتی را کلید زدند تا مطالبات معیشتی و مسالمت‌آمیز مردم کم‌کم رنگ ببازد و به صحنه درگیری و نزاع خیابانی تبدیل شود.</p>
      <p>تا ظهر امروز پلیس رفتاری بسیار آرام با معترضان داشت و هیچگونه درگیری گزارش نشده بود، اما با حمله تعدادی از اراذل و اوباش به کلانتری معالی‌آباد و به آتش کشیده شدن آن با مقاومت عناصر انتظامی مواجه شد.</p>
      <p>برخی پمپ‌بنزین‌های شیراز همچون کوزه‌گری و بلوار رحمت به آتش کشیده شد و چندین خودرو متعلق به مردم و پلیس و حتی ماشین آتش‌نشانی نیز در نقاط مختلف شهر سوختند.</p>
      <p>معترضان همچنین به چندین بانک، مرکز خرید و نیز شهرداری و دفتر امام‌جمعه صدرا حمله‌ور شده و خسارت‌های زیادی وارد کردند.</p>
      <p>اخبار ضدونقیضی از حمله تعدادی از اراذل به یکی از بیمارستان‌های شیراز نیز به گوش می‌رسد.</p>
    </article>
  </body>
</html>