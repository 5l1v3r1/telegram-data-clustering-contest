<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140685/%D9%85%D9%87%D9%85%D8%AA%D8%B1%DB%8C%D9%86-%D8%A7%D8%AB%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D8%B1-%D8%A8%D8%A7%D8%B2%D8%A7%D8%B1-%D8%B3%D9%87%D8%A7%D9%85-%D9%88-%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%DB%8C%D9%86-%D9%87%D9%81%D8%AA%D9%87-%D8%A8%D9%88%D8%B1%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-16T00:02:00+00:00"/>
    <meta property="og:title" content="مهمترین اثر افزایش قیمت بنزین و دلار بر بازار سهام و پیش بینی این هفته بورس"/>
    <meta property="og:description" content="یک کارگزاری با اعلام مهمترین اثر افزایش قیمت بنزین بر بازار سرمایه و پس لرزه های احتمالی افزایش نرخ ارز ، وضعیت این هفته بورس را پیش بینی کرد."/>
  </head>
  <body>
    <article>
      <h1>مهمترین اثر افزایش قیمت بنزین و دلار بر بازار سهام و پیش بینی این هفته بورس</h1>
      <h2>یک کارگزاری اعلام کرد :</h2>
      <address>
        <time datetime="2019-11-16T00:02:00+00:00">16 Nov 2019, 00:02</time>
      </address>
      <p>
        <i>یک کارگزاری با اعلام مهمترین اثر افزایش قیمت بنزین بر بازار سرمایه و پس لرزه های احتمالی افزایش نرخ ارز ، وضعیت این هفته بورس را پیش بینی کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بازار سهام در حالی این هفته را با شوک افزایش قیمت بنزین و شاخص 307 هزار تایی شروع می کند که کارگزاری آبان درباره شرایط روزهای قبل و آینده اعلام کرد: بازار در هفته گذشته ، روندی آرام با گرایش به نمادهای کوچک را دنبال کرد و شاهد جبران بخشی از افت های اخیر خصوصا در گروه هایی که در اصلاح اخیر افت بیشترداشتند ، بود.</p>
      <p>در پایان هفته هم ، رشد نسبی قیمت ارز رخ داد که متعاقبا با خبر رسمی سهمیه بندی و افزایش نرخ بنزین رشد قیمت ها ادامه و  واکنش های زیادی را نیز به دنبال داشت.</p>
      <p>در رابطه با افزایش نرخ سوخت که فعلا در رابطه با بنزین اجرای شده و احتمالا در ادامه در رابطه با  دیگر سوخت ها نیز اجرایی خواهد شد، مهمترین اثر بر بازار سرمایه را همان اثر تورمی می توان دانست که عمدتا از طریق افزایش خزنده نرخ ارز اعمال خواهد شد.</p>
      <p>باید توجه داشت که اثرات و پس لرزه های تقابلی و البته میرای ناشی از افزایش نرخ ارز که در سال های اخیر رخ داده ، هرچند به صورت انتظاری در ابتدای انتشار اخبار با سرعت زیادی منجر به واکنش بازارها می شوند اما قطعا نمی توانند انرژی اولیه تورمی را در اقتصاد داشته باشند و بازارها پس از واکنشی محدود به آرامش بازمی گردند و رشد تورم در این مقطع به شدت قبل نخواهد بود.</p>
      <p>هرچند به دلیل آسیب پذیری مصرف کنندگان کالاهای اساسی در الگوی مصرفی این نوع از کالاها و گروه ها در میان مدت شاهد تعمیق رکود خواهیم بود.</p>
      <p>در رابطه با نرخ ارز به نظر می رسد علیرغم  کنترل شدید از طرف بانک مرکزی ولی با توجه به متغیرهای متعدد ، چاره ای به جز رشد خزنده تا پایان سال نباشد و اما و اگرهای بودجه سال آینده نیز قطعا تاثیراتی را بر بازار خواهد داشت.</p>
      <p>در بازارهای جهانی ، همچنان ابهامات مربوط به توافق تجاری ادامه دارد و نوسانات بدون روند در بازارهای کالایی رخ می دهد و رشد آرام شاخص بازارهای سهام امریکا نتوانسته اثر معنارداری بر بازارهای کالایی داشته باشد و فلزات نوسانات بدون روندی را تجربه می کنند . نفت نیز بالاتر از 60 دلار در نوسان است.</p>
      <p>برای در بازار سهام ایران به نظر می رسد <b>گروه های کالایی</b> به مرور اثرات مثبتی را از رشد نرخ ارز بگیرند و در صورت تداوم این رشد و سرایت موج رشد قیمت ها و تقاضا به بورس کالا، نقدینگی مجددا به نمادهای متاثر متمایل شود. این دوره از رشد تقاضاها به دلیل احتمال تعمیق بیشتر رکود در ادامه، می تواند محدود باشد لذا نمی توان انتظار رالی صعودی پرقدرتی را به خصوص  در میان مدت در بازارهای کالایی و متعاقبا در بازار سهام داشت.</p>
      <p>در <b>خودرویی ها</b> همچنان تجدید ارزیابی دارایی ها مهم ترین محرک خواهد بود. شفاف تر شدن اخبار در این رابطه می تواند بر روند داد و ستد ها موثر باشد . هرچند این گروه می تواند در کوتاه مدت و با نزدیکی به سقف های قبلی به خصوص در خودروسازها با اصلاح کم عمق روبر شود.</p>
      <p>در <b>بانکی ها</b> نیز روند متعادل با گرایشی خنثی پیش بینی می شود و نمادهایی که افت بیشتری را متحمل شده اند می توانند بخشی از این اصلاح قیمت را جبران کنند.</p>
      <p>در <b>دیگر گروه های</b> بازار ادامه روند هفته گذشته را می توان همچنان محتمل دانست و تک نمادها در گروه های مختلف می توانند به صورت مقطعی مورد توجه باشند. هرچند توجه به وضعیت بنیادی و تکنیکی بسیاری از نمادها، ورود به این گروه ها مستلزم رعایت دقیق اصول سرمایه گذاری خواهد بود.</p>
      <p>انتهای پیام</p>
    </article>
  </body>
</html>