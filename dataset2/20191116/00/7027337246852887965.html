<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698633/%D8%B4%D9%87%D8%B1%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D9%85%D8%B1%D8%AF%D9%85-%D8%A7%D9%85%D8%B1%D9%88%D8%B2-%D8%A7%D8%B0%DB%8C%D8%AA-%D8%B4%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="شهردار تهران: مردم امروز اذیت شدند"/>
    <meta property="og:description" content="شهردار تهران در مورد اتفاقات صبح امروز(شنبه) تهران که در پی بارش برف رخ داد، توضیحاتی را ارائه کرد."/>
  </head>
  <body>
    <article>
      <h1>شهردار تهران: مردم امروز اذیت شدند</h1>
      <address><time datetime="2019-11-16T00:00:00+00:00">16 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/25/1037690_640.jpg"/>
      </figure>
      <p>شهردار تهران در مورد اتفاقات صبح امروز(شنبه) تهران که در پی بارش برف رخ داد، توضیحاتی را ارائه کرد.</p>
      <p>به گزارش ایسنا، پیروز حناچی عصر امروز (شنبه) در حاشیه بازدید از مرکز کنترل ترافیک با حضور در جمع خبرنگاران در مورد بارش برف صبح امروز در تهران و میزان آمادگی شهرداری تهران، گفت: از ساعت ۷:۳۰ تا ۱۰ حدود ۱۹ سانتی‌متر برف در منطقه یک بارید که این بارش غریب نبود اما وقتی ترافیک شکل می‌گیرد کار زیادی نمی‌توان کرد.</p>
      <p>وی با بیان این‌که مردم امروز اذیت شدند، گفت: البته تنها علت موضوع برف نبوده است.</p>
      <p>وی با بیان این‌که ما موضوع برف را گردن دیگری نمی‌اندازیم، در مورد آمادگی شهرداری در پی هشدارهای سازمان هواشناسی، گفت: مناطق می‌گویند که حتی شب گذشته در برخی معابر شن پاشیده‌اند اما سرعت بارش به‌گونه‌ای بود که عملا شن‌پاشی شب گذشته بی‌اثر بود و برف روی شن‌ها نشسته بود و باید بگویم علی‌رغم آمادگی‌ای که وجود داشت، این اتفاق رخ داد.</p>
      <p>شهردار تهران با بیان این‌که بهتر بود مدارس در نوبت صبح در مناطق شمالی تهران همچون نوبت عصر تعطیل می‌شد، گفت: معمولا با تعطیلی مدارس حدود ۳۰ درصد از حجم ترافیک کاهش می‌یابد و اگر امروز مدارس در نوبت صبح نیز تعطیل می‌شد می‌توانستیم از شدت ترافیک بکاهیم.</p>
      <p>حناچی با بیان این‌که ما امکانات کاملی در مقابله با برف داریم اما برخی از حوادث از کنترل ما خارج هستند، گفت: علی‌رغم آمادگی‌ای که وجود داشت موجبات زحمت برای مردم شد.</p>
      <p>وی در مورد نبود مخازن شن در برخی مناطق نیز گفت: برخی مخازن منطقه‌ای در همان ساعات اولیه صبح تمام شده بود و امکان شارژ مجدد آن به دلیل بسته شدن راه وجود نداشت و برف هم بسیار گسترده بود و موضوعات دیگر نیز موجب بروز زحمت برای مردم شد.</p>
      <p>حناچی با بیان این‌که صبح امروز یک دستگاه اتوبوس در اتوبان چمران در محدوده آتی‌ساز با گاردریل برخورد کرد و مسیر را بست و پشت آن ۲۰ اتوبوس دیگر صف کشیدند، گفت: بعد از این‌که راه باز شد اتوبوس‌ها در ترافیک بعدی گرفتار شدند.</p>
      <p>شهردار تهران با بیان این‌که دو هزار نفر نیروی انسانی در حال خدمت‌رسانی به مردم در پی بارش برف امروز بودند، در مورد هشدار هواشناسی مبنی‌بر یخ‌زدگی گفت: در حال حاضر خیابان‌های اصلی باز است و مقرر شده شب تا صبح ماشین‌آلات شهرداری معابر را بازگشایی کنند.</p>
      <p>حناچی در مورد عدم مصاحبه برخی معاونینش گفت: اعلام کرده بودیم مصاحبه تک به تک صورت نگیرد.</p>
      <p>شهردار تهران در مورد ترافیک برخی معابر شمالی در صبح امروز گفت: برخی شریان‌های اصلی مثل خیابان شهید باهنر بسته شده بود و حتی پس‌زدگی به خیابان‌های شریعتی و ولیعصر داشتیم و عملا این ترافیک سبب شده بود که خیابان‌های شریعتی و ولیعصر بسته شود و از سوی دیگر فقط طبقه زیرین پل صدر فعال بود و در مقاطعی بزرگراه‌های چمران، حکیم و غیره نیز دچار برف‌زدگی شدند.</p>
      <p>وی با بیان این‌که ساعتی قبل به تمامی شهرداران هشدار دادیم که بنا به اعلام هواشناسی، روز دوشنبه بارشی مشابه امروز خواهیم داشت و آماده باشند، گفت: به نظر می‌رسد همه اعم از مردم و غیره باید همکاری کنند و دقت داشته باشید که در مواقع این‌چنینی تنها راه اضطراری، خطوط ویژه است و اگر مسدود شود ممکن است خدمات‌رسانی را دچار مشکل کند.</p>
      <p>حناچی در پاسخ به سوالی مبنی‌بر واکنش مردم به عذرخواهی شهرداری تهران گفت: عذرخواهی باید همراه با تلاش باشد و باید تمام سعی و تلاش‌مان را به کار ببریم که امور به درستی انجام شود و اگر مردم از عملکرد شهرداری ناراحت شده باشند ما عذرخواهی می‌کنیم.</p>
      <p>شهردار تهران با بیان این‌که در راستای خدمات‌رسانی بهتر به مردم خط ۵ (خط مترو تهران – کرج) و ادامه خط یک (فرودگاه امام خمینی(ره)) به صورت ۲۴ ساعته تا صبح فعال هستند، گفت: مابقی خطوط مترو نیز تا ساعت ۲۴ خدمت‌رسانی می‌کنند و این در حالی است که خطوط بی‌.آر.تی نیز به‌صورت ۲۴ ساعته و تا هنگام صبح به مردم خدمت‌رسانی خواهند کرد.</p>
    </article>
  </body>
</html>