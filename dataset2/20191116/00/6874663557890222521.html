<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773804,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="חקירה בארה&quot;ב נגד WeWork: חשד לניגוד עניינים והפרת כללים פיננסיים"/>
    <meta property="og:description" content="החשדות נוגעים להתנהלות החברה לפני ניסיון ההנפקה שלה והם נבדקים על ידי ה-SEC; בין היתר מדובר ברווחים שגרף המנכ&quot;ל לשעבר אדם נוימן מהשכרת נכס בבעלותו לחברה וברכישת סימן ההיכר We ממנו ב-5.9 מיליון דולר"/>
  </head>
  <body>
    <article>
      <h1>חקירה בארה"ב נגד WeWork: חשד לניגוד עניינים והפרת כללים פיננסיים</h1>
      <h2>החשדות נוגעים להתנהלות החברה לפני ניסיון ההנפקה שלה והם נבדקים על ידי ה-SEC; בין היתר מדובר ברווחים שגרף המנכ"ל לשעבר אדם נוימן מהשכרת נכס בבעלותו לחברה וברכישת סימן ההיכר We ממנו ב-5.9 מיליון דולר</h2>
      <address><time datetime="2019-11-16T00:00:00+00:00">16 Nov 2019</time> by <a rel="author">שירות כלכליסט</a></address>
      <p>חברת חללי העבודה המשותפים WeWork ניצבת בפני חקירה פדרלית סביב עסקיה והדיווחים שפרסמה למשקיעים במהלך השבוע שקדם <a href="https://www.calcalist.co.il/markets/articles/0,7340,L-3770515,00.html">לניסיון ההנפקה שלה</a> שנגנז, כך לפי דיווח של בלומברג.</p>
      <p>לפי בלומברג, חקירת רשות ני"ע בארה"ב (SEC) היא ראשונית, וייתכן שלא תוביל לאישומים. בין היתר נבדקים דיווחים בתקשורת לפיהם החברה היתה בניגוד עניינים בעת שגייסה כספים. מדובר למשל בדיווחים לפיהם המנכ"ל אדם נוימן, שנאלץ לפרוש, גרף רווחים לאחר שהשכיר נכס שבבעלותו לחברה. בשעה שהחברה שינתה את שמה ל-We, היא רכשה את סימן ההיכר ב-5.9 מיליון דולר מחברה שמוחזקת כולה על ידי נוימן. כן מדובר במינוי של רבקה, אשתו של נוימן, כאחת משלושת החברים שהרכיבו את הוועדה לבחירת המחליף שלו.</p>
      <figure>
        <img src="https://images1.calcalist.co.il/PicServer3/2017/11/25/774195/18_l.jpg"/>
        <figcaption>צילום: אוראל כהן</figcaption>
      </figure>
      <p>WeWork ביטלה את הנפקתה המתוכננת בבורסה בסוף ספטמבר מיד לאחר <a href="https://www.calcalist.co.il/markets/articles/0,7340,L-3771011,00.html">פרישתו של נוימן</a>, במטרה לצמצם חששות משקיעים כי החברה אינה רווחית כפי שהוצג בתחילה ושצורת ניהולו השערורייתית של נוימן העמידה את עתיד החברה בסכנה.</p>
      <p>בעבר הוערך שוויה של WeWork ב-47 מיליארד דולר, אך המספר הזה ירד לבסוף לכ-8 מיליארד דולר, מה שהוביל את החברה לניהול משא ומתן עם בעלת השליטה סופטבנק שהשתלטה עליה לבסוף.</p>
      <p>לפי בלומברג, WeWork שכרה את עורך הדין אנדרו קרסני (לשעבר אחראי אכיפה ב-SEC) כדי שיגן עליה במסגרת חקירת הרשות.</p>
      <p>סופטבנק מינתה את מרצ'לו קלור כיו"ר החדש של WeWork, בכדי שיפקח על שני המנכל"ים של החברה ארטי מינסון וסבסטיאן גניננגהאם שהחליפו את נוימן. לפי וול סטריט ג'ורנל, החברה מחפשת כעת מנכ"ל קבוע ועם נוכחות בולטת יותר. בין המועמדים הנשקלים נמצא <a href="https://www.calcalist.co.il/markets/articles/0,7340,L-3773799,00.html">מנכ"ל טי-מובייל, ג'ון לג'ר</a>. עם זאת CNBC דיווחה כי הוא לא יקבל את התפקיד.</p>
      <p>לפי מצגת שהגיעה לידי הביזנס אינסיידר, WeWork הפסידה 1.3 מיליארד דולר ברבעון השלישי בזמן שניסתה לצאת להנפקה.</p>
    </article>
  </body>
</html>