<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342620/sport:/title:caput-mundi-ronaldo-je-legenda-ali-nije-juventusova-jos"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="CAPUT MUNDI: Ronaldo je legenda, ali nije Juventusova... Još"/>
    <meta property="og:description" content="Nijedan igrač Juvea u njegovoj vekovnoj istoriji nije bio važniji od kluba, bilo da se zvao Boniperti, Sivori, Platini, Bađo, Del Pjero, Pirlo, Bufon…"/>
  </head>
  <body>
    <article>
      <h1>CAPUT MUNDI: Ronaldo je legenda, ali nije Juventusova... Još</h1>
      <h2>Nijedan igrač Juvea u njegovoj vekovnoj istoriji nije bio važniji od kluba, bilo da se zvao Boniperti, Sivori, Platini, Bađo, Del Pjero, Pirlo, Bufon…</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>(Od dopisnika MOZZART Sporta iz Rima)</b>
      </p>
      <p>Juventus se nalazi pred najvećom i najtežom proverom u svojoj istoriji: preživeti <b>Kristijana Ronalda</b>. Juve je čitav vek gradio imidž kluba u kome su igrači u službi Stare dame i ništa nije važnije od tima i, kako je to <b>Đampjero</b> <b>Boniperti</b> definisao: pobede su jedina stvar koja se računa u Juveu. <b>Ronaldo</b> je igrač sui generis. On je fudbaler - kompanija koji smatra da je važniji od kluba, bez obzira da li se on zove Real Madrid ili Juventus. <b>Kristijano</b> je klubove za koje je igrao i reprezentaciju Portugala dožiljavao kao ikebanu u službi glorifikacije njegovih dostignuća. Dovoljno je pogledati, kako on proslavlja svoj treći a šesti gol Portugala, čemernoj Litivaniji i uporediti njegove reakcije kada je <b>Bejl</b> postizao odlučujuće golove u Real Madridu ili <b>Dibala</b> u Juventusu, pa shvatiti da tu nešto ne štima. Vrlo je elokventno i njegovo (ne) pojavljivanje na proslavama na kojima nije među nagrađenima.</p>
      <p>Nijedan igrač Juvea u njegovoj vekovnoj istoriji nije bio važniji od Juvea, bilo da se zvao <b>Boniperti, Sivori,</b> <b>Platini, Bađo, Del Pjero, Pirlo, Bufon.</b>  Dovoljno je pogledati samo poslednje primere, čiji smo bili svedoci, način na koji je Juve “odsekao” <b>Roberta Bađa, Del Pjera, Pirla, Bufona</b>. Juveu nije mogao da se dogodi <b>Havijer</b> <b>Zaneti</b> da u 40 godina bude nedodirljivi starter a ni <b>Frančesko</b> <b>Toti</b> da tri godine monopolizuje svu pažnju da li treba da igra ili ne.</p>
      <p><b>Kristijano</b> <b>Ronaldo</b> je svojim ponašanjem stavio rukovodstvo Juvea u veoma izazovnu poziciju: izabrati <b>CR7</b> ili ostati veren svojoj istoriji, stilu rada, nasleđu, načelima koji su od Juvea napravili najuspešniji italijanski klub. Izbor nije jednostavan jer može da ima posledice na svim nivoima: sportskom, ekonomskom, administrativnom, ambijentalnom.</p>
      <p>Ulog u igri je veliki. Predsednik <b>Andrea Anjeli</b> je prilično frustriran činjenicom da još nije uspeo da se popne na krov Evrope i osvoji Ligu šampiona. Dovođenje <b>Ronalda</b> i investicija koja godišnje košta Staru damu 87.000.000 evra (bruto plata plus amortizacija za kupovinu igračkog kartona Portugalca) su napravljeni da bi se digao pehar sa velikim ušima koji izmiče od 1996. godine i <b>Jugovićevog</b> penala protiv Ajaksa na Olimpiku.</p>
      <figure>
        <img src="https://mozzartsport.com/upload/CKEditor/13.11.2019/2019-10-19T185917Z_1060773401_RC14182300F0_RTRMADP_3_SOCCER-ITALY-JUV-BGN-REPORT.JPG"/>
      </figure>
      <p><b>Ronaldo</b> je doveden da bi se osvojila Liga šampiona a ne domaći trofeji. Bjankoneri su bez <b>Ronalda</b> osvojili sedam uzastopnih skudeta i dva puta igrali finale najprestižnijeg klupskog takmičenja. Njegov dolazak je trebalo da bude dodatna vrednost koja bi Juveu omogućila da stigne do dugo čekanog cilja. Ali, fudbal nije matematika i jedan plus jedan ne daju uvek dva u najvažnijoj sporednoj stvari na svetu. Dovesti najboljeg igrača sveta ne znači, samo po sebi, imati polisu za osvajanje trofeja.</p>
      <p><b>Kristijano</b> je nesumnjivo veliki fudbaler, jedan od najvećih u istoriji, ali je njegov ego još veći i nekompatibilan je sa DNK-om Stare dame. <b>Ronaldo</b> se raduje samo svojim pobedama, uspesima i golovima. Za njega je tim važan samo dok je on u centru pažnje, odnosno njemu treba klub da bi mu se divili i da bi uzdizali njegov ego. <b>Ronaldo</b> jeste jedinstven fudbaler ali je i pripadnik velike armije egocentrika koji naseljavaju ovaj svet. Njegov fanatizam će mu pomoći da njegov fudbalski zalazak sunca traje godinama. Žeđ za rekordima, osiguranom mestu u istoriji i milionima evra će držati <b>Ronalda</b> duže nego što se misli na fudbalskim terenima i posle epizode u Juventusu. Zato u ovoj partiji rizikuje mnogo više Juve nego sam <b>Ronaldo</b>. Bjankoneri rizikuju reputaciju a <b>Ronaldo</b> će lako pronaći novi trg na kome će od njega praviti novog idola.</p>
      <p>Juventus je bez pardona i patetika otpisivao sve igrače koji su nosili njegov dres. U Staroj dami nisu imali sentiment ni za koga kada je postajao star, spor i neefikasan, zato i jesu najjači i najtrofejniji italijanski klub. Dovoljno je prisetiti se poslednjih primera iz ove decenije. <b>Andrea</b> <b>Anjeli</b> je otpisao <b>Del</b> <b>Pjera</b> bez pardona a <b>Antonio</b> <b>Konte</b> ga je poslednju sezonu držao gotovo sve vreme na klupi. <b>Pirlu</b> su takođe pokazana izlazna vrata bez velike drame kada <b>Andrea</b> više nije mogao da garantuje visok i konstantan nivo igre. <b>Bufona</b> je dočekala ista sudbina i vraćen je u Kontinasu samo zato što je prihvatio da bude rezerva <b>Ščensniju</b>.</p>
      <p>Sve dok bude igrao, postizao golove, donosio trofeje, <b>Ronaldova</b> egocentričnost će biti tolerisana. Štaviše, za sve aktere u ovoj priči, najbolje bi bilo da se <b>Ronaldo</b> vrati u formu i počne ponovo regularno da trese mreže i da bude ključni igrač u pobedama Juvea. U suprotnom izroniće na površinu i stari i novi problemi.</p>
      <p>Podsetimo <b>Leo</b> <b>Bonuči</b> je zbog mnogo manjeg prekršaja od <b>Ronaldovog</b> bio kažnjen sa gledanjem utakmice revanš meča osmine finala Lige šampiona u Portu. <b>Paulo</b> <b>Dibala</b> je morao javno da se izvini zbog toga što nije pružio ruku <b>Alegriju</b> prilikom izmene. Nema samo <b>Ronaldo</b> ego u Juventusu, imaju ga i drugi a pritom imaju i mnogo više staža u Vinovu i sada u Kontinasi.</p>
      <p><b>Ronaldo</b> nema nameru da se izvini a Juventus, odnosno <b>Andrea</b> <b>Anjeli</b> nema hrabrosti da ga kazni, čak ni da kaže bilo šta. Zaglušujući je muk iz uprave Juventusa povodom ponašanja Ronalda i nije isključeno da joj se vrati kao bumerang. Trener Juvea <b>Mauricio Sari</b> je prilično razuman čovek, ali ima crtu <i>Don Kihotovskog </i>karaktera, to jest i <b>Sari</b> ima neku vrstu selektivne zastranjenosti. Kao što je <b>Don</b> <b>Kihot</b> sasvim razuman lik dok se ne povede priča o vitezovima i viteštvu, tako je i <b>Sari</b> predusretljiv sve dok se ne stigne do njegovih dogmi. Na nesreću <b>Ronalda</b> i <b>Anjelija</b>, <b>Sarijeve</b> dogme su vezane samo za teren, a fudbalski teren je jedini prostor na kome i za <b>Ronalda</b> važe isti zakoni kao za sve ostale.</p>
      <figure>
        <img src="https://mozzartsport.com/upload/CKEditor/13.11.2019/2019-11-10T210843Z_446903195_RC2L8D9K0KG0_RTRMADP_3_SOCCER-ITALY-JUV-MIL-REPORT%20(1).JPG"/>
      </figure>
      <p>Ko poznaje <b>Sarija</b> zna da <b>Mauricio</b> neće trepnuti okom da zameni <b>Ronalda</b> ako bude igrao kao protiv Lokomotive i Milana. Ko poznaje <b>Ronalda</b> isto tako je svestan da će <b>Kristijanova</b> reakcija biti još teatralnija od grljenja sa selektorom Portugala <b>Santosom</b> i psovke posle zamene sa <b>Dibalom</b> na meču sa Milanom. Enigma je <b>Andrea</b> <b>Anjeli</b>. Predsednik Juvea je pokazao poslovnu hladnoću prema legendama Juventusa, stavljajući ciljeve kluba ispred interesa i želja mitova poput <b>Del</b> <b>Pjera</b> i <b>Bufona</b>. <b>Ronaldo</b> je legenda, ali nije legenda Juventusa. Istina, mogao bi još uvek da postane, i na toj pretpostavci se lomi <b>Anjeli</b>. </p>
      <p>U makijavelističkom pristupu da “cilj opravdava sredstvo”, osvajanje Lige šampiona učinilo bi sve polemike oko <b>Ronalda</b> gotovo nevažnim, ali javno pokazivanje slabosti prema <b>Ronaldu</b> i kršenje vekovnog pravila Stare dame da nijedan fudbaler nije važniji od kluba, imao bi dalekosežne posledice, bez trećeg naslova prvaka Evrope. Juve bi postao, ono čega se uvek ježio, klub kao svaki drugi u Italiji.</p>
      <p>
        <b>
          <a href="https://twitter.com/Zeljko73">Piše: Željko Pantelić</a>
        </b>
      </p>
      <p>(FOTO: reuters)</p>
      <figure>
        <img src="https://mozzartsport.com/upload/CKEditor/13.11.2019/Teren-posvec%CC%81en-Draganu-Kic%CC%81anovic%CC%81u-u-C%CC%8Cac%CC%8Cku%201080x1080.jpg"/>
      </figure>
      <p> </p>
    </article>
  </body>
</html>