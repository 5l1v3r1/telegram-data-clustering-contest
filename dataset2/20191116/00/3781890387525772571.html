<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741864"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="ทบ.มีมาตรการจัดการกับพวกทำเฟคนิวส์"/>
    <meta property="og:description" content="สัปดาห์นี้ ยังอยู่ในพื้นที่ภาคใต้ที่ล่าสุด กองทัพบกเตือนผู้รับข่าวสารให้ระวังข่าวปลอม หรือเฟคนิวส์ โดยมีผู้ไม่หวังดีสร้างข้อมูลเท็จและเผยแพร่ในโซเชียลมีเดีย"/>
  </head>
  <body>
    <article>
      <h1>ทบ.มีมาตรการจัดการกับพวกทำเฟคนิวส์</h1>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>
        <b>สัปดาห์นี้ ยังอยู่ในพื้นที่ภาคใต้ที่ล่าสุด กองทัพบกเตือนผู้รับข่าวสารให้ระวังข่าวปลอม หรือเฟคนิวส์ โดยมีผู้ไม่หวังดีสร้างข้อมูลเท็จและเผยแพร่ในโซเชียลมีเดีย</b>
      </p>
      <p>@@@......สวัสดีท่านผู้อ่าน <mark><b>“เดลินิวส์ออนไลน์”</b></mark> มาพบกันทุกวันเสาร์กับคอลัมน์<b> “รหัสมอร์สส่องกองทัพ” </b>ตรงวันเสาร์ที่ 16 พ.ย. 2562 หลังจากที่มีเหตุการณ์ความรุนแรงในพื้นที่จังหวัดยะลา ส่งผลให้มีเจ้าหน้าที่ชุดรักษาความปลอดภัยหมู่บ้าน (ชรบ.) เสียชีวิตถึง 15 รายนั้น ล่าสุด มีผู้ไม่หวังดีสร้างข้อมูลเท็จและเผยแพร่ในโซเชียลมีเดียนำภาพ พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) ไปประกอบข้อความที่ไม่เป็นจริงเกี่ยวกับเหตุการณ์ในจังหวัดชายแดนภาคใต้</p>
      <figure>
        <img src="https://www.dailynews.co.th/admin/upload/20191115/news_mTrZGCzRSb175256_533.jpg?v=20191116098?v=9035"/>
      </figure>
      <p>@@@......โดย <b>พ.อ.หญิง ศิริจันทร์ งาทอง</b> รองโฆษกกองทัพบก กล่าวว่า ภาพประกอบข้อความดังกล่าวอาจส่งผลให้สังคมเข้าใจผิดและเข้าข่ายในลักษณะเป็นข่าวปลอม หรือเฟคนิวส์ กองทัพบกยืนยันว่า พล.อ.อภิรัชต์ ไม่เคยให้ความคิดเห็นในลักษณะดังกล่าว ขอประชาชนอย่าได้หลงเชื่อหรือส่งต่อ เพราะเป็นการสร้างข้อความเท็จ และเป็นการกระทำที่ผิดกฎหมาย ซึ่งกองทัพบกจะพิจารณาส่งข้อมูลให้ Anti Fake News Center ดำเนินการตามกระบวนการตามกฏหมาย รวมทั้งสืบหาต้นตอของการกระทำผิดต่อไป ทั้งนี้ เพื่อป้องกันการสับสนและให้การรับทราบข้อมูลข่าวสารอยู่บนพื้นฐานของความเป็นจริง หากมีข้อสงสัยหรือพบเห็นข้อมูลใดที่ไม่มั่นใจว่า เป็นเรื่องจริง สามารถแจ้งตรวจสอบได้ที่เฟซบุ๊กศูนย์ประชาสัมพันธ์กองทัพบก และทวิตเตอร์ Armypr_News</p>
      <figure>
        <img src="https://www.dailynews.co.th/admin/upload/20191115/news_TgwbwNdXIt175257_533.jpg?v=20191116098?v=1964"/>
      </figure>
      <p>@@@......ล่าสุด <b>พล.อ.อภิรัชต์ คงสมพงษ์</b> ผู้บัญชาการทหารบก (ผบ.ทบ.) พร้อมคณะ เดินทางไปยัง กอ.รมน.ภาค 4 ส่วนหน้า ค่ายสิรินธร ต.เขาตูม อ.ยะรัง จ.ปัตตานี โดยประชุม ผบ.หน่วยงาน ในพื้นที่ พล.อ.อภิรัชต์ กล่าวว่า ที่มาในวันนี้ เนื่องจากในช่วงนี้มีการสับเปลี่ยนกำลัง ทั้งทหาร ตำรวจ และผู้ว่าราชการจังหวัด โดยเฉพาะการสับเปลี่ยนกำลัง ผบ.หน่วย กรมทหารพราน ที่ปฏิบัติงานในพื้นที่จำนวน 3 กรมด้วยกัน ส่วนในเรื่องของคดีการติดตามคนร้ายที่ก่อเหตุยิง ชรบ. นั้น ตนเชื่อมั่นในการทำงานของแม่ทัพภาคที่ 4 และ ผบช.ภาค 9 ซึ่งขณะนี้ได้รับรายงานว่า มีการติดตามควบคุมตัวผู้ต้องสงสัย พร้อมพยานหลักฐานเป็นจำนวนมาก</p>
      <figure>
        <img src="https://www.dailynews.co.th/admin/upload/20191115/news_URsIArhrHq175257_533.jpg?v=20191116098?v=5571"/>
      </figure>
      <p>@@@......ผบ.ทบ. กล่าวด้วยว่า การก่อความไม่สงบในพื้นที่นั้นจะเป็นกลุ่มเล็ก ๆ ที่ยังไม่ยอมเข้าใจต่อราชการ และเป็นการเล่าสู่กันมาปากต่อปาก ทำให้มีกลุ่มคนที่ต้องการสร้างสถานการณ์ให้เกิดขึ้นเรื่อยมา ปัญหาที่เกิดขึ้นในจังหวัดชายแดนภาคใต้เป็นปัญหาภายในประเทศไม่ใช่ปัญหาต่างชาติ ซึ่งมีหลายคนที่จะพยายามยกระดับให้ปัญหาจังหวัดชายแดนภาคใต้เป็นปัญหาระดับต่างชาติ สำหรับจังหวัดชายแดนภาคใต้ มีชาวมุสลิมเป็นจำนวนมาก แต่รัฐบาลได้ดูแลมาเป็นอย่างดีอย่างต่อเนื่องกันมา ตนกล้าท้าเลยว่า มุสลิมในประเทศไทยจะมีคุณภาพชีวิตดีกว่ามุสลิมในประเทศมุสลิมหลายๆประเทศด้วยซ้ำไป</p>
      <figure>
        <img src="https://www.dailynews.co.th/admin/upload/20191115/news_SUdKjdmttE175258_533.jpg?v=20191116098?v=8315"/>
      </figure>
      <p>@@@......ก่อนการประชุมรมว.กลาโหมอาเซียน <b>พล.อ.ประยุทธ์ จันทร์โอชา</b> นายกรัฐมนตรีและรมว.กลาโหม สั่งการให้ทุกเหล่าทัพเตรียมความพร้อมสนับสนุนการจัดประชุมรมว.กลาโหมอาเซียนอย่างไม่เป็นทางการ (ADMM Retreat ) และการประชุมรมว.กลาโหมอาเซียนกับ รมว.กลาโหมประเทศคู่เจรจา ครั้งที่ 6 (ADMM - Plus ) ที่กระทรวงกลาโหมกำหนดเป็นเจ้าภาพจัดให้มีขึ้นระหว่างวันที่ 16- 19 พ.ย. ที่โรงแรมAvani+ Riverside กรุงเทพฯ โดยขอให้ดำรงแนวคิดหลักในการเสริมสร้างความร่วมมือในกรอบADMMและADMM-Plusคือ “ความมั่นคงที่ยั่งยืน” พร้อมทั้งมุ่งส่งเสริมความไว้เนื้อเชื่อใจ และเสริมสร้างความร่วมมือด้านความมั่นคงระหว่างอาเซียนกับประเทศมหาอำนาจในภูมิภาคให้ครอบคลุมในทุกมิติ ยึดหลักความเป็นแกนกลางของอาเซียนเป็นหัวใจสำคัญในการตอบสนองอย่างมีประสิทธิภาพต่อความท้าทายด้านความมั่นคงที่สำคัญของภูมิภาค</p>
      <figure>
        <img src="https://www.dailynews.co.th/admin/upload/20191115/news_oiMwRDfxwQ175258_533.jpg?v=20191116098?v=1588"/>
      </figure>
      <p>@@@......<b>พล.ร.อ.ลือชัย รุดดิษฐ์</b> ผู้บัญชาการทหารเรือ (ผบ.ทร.) เป็นประธานเปิดการแข่งขันสัปดาห์กีฬานาวี ประจำปี 2562 พร้อมอัญเชิญถ้วยรางวัลพระราชทาน ขึ้นสู่แท่นเบื้องหน้า พระบรมฉายาลักษณ์ พระบาทสมเด็จพระวชิรเกล้าเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ สนามกีฬาราชนาวี (กม.5) ต.สัตหีบ อ.สัตหีบ จ.ชลบุรี ในการนี้ พลเรือตรี อุทัย ชีวะสุทธิ ผู้บัญชาการหน่วยบัญชาการต่อสู้อากาศยานและรักษาฝั่ง (ผบ.สอ.รฝ.) ในฐานะประธานกรรมการอำนวยการจัดงานฯ ได้นำนักกีฬากองทัพเรือ 8 หน่วยกีฬา เข้ารายงานตน และร่วมกล่าวปฏิญาณตนโดยพร้อมเพียงกันว่า “จะแข่งขันกีฬาด้วยความสุจริต เคารพต่อกติกาด้วยจิตใจของนักกีฬาอันแท้จริง เพื่อเกียรติของหน่วย และความรุ่งเรือง ของการกีฬากองทัพเรือ”</p>
      <figure>
        <img src="https://www.dailynews.co.th/admin/upload/20191115/news_gawULaWnpO175258_533.jpg?v=20191116098?v=8635"/>
      </figure>
      <p>@@@......<b>พล.อ.อ.มานัต วงษ์วาทย์</b> ผู้บัญชาการทหารอากาศ (ผบ.ทอ.) เป็นประธานในพิธีบรรจุประจำการเครื่องบินขับไล่แบบที่ 18 ข/ค หรือเครื่องบินแบบ F-5TH และอากาศยานไร้คนขับแบบ RTAF U1 (อาร์-ที-เอ-เอฟ-ยู-วัน) ณ ท่าอากาศยานทหาร2 กองบิน 6 ดอนเมือง ซึ่งกองทัพอากาศ ได้ดำเนินการปรับปรุงโครงสร้างอากาศยาน และเพิ่มขีดความสามารถของเครื่องบินแบบ F-5TH จำนวนทั้งสิ้น 14 เครื่อง โดยปรับปรุงติดตั้งอุปกรณ์อิเล็กทรอนิกส์ และระบบ Avionics ที่ทันสมัย ระบบป้องกันตนเอง ระบบเรดาร์ใหม่ เพื่อเพิ่มประสิทธิภาพในการตรวจจับเป้าหมาย รวมถึงการเพิ่มขีดความสามารถในการใช้อาวุธสมัยใหม่ที่มีความแม่นยำสูงและระยะยิงไกล อีกทั้งยังมีขีดความสามารถในการปฏิบัติการที่ใช้เครือข่ายเป็นศูนย์กลาง (Network Centric Operation) ระบบเชื่อมโยงข้อมูลทางยุทธวิธี (Tactical Data Link) เพื่อรองรับการใช้งานระบบเชื่อมโยงข้อมูลทางยุทธวิธี (Link-T) เทียบเท่าเครื่องบินขับไล่แบบที่ 20/ก หรือ เครื่องบินแบบ GRIPEN 39 C/D ในยุค 4.5</p>
      <figure>
        <img src="https://www.dailynews.co.th/admin/upload/20191115/news_wMoRJtnhrW175259_533.jpg?v=20191116098?v=2530"/>
      </figure>
      <p>@@@......นอกจากนี้กองทัพอากาศ ยังได้ร่วมมือกับภาคอุตสาหกรรมภายในประเทศในการสนับสนุน และร่วมมือกันผลิต อากาศยานไร้คนขับแบบ RTAF U1 จำนวน 17 เครื่อง ซึ่งได้รับการออกแบบและผลิตตามมาตรฐาน รวมถึงข้อกำหนดความสมควรเดินอากาศสากล โดยสามารถปฏิบัติภารกิจได้ต่อเนื่อง 8 ชั่วโมง ในรัศมีปฏิบัติการ 100 กิโลเมตร และสามารถวิ่งขึ้นและร่อนลงสนามบินด้วยระบบอัตโนมัติ มีสมรรถนะ และขีดความสามารถในการปฏิบัติการทางทหาร และการปฏิบัติการทางทหารนอกเหนือจากสงคราม โดยพิธีบรรจุอากาศยานทั้ง 2 แบบ เข้าประจำการถือเป็นประวัติศาสตร์ก้าวสำคัญของกองทัพอากาศ ในการดำเนินการตามแนวทางการพึ่งพาตนเอง การระดมสรรพกำลังความร่วมมือของชาติทุกภาคส่วน<br/>...............................................<br/>คอลัมน์ : <b><mark>รหัสมอร์สส่องกองทัพ</mark></b><br/>โดย "<b>รหัสมอร์ส"</b></p>
    </article>
  </body>
</html>