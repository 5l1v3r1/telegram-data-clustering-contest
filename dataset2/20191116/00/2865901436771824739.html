<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/vrsac-i-sloboda-se-dokazuju-pred-kamerama-napredak-grabi-ka-vrhu-tabele/342600"/>
    <meta property="og:site_name" content="MozzartSport"/>
    <meta property="article:published_time" content="2019-11-16T00:00:00+00:00"/>
    <meta property="og:title" content="Vršac i Sloboda se dokazuju pred kamerama, Napredak grabi ka vrhu tabele"/>
    <meta property="og:description" content="Klonferi moraju do pobede protiv Metalca"/>
  </head>
  <body>
    <article>
      <h1>Vršac i Sloboda se dokazuju pred kamerama, Napredak grabi ka vrhu tabele</h1>
      <h2>Klonferi moraju do pobede protiv Metalca</h2>
      <address>
        <time datetime="2019-11-16T00:00:00+00:00">16 Nov 2019</time>
      </address>
      <p>Nakon neverovatno uzbudljivog šestog kola Košarkaške lige Srbije u kojima su tri utakmice rešavane bukvalno u poslednjim trenucima, vreme je da se okrenemo novom setu utakmica, koje bi dodatno mogle da nam razreše ko bi mogao da naredne sezone „otputuje“ u ABA 2 ligu, a ko da se pridruži drugoligašima.</p>
      <p>Pre nego što uopšte krenemo sa najavom utakmica, da pojasnimo propozicije. Dve prvoplasirane ekipe na kraju takmičenja obezbediće plasman na Jadran za narednu takmičarsku sezonu (<i>ali gledajući prethodne sezone, to se proširi po pravilu na prve tri ekipe</i>), a ukoliko se desi da Borac, Dinamik ili Novi Pazar osvoje ABA 2 ligu, tada će i četvrtoplasirani tim na kraju regularnog dela otići u ovo nadmetanje.</p>
      <p>Stvari su takve da je borba za ove pozicije od samog starta prilično neizvesna. Tako, jedina dva tima koja su se od starta odvojila na tabeli jesu Borac i Zlatibor, dok ih nakon toga sledi grupa od čak pet ekipa koje imaju učinak od četiri pobede i dva poraza.</p>
      <p>Subotnji program doneće duel upravo dve takve ekipe i to pred TV kamerama. U popularnom „Milenijumu“ u Vršcu (<i>Arena Sport 4, 18.00</i>), istoimeni domaćin dočekaće veoma kvalitetnu i poletnu ekipu Slobode iz Užica.</p>
      <p>Ere su u prethodnom kolu odigrale jedan od najuzbudljivijih susreta Košarkaške lige Srbije u poslednjih nekoliko godina protiv Napretka u svom Velikom parku. Krajnji rezultat bio je 103:101 za Užičane nakon produžetka i toliko uspona, padova i preokreta.</p>
      <p>Tu utakmicu obeležio je <b>Dušan</b> <b>Kutlešić</b>, koji je došao do čak 40 poena i koji je proglašen za najboljeg igrača kola. Pratio ga je isto tako odlični <b>Dimitrije</b> <b>Nikolić</b>, tako da se može reći da Sloboda u odličnom raspoloženju stiže u Vršac.</p>
      <p>Sa druge strane, večerašnji domaćini su u prethodnom kolu poraženi na teškom gostovanju protiv Dinamika. A da stvari budu još nezgodnije, klub je u međuvremenu napustio i njihov najbolji igrač, <b>Ljubomir</b> <b>Čampara</b>. Stoga, Vršačani će morati dodatno da zbiju redove ukoliko budu želeli da upišu novu pobedu.</p>
      <p>Samo pola časa kasnije u Naselju „Braće Jerković“ počeće duel koji će imati veliki rezultatski značaj za domaćina. OKK Beograd za sada nema nijedan trijumf u Košarkaškoj ligi Srbije i meč protiv Metalca sada spada u kategoriju „biti ili ne biti“. Sa druge strane, Valjevci uprkos kašnjenju sa pripremama i brojnim problemima na početku sezone imaju dve pobede i nešto mirniji ulaze u večerašnji susret.</p>
      <p>Pokušaće za domaće <b>Novak</b> <b>Musić</b> da izvuče još jednu odličnu partiju iz rukava i povuče ih ka trijumfu, dok će goste napred predvoditi <b>Aleksa</b> <b>Stepanović</b> koji za sada prosečno beleži oko 16 poena po utakmici. Bilo kako bilo, sigurno je da nas na Voždovcu očekuje užasno napet i neizvestan duel do samog kraja.</p>
      <p>U Aleksincu verovatno još uvek razmišljaju o toj neverovatnoj završnici meča sa Slobodom u Užicu, ali već moraju da se okrenu dalje i pažnju usmere na duel sa sastavom Mladosti iz Zemuna ove subotnje večeri.</p>
      <p>Iako u varošici sa juga Srbije tvrde da njihovom sastavu najviše odgovara igra na mali broj poena, Napredak je pokazao da vrlo lako može da parira protivnicima i kada se ritam ubrza. S obzirom na to da Zemunci spadaju u red ekipa koje igraju prilično efikasno, može se reći da nas u Aleksincu očekuje pravi festival „run&amp;gun“ košarke.</p>
      <p>Napredak je odlično krenuo u novu sezonu i, iako se tek priključio prvom karavanu, beleži sjajne partije i trenutno se nalazi na fantastičnom trećem mestu na tabeli. Ekipa igra timski, odmereno i staloženo u najvažnijim trenucima, pa se može reći da je favorit i protiv Mladosti na domaćem parketu.</p>
      <p>Ekipa Dinamika će, nakon poraza od Lovćena i Napretka iz Aleksinca pokušati da veže i treću uzastopnu pobedu u svim takmičenjima protiv Kolubare. Lazarevčani jesu za sada pokazivali znatno bolje partije na domaćem parketu, tako da bi večeras mogli da zadaju određene probleme Dorćolcima, koje sigurno delimično stiže i umor zbog borbe na dva fronta.</p>
      <p>Za kraj dana, u Starim Banovcima će se nadati prekidu katastrofalne serije od pet poraza. Dunav dočekuje Tamiš pred domaćim navijačima i želeće da se trgne iz letargije u koju je zapao nakon fascinantnog trijumfa nad Vojvodinom u prvom kolu od čak 49 poena razlike. Sa druge strane, Pančevci od početka igraju po sistemu toplo-hladno, ali mogu da budu zadovoljni, jer su smešteni tačno na sredini tabele.</p>
      <p>
        <b>KOŠARKAŠKA LIGA SRBIJE - 7. KOLO</b>
      </p>
      <p><b>Subota</b><br/><b><a href="https://www.mozzartbet.com/sr/kladjenje-2018#/match/4528068">18.00: (2,55) Vršac (14,50) Sloboda</a></b><b><a href="https://www.mozzartbet.com/sr/kladjenje-2018#/match/4528068"> (1,60) </a></b><br/><b><a href="https://www.mozzartbet.com/sr/kladjenje-2018#/match/4528069">18.30: (1,80) OKK Beograd (14,50) Metalac</a></b><b><a href="https://www.mozzartbet.com/sr/kladjenje-2018#/match/4528069"> (2,15) </a></b><br/>19.00: Napredak - Mladost<br/><b><a href="https://www.mozzartbet.com/sr/kladjenje-2018#/match/4528067">19.30: (7,50) Kolubara (23,00) Dinamik</a></b><b><a href="https://www.mozzartbet.com/sr/kladjenje-2018#/match/4528067"> (1,10) </a></b><br/><b><a href="https://www.mozzartbet.com/sr/kladjenje-2018#/match/4528070">20.00: (1,80) Dunav (14,50) Tamiš</a> </b><b><a href="https://www.mozzartbet.com/sr/kladjenje-2018#/match/4528070">(2,15) </a></b></p>
      <p><b>Nedelja</b><br/>18.00: Zlatibor - Borac<br/>18.00: OKK Novi Pazar - Vojvodina</p>
      <figure>
        <img src="https://mozzartsport.com/upload/CKEditor/16.11.2019/ksklsklsklslkslks.JPG"/>
      </figure>
      <p>
        <b>Napomena: </b>
        <i>Kvote su podložne promenama</i>
      </p>
      <p>
        <i><b>Piše</b>: Srđan TODOROVIĆ</i>
      </p>
    </article>
  </body>
</html>