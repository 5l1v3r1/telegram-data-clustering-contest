<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/finance/ypen-oi-allages-sta-nyxterina-timologia-reymatos-pinakas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T20:50:39+00:00"/>
    <meta property="og:title" content="ΥΠΕΝ : Οι αλλαγές στα νυχτερινά τιμολόγια ρεύματος – Πίνακας"/>
    <meta property="og:description" content="Αναπροσαρμογή των χρεώσεων Υπηρεσίας Κοινής Ωφελείας (ΥΚΩ)"/>
  </head>
  <body>
    <article>
      <h1>ΥΠΕΝ : Οι αλλαγές στα νυχτερινά τιμολόγια ρεύματος – Πίνακας</h1>
      <h2>Αναπροσαρμογή των χρεώσεων Υπηρεσίας Κοινής Ωφελείας (ΥΚΩ)</h2>
      <address><time datetime="2019-11-16T20:50:39+00:00">16 Nov 2019, 20:50</time> by <a rel="author">ΤοΒΗΜΑ Team</a></address>
      <p>Διευκρινίσεις για τις μειώσεις που θα ισχύσουν στα τιμολόγια της ΔΕΗ εξέδωσε το υπουργείο Ενέργειας, στον απόηχο συνέντευξης του υπουργού, Κωστή Χατζηδάκη και «επειδή παρατηρήθηκε εσφαλμένη ερμηνεία και αναπαραγωγή των δηλώσεων αυτών».</p>
      <p>Ο κ. Χατζηδάκης αναφέρθηκε στο άρθρο 15 του σχεδίου νόμου για ΔΕΗ, ΔΕΠΑ, ΑΠΕ κλπ. που κατατέθηκε την Παρασκευή το βράδυ στη Βουλή και το οποίο προβλέπει αναπροσαρμογή των χρεώσεων Υπηρεσίας Κοινής Ωφελείας (ΥΚΩ) στα νυχτερινά τιμολόγια <b>όλων των παρόχων ηλεκτρικού ρεύματος</b> για καταναλώσεις άνω των 1.600 KWh/τετράμηνο, αναφέρεται στην ανακοίνωση.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Όπως είπε, «παραμένει μειωμένο το νυχτερινό ρεύμα για τις χαμηλότερες καταναλώσεις (σ.σ. κάτω από 1.600 ΚWh/τετράμηνο). Με απόφαση του 2018 είχε αυξηθεί υπέρμετρα το νυχτερινό ρεύμα για αυτούς που είχαν υψηλότερες καταναλώσεις.»</p>
      <p>» Κρατάμε χαμηλά (σ.σ. τα νυχτερινά τιμολόγια) για αυτούς που είχαν χαμηλότερες καταναλώσεις και τα μειώνουμε σε αυτούς που είχαν υψηλότερες καταναλώσεις, με τις μειώσεις να φτάνουν έως και 65% σε ορισμένες περιπτώσεις» (σ.σ. πρόκειται για τις καταναλώσεις άνω των 2.000 KWh/τετράμηνο).</p>
      <p>Με άλλα λόγια, διευκρινίζεται στην ανακοίνωση, ο υπουργός αναφέρθηκε σε μείωση των χρεώσεων ΥΚΩ στη νυχτερινή κατανάλωση μόνο για πελάτες οικιακής χρήσης Χαμηλής Τάσης (κυρίως νοικοκυριά) στις υψηλότερες καταναλώσεις. Πρόκειται για μείωση μιας ρυθμιζόμενης χρέωσης που εφαρμόζεται σε όλους τους παρόχους ηλεκτρικής ενέργειας και όχι μόνο τη ΔΕΗ και ευνοεί κατά κύριο λόγο τα νοικοκυριά που κάνουν αυξημένη χρήση ενεργοβόρων συσκευών κατά τη διάρκεια της νύχτας (π.χ. θερμοσυσσωρευτές, κλιματιστικά).</p>
      <p>Στον κάτωθι πίνακα περιγράφονται οι υφιστάμενες χρεώσεις ΥΚΩ στα νυχτερινά τιμολόγια και οι νέες που θα ισχύουν μετά την ψήφιση του νομοσχεδίου.</p>
      <table bordered="">
        <tr>
          <td>Κλιμάκια κατανάλωσης</td>
          <td>Υφιστάμενες χρεώσεις ΥΚΩ (€/kWh)</td>
          <td>Νέες χρεώσεις ΥΚΩ (€/kWh)</td>
        </tr>
        <tr>
          <td>0-1.600 kWh/4μηνο</td>
          <td>0,0069</td>
          <td>0,0069</td>
        </tr>
        <tr>
          <td>1600-2000 kWh/4μηνο</td>
          <td>0,05</td>
          <td>0,015</td>
        </tr>
        <tr>
          <td>2000 kWh και άνω</td>
          <td>0,085</td>
          <td>0,03</td>
        </tr>
      </table>
      <p>«Συνεπώς, τυχόν αναφορές για γενικευμένες αλλαγές στην τιμολογιακή πολιτική της ΔΕΗ ή στις ρυθμιζόμενες χρεώσεις (που αφορούν όλους τους παρόχους) οφείλονται σε παρερμηνεία των δηλώσεων του Υπουργού ΠΕΝ και δεν ανταποκρίνονται στην πραγματικότητα» καταλήγει η ανακοίνωση του υπουργείου.</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>