<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/16/news/gerry-scotti-quiz-giocherete-caduta-libera-adrian-celentano-verissimo-mediaset-1241525/"/>
    <meta property="og:site_name" content="Il Tempo"/>
    <meta property="article:published_time" content="2019-11-16T20:03:17+00:00"/>
    <meta property="og:title" content="Sui quiz show Gerry Scotti ci ripensa. E tira in ballo Celentano"/>
    <meta property="og:description" content="A &quot;Verissimo&quot; il conduttore annuncia il nuovo programma &quot;Conto alla rovescia&quot; e..."/>
  </head>
  <body>
    <article>
      <h6 class="kicker">LA POLEMICA CONTINUA</h6>
      <h1>Sui quiz show Gerry Scotti ci ripensa. E tira in ballo Celentano</h1>
      <h2>A "Verissimo" il conduttore annuncia il nuovo programma "Conto alla rovescia" e...</h2>
      <address><time datetime="2019-11-16T20:03:17+00:00">16 Nov 2019, 20:03</time> by <a rel="author">Giada Oricchio</a></address>
      <p>Gerry Scotti racconta in anteprima a Silvia Toffanin di "Conto alla rovescia", il nuovo game show di Canale 5 in onda nel preserale - fascia in cui si sente perfettamente a suo agio - e svela un retroscena: “Nelle prove di Conto alla rovescia ho fatto il concorrente e sono lieto di comunicare che una volta sono arrivato al gioco finale vincendo ben 47.000 euro che però non mi verranno dati…”.</p>
      <p>Scotti è tornato anche su quanto accaduto nella prima puntata di "Adrian Live" quando Celentano bacchettò lui, Conti e Bonolis per i programmi in cui regalano soldi. Ora come allora, il volto di Canale 5 ha sottolineato quanto fosse sbagliata l'osservazione dell'artista: "Come ho detto, c'è differenza tra servizio pubblico e tv commerciale. Noi non togliamo nulla al vostro canone o abbonamento. Sono soldi degli sponsor. E non abbiamo l'anello al naso, facciamo in modo che se lo meritino. Quest'anno a <i>Caduta Libera</i> ho avuto due, tre concorrenti bravissimi. Fammi fare la chiosa che feci ad Adriano: io, Carlo Conti, Paolo Bonolis non regaliamo soldi, ma sogni. E a volte i sogni sono piccoli, ma al tempo stesso inarrivabili: finire di pagare il mutuo, pagare le spese dentistiche, ristrutturare casa. Ecco, noi nel nostro piccolo abbiamo aiutato tante persone". </p>
    </article>
  </body>
</html>