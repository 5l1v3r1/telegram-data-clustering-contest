<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621852/%D9%BE%D9%85%D9%BE%D8%A6%D9%88-%D9%85%D8%AF%D8%B9%DB%8C-%D8%B4%D8%AF-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%A7%D9%86-%D8%A8%D8%B1%D9%82%D8%B1%D8%A7%D8%B1%DB%8C-%D8%B5%D9%84%D8%AD-%D8%AF%D8%B1-%D9%85%D9%86%D8%B7%D9%82%D9%87-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T20:04:00+00:00"/>
    <meta property="og:title" content="پمپئو مدعی شد: ایران خواهان برقراری صلح در منطقه نیست"/>
    <meta property="og:description" content="وزیر امور خارجه آمریکا در ادامه فرافکنی‌های خود با ادعای اینکه ایران خواهان صلح در منطقه نیست، گفت: فشارها بر ایران تا زمانی‌که این کشور برای یک توافق جامع مذاکره کند، ادامه خواهد داشت."/>
  </head>
  <body>
    <article>
      <h1>پمپئو مدعی شد: ایران خواهان برقراری صلح در منطقه نیست</h1>
      <address>
        <time datetime="2019-11-16T20:04:00+00:00">16 Nov 2019, 20:04</time>
      </address>
      <p>
        <i>وزیر امور خارجه آمریکا در ادامه فرافکنی‌های خود با ادعای اینکه ایران خواهان صلح در منطقه نیست، گفت: فشارها بر ایران تا زمانی‌که این کشور برای یک توافق جامع مذاکره کند، ادامه خواهد داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مایک پمپئو، وزیر امور خارجه آمریکا در ادامه اظهارات خصمانه خود علیه کشورمان در پیامی در حساب کاربری خود در توئیتر به طرح ادعاهایی بی‌اساس پرداخت و نوشت که ایران نمی‌خواهد در منطقه آرامش برقرار شود.</p>
      <p>وی در پیام سراسر ادعایی خود نوشت که ایران از طریق نیروهای مورد حمایتش در فلسطین، متحد بزرگ آمریکا یعنی اسرائیل را هدف قرار می‌دهد. ایران خواهان صلح در منطقه نیست. این کشور نمی‌خواهد که مردم فلسطین به موفقیت دست یابند. ایران خواهان درگیری است. تا زمانی‌که به تهدیدات ایران رسیدگی نکنیم، این چرخه خشونت ادامه خواهد داشت.</p>
      <p>پمپئو که کشورش سیاست‌های مداخله‌جویانه و تفرقه افکنانه در خاورمیانه همواره به بی‌ثباتی و ناآرامی در این منطقه منجر شده است، افزود: مسیر پیش رو مشخص است؛ ادامه فشار بر ایران تا زمانی‌که این کشور برای یک توافق جامع که شامل توقف حمایت از گروه‌های ترور است، مذاکره کند. کشورهای جهان نمی‌توانند دیگر مدعی صلح و آرامش در منطقه باشند، درحالی‌که اجازه می‌دهند تهدیدات ایران بدون پاسخ باقی بماند.</p>
      <p>به گزارش ایسنا، مقامات آمریکایی همواره بدون اشاره به این واقعیت که خود ریشه تمامی مشکلات و اختلافات در خاورمیانه و در نتیجه آن، بی‌ثباتی و تفرقه در این منطقه هستند با طرح چنین ادعاهای بی‌اساسی سعی دارند توجه جامعه بین‌الملل را از این حقایق دور کنند و جمهوری اسلامی را برای تمام مشکلات منطقه از جمله گسترش تروریسم که خود عامل ظهور و توسعه آن هستند، مقصر جلوه دهند و با سیاست ایران‌هراسی اهداف منفعت‌جویانه خود از جمله فروش تسلیحات به کشورهای منطقه را دنبال کنند.</p>
    </article>
  </body>
</html>