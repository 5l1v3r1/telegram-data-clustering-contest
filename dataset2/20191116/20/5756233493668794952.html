<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621851/%D8%AA%D8%A7%DA%A9%D8%AA%DB%8C%DA%A9-%D9%88%D9%86%D8%B2%D9%88%D8%A6%D9%84%D8%A7-%D8%A8%D8%B1%D8%A7%DB%8C-%D8%B5%D8%A7%D8%AF%D8%B1%D8%A7%D8%AA-%D9%85%DB%8C%D9%84%DB%8C%D9%88%D9%86%E2%80%8C%D9%87%D8%A7-%D8%A8%D8%B4%DA%A9%D9%87-%D9%86%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T20:02:00+00:00"/>
    <meta property="og:title" content="تاکتیک ونزوئلا برای صادرات میلیون‌ها بشکه نفت"/>
    <meta property="og:description" content="آمار و اطلاعات کشتیرانی نشان می‌دهد نفتکش‌ها با استفاده از شیوه غیرفعال کردن فرستنده در ماه‌های اخیر برای حمل نفت ونزوئلا، به افزایش صادرات این کشور کمک کرده‌اند."/>
  </head>
  <body>
    <article>
      <h1>تاکتیک ونزوئلا برای صادرات میلیون‌ها بشکه نفت</h1>
      <address>
        <time datetime="2019-11-16T20:02:00+00:00">16 Nov 2019, 20:02</time>
      </address>
      <p>
        <i>آمار و اطلاعات کشتیرانی نشان می‌دهد نفتکش‌ها با استفاده از شیوه غیرفعال کردن فرستنده در ماه‌های اخیر برای حمل نفت ونزوئلا، به افزایش صادرات این کشور کمک کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ابرنفتکش دراگون که با پرچم لیبریا تردد می‌کند، بر اساس آخرین سیگنالهای GPS قرار بود در نقطه ای در آب‌های سواحل فرانسه باشد اما با غیرفعال کردن دستگاه فرستنده خود، در واقع هزاران مایل دورتر در ونزوئلا است و تحت قرارداد شرکت روس‌نفت روسیه برای بارگیری دو میلیون بشکه نفت قرار دارد.</p>
      <p>پس از اقدام آمریکا در تحریم یک شرکت کشتیرانی چینی به اتهام نقض تحریم‌های واشنگتن علیه ایران، شیوه غیرفعال کردن سیگنال‌های ردیابی توسط نفتکشها در یک ماه گذشته افزایش پیدا کرده است. آمریکا به دنبال تحت فشار گذاشتن دولت نیکلاس مادورو، رییس جمهور ونزوئلا از طریق قطع کردن درآمدهای نفتی است. اما به نظر می‌رسد نفتکش‌های بیشتر و بیشتری از این تکنیک برای فرار از مجازات استفاده کرده و به این ترتیب از رونق تولید نفت خام ونزوئلا که به چین و هند صادر می‌شود، حمایت می‌کنند.</p>
      <p>طبق آمار گردآوری شده از سوی بلومبرگ، ونزوئلا در ۱۱ روز نخست نوامبر ۱۰.۸۶ میلیون بشکه نفت بارگیری کرد که دو برابر حجم مدت مشابه ماه پیش از آن بود. حدود نیمی از این بشکه‌ها در کشتی‌هایی بارگیری شدند که فرستنده‌های خود را خاموش کرده‌اند و سپس این محموله‌ها را به چین و هند می‌رسانند.</p>
      <p>شرکت دایناکام تنکرز که مدیریت نفتکش دراگون را برعهده دارد، در بیانیه‌ای اعلام کرد که از ژانویه سال ۲۰۱۹ هیچ یک از کشتی‌های تحت مدیریت این شرکت با نهاد تحت تحریم آمریکا وارد همکاری نشده و از تحریمهای مربوط به ونزوئلا یا کشورهای دیگر تخطی نکرده است با این حال درباره قطع سیگنال درگوان توضیحی نداد.</p>
      <p>در این بین روس‌نفت اعلام کرد این شرکت و زیرمجموعه‌اش RTSA کشتی‌ها در این زنجیره لجستیکی را کرایه نکرده‌اند و فعالیتهای مربوط به ونزوئلا بر مبنای قراردادهایی بوده که مدت‌ها پیش از وضع تحریمهای آمریکا منعقد شده بودند و کاملا منطبق با قانون بین‌المللی هستند.</p>
      <p>آمریکا در اواخر سپتامبر چندین شرکت مالک نفتکش از جمله زیرمجموعه‌های شرکت کاسکو را که بیش از ۴۰ نفتکش شامل ۲۶ ابرنفتکش دارد به اتهام نقض تحریم‌های ایران تحریم کرد. و در نتیجه هزینه کرایه ابرنفتکش‌ها برای حمل نفت خام یک روز پس از اعلام تحریم‌های آمریکا یک شبه و با اقدام معامله‌گران برای بررسی گستردگی و تاثیر تحریم‌های آمریکا، رشد دو رقمی پیدا کرد.</p>
      <p>طبق آمار اداره اطلاعات انرژی آمریکا، تولید نفت ونزوئلا در اوت به ۷۵۰ هزار بشکه در روز در مقایسه با ۱.۶ میلیون بشکه در روز در ژانویه سال ۲۰۱۸ رسید. "اس اند پی گلوبال پلاتس آنالیتیکس" انتظار دارد تولید ونزوئلا تا دسامبر سال ۲۰۲۰ به ۶۵۰ هزار بشکه در روز کاهش پیدا کند.</p>
    </article>
  </body>
</html>