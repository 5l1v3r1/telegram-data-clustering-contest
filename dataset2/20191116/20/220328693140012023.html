<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/chasove-do-trga-na-aramko-chakat-kitaytsi-406924.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T20:36:42+00:00"/>
    <meta property="og:title" content="Часове до търга на „Арамко“, чакат китайци"/>
    <meta property="og:description" content="Саудитска Арабия не е доволна от интереса към акциите на петролния си гигант"/>
  </head>
  <body>
    <article>
      <h1>Часове до търга на „Арамко“, чакат китайци</h1>
      <address><time datetime="2019-11-16T20:36:42+00:00">16 Nov 2019, 20:36</time> by <a rel="author">сс</a></address>
      <p>Часове преди началото на историческия търг за първична продажба на акции на най-голямата петролна компания "Сауди Арамко“, стана ясно, че китайци с голяма доза вероятност ще участват на борсата на Саудитска Арабия, а властите в Риад не са доволни от интереса към акциите на петролния гигант, съобщи "Файненшъл Таймс". Позоваването е на банкери, близки до първичното публично предлагане на компанията, пише изданието, цитирано от БНР.</p>
      <p>Самото заявяване за покупка на книжа ще започне от утре, като за институционални инвеститори срокът е до 4 декември, а за по-индивидуалните участници - до 28 ноември.</p>
      <p>От самия проспект на "Арамко" не стават ясни редица детайли. Компанията ще търси продажбата на 0,5 на сто от акциите си, като от саудитските власти се надяват на сериозен интерес от международни инвеститори.</p>
      <p>По време на т.нар. роудшоу са направени посещения в Русия и Китай с цел представяне на възможностите за инвестиции в компанията. Повечето анализатори очакват именно от Пекин да дойде интерес, защото Китай купува саудитски петрол, а и самата държава анонсира възможност да налее 10 милиарда долара в подобна инвестиция.</p>
      <p>Борсовата търговия на "Арамко" е шанс за модернизиране на икономиката на Саудитска Арабия, която е изключително зависима от петрол. Страната е най-големият производител във формата ОПЕК +, а резултатите от първичното публично предлагане ще станат ясни ден преди картелът и партньорите му да се съберат на последното си за годината заседание във Виена.</p>
    </article>
  </body>
</html>