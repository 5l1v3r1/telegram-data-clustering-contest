<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/caputova-30-let-od-padu-komunismu-celi-slovensko-krizi-duvery/1821934?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T20:21:00+00:00"/>
    <meta property="og:title" content="Čaputová: 30 let od pádu komunismu čelí Slovensko krizi důvěry"/>
    <meta property="og:description" content="Bratislava - Slovensko čelí krizi důvěry a obyvatelé země jsou svědky odhalování velkých selhání ve fungování justice a informací o propojení byznysu a politiky. V projevu k výročí takzvané sametové revoluce, která v roce 1989 vedla v tehdejším Československu k pádu komunistického režimu, to dnes řekla slovenská prezidentka Zuzana Čaputová. Vyjádřila rovněž vděk všem na Slovensku i v Česku, kteří se před 30 lety přičinili o konec totality."/>
  </head>
  <body>
    <article>
      <h1>Čaputová: 30 let od pádu komunismu čelí Slovensko krizi důvěry</h1>
      <address><time datetime="2019-11-16T20:21:00+00:00">16 Nov 2019, 20:21</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Slovensko čelí krizi důvěry a obyvatelé země jsou svědky odhalování velkých selhání ve fungování justice a informací o propojení byznysu a politiky. V projevu k výročí takzvané sametové revoluce, která v roce 1989 vedla v tehdejším Československu k pádu komunistického režimu, to dnes řekla slovenská prezidentka Zuzana Čaputová. Vyjádřila rovněž vděk všem na Slovensku i v Česku, kteří se před 30 lety přičinili o konec totality.</p>
      <p>"Kdo od změn v roce 1989 čekal, že přinesou nové možnosti, dočkal se. Kdo očekával, že to bude automaticky znamenat jen vývoj k lepšímu, zákonitě se musel dožít zklamání. Demokracie je příležitost, nikoliv záruka úspěchu," uvedla Čaputová v proslovu na galakoncertu v historické budově Slovenského národního divadla. Dodala, že demokracie vyžaduje všímavost lidí, paměť, angažovanost a schopnost spolupracovat.</p>
      <p>Podle Čaputové ústavou zaručená svoboda a rovnost v důstojnosti a v právech lidí zůstává více na papíře, než by pronikala do reality. "Svobody nám nechybějí, ale čeho se nám v potřebné míře nedostává, je právě rovnost v důstojnosti a právech," řekla prezidentka. Zmínila podezření na korupci v soudnictví, dále problémy malých farmářů s prosazováním svých práv vůči velkým vlastníkům pozemků či potíže příslušníků různých menšin. Poukázala rovněž na polarizaci slovenské společnosti.</p>
      <p>Slovenská prezidentka řekla, že bez událostí z listopadu roku 1989 by Slovensko nikdy nepatřilo do společenství zemí s výjimečnými demokratickými a civilizačními hodnotami. Připomněla vstup země do EU a NATO, dále do schengenského prostoru volného pohybu osob a také převzetí eura. Ocenila rovněž poklidné a přátelské rozdělení společného státu Čechů a Slováků na konci roku 1992.</p>
      <p>"Povinnosti každého, kdo působí ve veřejném prostoru - politiků, médií, soudců, prokurátorů - je snažit se o profesionalizaci a dodržování silných standardů profesní etiky. Protože jakákoliv svoboda, kterou jsme po listopadu (1989) získali, musí být velmi silně kompenzována zodpovědností," uvedla slovenská prezidentka.</p>
      <p>V posledních měsících vyšly na Slovensku najevo informace, které poukazují na korupci ve slovenském soudnictví a na ovlivňování rozhodnutí soudů. Vyplynulo to ze zajištěné komunikace kontroverzního podnikatele Mariana Kočnera, který čelí obvinění v několika případech ekonomické kriminality a byl obžalován i z objednání loňské vraždy novináře Jána Kuciaka. V souvislosti s kontakty s Kočnerem přišli o funkci dva vysoce postavení politici za vládní stranu Směr-sociální demokracie a také náměstek generálního prokurátora. Jedna soudkyně se zase vzdala taláru a několik dalších soudců je postaveno mimo službu.</p>
    </article>
  </body>
</html>