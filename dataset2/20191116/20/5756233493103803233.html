<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621858/%D8%B1%D8%A6%DB%8C%D8%B3%DB%8C-%D8%B3%D8%B1%D9%85%D8%A7%DB%8C%D9%87-%D8%AF%D8%A7%D8%B1%DB%8C-%D9%85%D8%AF%D8%B1%D9%86-%D8%AA%D9%87%D8%AF%DB%8C%D8%AF%DB%8C-%D8%A8%D8%B1%D8%A7%DB%8C-%D8%A7%D9%86%D8%B3%D8%AC%D8%A7%D9%85-%D9%88-%D9%88%D8%AD%D8%AF%D8%AA-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T20:16:00+00:00"/>
    <meta property="og:title" content="رئیسی: سرمایه داری مدرن تهدیدی برای انسجام و وحدت اسلامی است"/>
    <meta property="og:description" content="رئیس قوه قضائیه سرمایه‌داری مدرن و بسیاری از شرکت‌های مورد حمایت آن‌ها را به‌ عنوان تهدیدهایی برای انسجام و وحدت اسلامی نام برد و تصریح کرد: جهان اسلام باید مراقب تفرقه‌ها باشد."/>
  </head>
  <body>
    <article>
      <h1>رئیسی: سرمایه داری مدرن تهدیدی برای انسجام و وحدت اسلامی است</h1>
      <address>
        <time datetime="2019-11-16T20:16:00+00:00">16 Nov 2019, 20:16</time>
      </address>
      <p>
        <i>رئیس قوه قضائیه سرمایه‌داری مدرن و بسیاری از شرکت‌های مورد حمایت آن‌ها را به‌ عنوان تهدیدهایی برای انسجام و وحدت اسلامی نام برد و تصریح کرد: جهان اسلام باید مراقب تفرقه‌ها باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مراسم اختتامیه سی و سومین کنفرانس بین المللی وحدت اسلامی عصر امروز در هتل پارسیان آزادی برگزار شد.</p>
      <p>سید ابراهیم رئیسی، رئیس قوه قضاییه به عنوان سخنران ویژه این مراسم گفت: این نشست در پرتو نورانیت حضرت محمد(ص) و وجود مقدس امام صادق(ع) با موفقیت برگزار و مباحث ارزشمند و مهمی میان اندیشمندان تبادل شده است که امیدواریم این مباحث مطرح‌شده منشأ برکات بسیاری برای جهان اسلام و وحدت، یکپارچگی و انسجام میان مسلمانان باشد.</p>
      <figure>
        <img src="https://aftabnews.ir/files/fa/news/1398/8/25/360012_353.jpg"/>
      </figure>
      <p>وی از رهنمودهای رهبر معظم انقلاب اسلامی در دیدار با شرکت‌کنندگان در کنفرانس و حدت اسلامی یاد و اضافه کرد: ایشان در مورد استفاده از همه ظرفیت‌های جهان اسلام برای ارتقاء این جهان در ابعاد مختلف عملی، اجرایی و در حوزه‌های زندگی مباحث مطلوبی را مطرح کردند که امیدواریم این مباحث زمینه‌ساز تمدن نوین اسلامی گردد.</p>
      <p>رئیس قوه قضاییه با تاکید بر اینکه جلوه‌های تمدن نوین اسلامی ظهور پیدا کرده است، تصریح کرد: امروز جلوه‌هایی در جهان اسلام مشاهده می‌کنیم که نشان از تحقق اهداف دین مبین اسلام است.امروز موضوع مسجدالاقصی و فلسطین با گذشته متفاوت است. اگر دیروز امام خمینی (ره) مطرح کردند که فلسطین باید موضوع نخست جهان اسلام باشد، امروز اندیشمندان اسلام این موضوع را به عنوان موضوع نخست خود انتخاب کرده‌اند.</p>
      <p>رئیسی ادامه داد: اگر نظر این بود که جهان اسلام مقابل مستکبران ایستادگی کند امروز دست تفوق و برتری در اختیار مجاهدان فلسطینی‌ها است که مبنی بر ارزش‌های دینی و آموخته‌های نبی مکرم اسلام(ص) است.</p>
      <p>وی با تاکید بر اینکه امروز در یمن و لبنان دست تفوق و ابتکار عمل در دست علمای انقلابی اسلام است، تصریح کرد: امروز یک خبر و اتفاق متفاوت در جهان اسلام رخ‌داده است؛ مقایسه کنفرانس سی و سوم وحدت با دیگر نشست‌ها نشان می‌دهد که طی این سال‌های اخیر رشد اندیشه نو انقلابی و مجاهدپروری از کجا به کجا رسیده است و این رویش در پرتو روشنگری علمای اسلام به دست آمده است. امروز جوانان و روشن‌فکران واقعی روبه رشد هستند و اندیشه‌های نو هر روز تبلور بیشتری دارند و در این چهل ساله گام‌های بسیاری برداشته شده است.</p>
      <p>رئیس قوه قضاییه با تاکید بر اینکه کنفرانس وحدت باید در بستر گام دوم انقلاب اسلامی دنبال شود، گفت: باید اهداف این کنفرانس در پرتو بیانیه گام دوم حرکتش را قوی تر و جامع تر کندو آینده از آن مجاهدین و متقین است.</p>
      <p>وی در ادامه به چالش هایی که وحدت را به خطر می اندازد اشاره کرد و اضافه کرد: وقتی از وحدت سخن می گوئیم باید ببینیم تکثر در کجاست در همان جا وحدت را تقویت کنیم. نگاه غربی هر چیزی را که موافق با نظریات او باشد آن را مدرن، جدید، قابل دفاع و اندیشه و عملی نو می‌داند و با همه تفکرات از آن دفاع می‌کند و هرچیزی که مورد پسند او نباشد را سنتی می نامد؛ غرب تروریست، آزادسازی و مفاهیم مختلف را از نگاه خود می‌بیند و تعریف می‌کند و تلاش می‌کند تا در اسلام تعریفی را پیدا کند که همراه با نگاه او باشد و با این روش بر اندیشه‌های متعالی جهان اسلام اندیشه‌های خود را تحمیل کند.</p>
      <p>رئیسی در ادامه به دوگانه‌هایی که در قرآن وجود دارد اشاره کرد و توضیح داد: در تعبیرات قرآن دوگانه هایی مثل استکبار و استضعاف، عقل و جهل، ملهب و مؤمن و همچنین مسلمان و کافر آمده است. ما امروز با نشانه های جاهلیت مدرن که مجهز به علم و فناوری است مواجهیم که قدرت های بزرگ آن را اشاعه می دهند.</p>
      <p>وی از استکبار جهانی، سرمایه‌داری مدرن و بسیاری از شرکت‌های مورد حمایت آن‌ها به‌عنوان تهدیدهایی برای انسجام و وحدت اسلامی نام برد و تصریح کرد: جهان اسلام باید مراقب تفرقه‌های سیاسی، دینی، قومی و قبیله‌ای باشد تا دشمن با استفاده از این بهانه‌ها میان جهان اسلام اختلاف‌افکنی نکند.</p>
      <p>رئیس قوه قضاییه با تاکید بر اینکه موضوع فقط بحث سنی و شیعه نیست بلکه موضوع همه جهان اسلام است، اظهار کرد: دشمن به هر روشی تلاش می‌کند تا جدایی و تفرقه را در میان جهان اسلام ایجاد کند و این نوعی از چالش اصلی است که ما با دشمنان وحدت و انسجام در جهان اسلام داریم.</p>
      <p>وی با اشاره به اینکه در راستای وحدت جوامع اسلامی گام‌هایی در جهان اسلام برداشته شده است، مطرح کرد: صهیونیست‌ها عدد خیلی کمی هستند اما با ایجاد اتحادیه‌های مختلف با موضوعات اقتصادی، اجتماعی، فرهنگی و سیاسی در ابعاد، اقلیم‌ها و ذائقه های مختلف تلاش می‌کنند تا عدد و برد خود را افزایش دهند درحالی‌که عدد آن‌ها بسیار کم است؛ آن‌ها با ایجاد اتحادیه‌ها می‌خواهند تاثیرگذاری خود را به جوامع تحمیل کنند.</p>
      <p>رئیسی ادامه داد: امروز حقوق بشر اسلامی مهم‌ترین موضوع است که مبتنی بر آموزه‌های دین می‌توان حفظ حقوق بشر و انسان را تضمین کرد؛ امروز مغرب زمین در جایگاه متهم ضایع کردن حقوق بشر است و جهان اسلام در جایگاه مدعی است و باید این ادعا را نسبت به آنان پیگیری کنیم.</p>
      <p>وی در ادامه با ارائه راهکار برای چالش های وحدت گفت: ایجاد اتحادیه های مختلف با موضوع جهان اسلام بسیار تاثیرگذار است ما معتقدیم جهان اسلام برترین سخن را در حوزه حقوق بشر دارد.مناسبات حقوقی و قضایی می‌تواند در مناسبات فرهنگی، اجتماعی و اقتصادی تاثیرگذاری بسیاری داشته باشد به همین علت از اهمیت بسیاری برخوردار است و باید مورد توجه اندیشمندان اسلام قرار گیرد.اعلامیه حقوق بشر اسلامی مبتنی بر دین بهترین سندی است که می‌تواند فرهیختگان را در جهان اسلام با هم متحد کند.</p>
      <p>وی تصریح کرد: آمریکایی‌ها امروز نه فقط به مردم کشورهای دیگر بلکه به مردم کشور خود نیز ظلم‌های بسیاری می‌کنند به همین علت رهبر معظم انقلاب اسلامی در پیام خود به فطرت پاک این جوانان اشاره کردند.</p>
      <p>رئیسی با تاکید بر اینکه اندیشمندان جهان اسلام امروزه به ایستادگی فعال مقابل مستکبران و تکیه بر داشته‌های جهان اسلام می‌اندیشند، یادآور شد: جهان اسلام بیش از همیشه باید وحدت را به عنوان یک حرکت راهبردی وضرورت بداند. هرکسی هم که سخنی در جهت جدایی و تفرقه بزند در جهت دشمن حرکت می کند.</p>
      <p>رئیس قوه قضائیه در پایان گفت: امروز فرهیختگان به جهاد و مقاومت می اندیشند و ان‌شاالله به زودی زمینه تمدن نوین اسلامی فراهم شود. امروز باید موضوع جاهلیت مدرن و جلوه های آن را برشمرد و در برابر آن اقدام کرد.</p>
    </article>
  </body>
</html>