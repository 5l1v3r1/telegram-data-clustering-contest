<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=127&amp;docID=328229&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-16T20:19:00+00:00"/>
    <meta property="og:title" content="יהיה מעניין: ערן לוי חתם באום אל פאחם"/>
    <meta property="og:description" content="כפי שפורסם: אחרי חצי שנה בחוץ, הקשר ישחק בליגה הלאומית"/>
  </head>
  <body>
    <article>
      <h1>יהיה מעניין: ערן לוי חתם באום אל פאחם</h1>
      <h2>כפי שפורסם: אחרי חצי שנה בחוץ, הקשר ישחק בליגה הלאומית</h2>
      <address><time datetime="2019-11-16T20:19:00+00:00">16 Nov 2019, 20:19</time> by <a rel="author">רז זהבי</a></address>
      <p>כמה שהוא חיכה לזה, וכמה שחובבי הכדורגל הישראלי חיכו לזה. אחרי חצי שנה בלי כדורגל, סוף סוף ערן לוי חוזר למגרשים. הקשר בן ה-34 חתם הערב (שבת) עד לסיום העונה בהפועל אום אל פאחם, ששולחת מסר ברור ללאומית: אנחנו נאבקים השנה על העלייה. <br/><br/>יושבי הראש המשותפים של האדומים, אחמד אבולעם ומוחמד אבו שלמה, נפגשו אמש עם לוי וסיכמו עקרונית את תנאיו במועדון יחד עם סוכנו ועורך דינו, רועי דניאל.</p>
      <p>בעלי אום אל פאחם התרשמו מהמוטיבציה הגבוהה ורצון של לוי לחזור לקדמת הבמה, ולכן הכניסו את היד עמוק לכיס וכעבור יום של משא ומתן הגיעו להבנות עימו, כשהשחקן אמור להצטרף מיידית לחבורה של ניר ברקוביץ'. במקביל לאדומים, גם הפועל עפולה מתחתית הליגה הלאומית התעניינה מאוד בלוי, אך הוא ויתר על ההצעה מהקבוצה של שלומי דורה והצטרף לאום אל פאחם, בעלת השאיפות לעלות ליגה.</p>
      <p>אום אל פאחם, שעלתה רק השנה לליגה הלאומית, מציגה סגל של מספר שחקני ליגת על בכירים לשעבר ביניהם דובב גבאי, עוז ראלי ועכשיו גם ערן לוי, כשהכוונה היא לצרף עוד בלם ושוער, מה שיהפוך אותה למועמדת לעלייה יחד עם הפועל ראשון לציון, מכבי פ"ת והפועל קטמון.<br/><br/>אום אל פאחם תהיה הקבוצה ה-12 בקריירה של לוי בן ה-34. הקשר שגדל במכבי חיפה הסתובב בשלל מועדונים בליגה הראשונה, בהם מכבי ת"א, מכבי נתניה, הפועל ב"ש ובית"ר ירושלים. קבוצתו האחרונה בלאומית היתה הפועל קטמון, אליה הצטרף לאחר ששוחרר מבית"ר ירושלים ע"י ניר קלינגר. אחרי שעזב את קטמון, לאחר שלא הצליח להעפיל איתה לליגת העל, הפך לשחקן חופשי.</p>
      <figure>
        <img src="https://www.sport5.co.il/Images/trans.gif"/>
        <figcaption>יתאהבו מחדש? אוהדי אום אל פאחם (צילום: ברני ארדוב)</figcaption>
      </figure>
    </article>
  </body>
</html>