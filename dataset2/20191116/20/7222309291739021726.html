<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/en-vinter-och-var-full-av-balansgang-nar-finland-laddar-for-historiskt-em/"/>
    <meta property="og:site_name" content="HBL"/>
    <meta property="article:published_time" content="2019-11-16T20:16:00+00:00"/>
    <meta property="og:title" content="En vinter och vår full av balansgång när Finland laddar för historiskt EM"/>
    <meta property="og:description" content="Finland tog vara på drömläget och kunde åka ner till Aten utan stressen hängande över sig. Petteri Forsell kallades in för resan för att bidra med lite bredd i truppen."/>
  </head>
  <body>
    <article>
      <h1>En vinter och vår full av balansgång när Finland laddar för historiskt EM</h1>
      <h2>Finland tog vara på drömläget och kunde åka ner till Aten utan stressen hängande över sig. Petteri Forsell kallades in för resan för att bidra med lite bredd i truppen.</h2>
      <address><time datetime="2019-11-16T20:16:00+00:00">16 Nov 2019, 20:16</time> by <a rel="author">Jonas von Wendt</a></address>
      <p>– Vi får hoppas att vi inte förlorar 5-0. Men det gör vi inte, för de som spelar kommer garanterat att vara hungriga, sade Forsell då HBL på flygplatsen fick en pratstund med den offensiva mittfältaren.</p>
      <p>Hungern har det inte varit något större fel på under kvalet. Vad Forsell aviserade var att det inte är särskilt överraskande om en drös spelare som inte brukar återfinnas i startelvan får chansen mot Grekland.</p>
      <p>Lika självklart som amen i kyrkan är att alla spelare med den minsta skadekänning eller hängighet i kroppen inte lirar mot Grekland. Skulle bli ytterst förvånad om herrar Hradecky, Arajuuri, Sparv och Pukki inleder mot Hellas söner.</p>
      <p>Visserligen saknar inte Greklandmatchen betydelse i och med att en seger i bästa fall kunde ge Finland en bättre seedningskorg då lottningen förrättas i Bukarest 30 november. Den ekvationen hänger på många andra saker än endast Finlands resultat i Grekland så några risker lär chefstränare Kanerva inte ta.</p>
      <p>Bukarest förresten. Bukarest hör till EM-orterna och delar på en grupp tillsammans med Amsterdam. Men med tanke på rasismen mot ett par mörkhyade svenska spelare i fredags kunde kanske Uefa tänka om och arrangera tillställningen på neutral mark i Uefas flotta kontor i Nyon. Rasismen sprider sig som en löpeld också inom fotbollen och i något skede måste takorganisationerna reagera. De facto borde man ha gjort det för länge sedan.</p>
      <figure>
        <img src="https://doeho6k8shw5z.cloudfront.net/imengine/image.php?uuid=2a7e653e-82ed-40b6-968f-75e51a83f208&amp;type=preview&amp;source=2a7e653e-82ed-40b6-968f-75e51a83f208&amp;function=hardcrop&amp;width=800&amp;height=574&amp;q=80"/>
      </figure>
      <p>Markku Kanervas trupp har gått från klarhet till klarhet. Bild: Markku Ulander/Lehtikuva</p>
      <p>En vår full av aktiviteter väntar landslaget som kommer att synas överallt. Blir en balansgång för Bollförbundet att inte överexponera sig och framför allt spelarna. I synnerhet de sista veckorna inför slutspelet borde allt fokus ligga på kärnfrågan och ingenting annat.</p>
      <p>Under vintern åker Finland i vanlig ordning på ett läger. Förra året blev det skandalrubriker över vinterturnén i Qatar och någonstans kände man kanske att förbundet inte gör om samma misstag.</p>
      <p>Stenrika Qatar bjuder på det mesta om ett landslag kommer på besök. En klassisk rökridå för att dölja all den smuts som ligger under den välpolerade ytan i det lilla oljelandet. Människorättssituationen håller som bekant ingen nivå alls och utländska arbetare dör som flugor på byggställningarna. Byggställningar som finns överallt för att VM 2022 ska bli en imagemässig succé.</p>
      <p>Bollförbundet har hittills nöjt sig med rätt undvikande svar gällande januari. Att Qatar alltjämt är ett väldigt starkt alternativ är ingen hemlighet.</p>
      <p>De ekonomiska villkoren är naturligtvis oerhört lockande men med tanke på att Finland cashar in närmare tio miljoner euro bara för att delta i EM kunde man kanske kunna tänka sig en annan strategi.</p>
      <p>Sverige är också klart för EM och får samma summa pengar. Svenskarna lär enligt uppgifter från väst vara på väg till Qatar. Lite hederligt nordiskt samarbete skulle vara på sin plats här. Varför inte komma överens med Sverige om att tillsammans åka ner till södra Spanien eller Kanarieöarna, träna och spela ett par matcher och själva stå för en nota som knappast skulle bli astronomisk.</p>
      <p>Imagemässigt vore det en enorm framgång. En resa till Qatar allt annat än det.</p>
      <p>För att ännu återkomma till Sverige. Kvartsfinalister sist i VM och Blågult har endast missat två slutspel under 2000-talet, VM 2010 och VM 2014. Folkhemmet producerar både mängd och kvalitet. Och är ett starkare och bättre fungerande kollektiv utan en viss Zlatan.</p>
      <p>Danmark har alla chanser att spela EM och för Norges och Islands del är bakdörren öppen tack vare framgångarna i Nations League. Fem lag från Norden vore inte helt fel.</p>
      <p>Det nya formatet med ett EM utspritt över hela kontinenten blir naturligtvis en logistisk utmaning för alla involverade. Rationellt tänkt vore väl München-Budapest samt S:t Petersburg-Köpenhamn de lättaste alternativen. Det förstnämnda alternativet för att städerna ligger rätt nära varandra, det sistnämnda för att det i så fall till och med skulle möjliggöra att Finland har hemlandet som bas. Om man så vill förstås, kan ju vara lugnare att hållas utomlands i och med att intresset för landslaget kommer att nå smått hysteriska former.</p>
      <p>Nitlotten är tvivelsutan Rom-Baku med hopplösa förbindelser. Baku borde aldrig ha fått äran att få vara matchort men den oljestinna diktaturen finner sina vägar att påverka makthavarna inom Uefa och Fifa. Dessutom hör Italien till alla tiders mardrömsmotståndare för Finland.</p>
      <p>Det här med ett EM utspritt över hela kontinenten har föga oväntat väckt en hel del diskussion. Ur klimatperspektiv är idén naturligtvis fulltständigt befängd med tiotusentals människor som hela tiden flyttar på sig med flyg, båt, buss och bil. Men här styr ju andra intressen än klimat.</p>
      <p>EM och VM-slutspelens styrka har under alla år varit att de avgörs i ett eller ett par länder. Nu finns det en risk för att stämningen lider då det blir lite av Europacuper över det hela.</p>
      <p>Fast just stämning lär det inte hänga på då Finland någon gång i mitten av juni på herrnivå springer in för sin första EM-match någonsin. Damerna gjorde det redan 2005. Femton år senare är det herrarnas tur.</p>
      <p>Damerna inledde då med match mot värdnationen England i Manchester inför cirka 30 000 åskådare. Det blev 3-2 till England den gången.</p>
      <p>England hör i nuvarande form till nationerna som Finland förhoppningsvis undviker i gruppspelet. Det finns några till. Italien nämndes redan, Spanien och Frankrike hör också till samma kategori.</p>
      <p>Lyckligtvis är majoriteten av lagen i EM sådana som Finland inte behöver frukta.</p>
      <p><b><a href="https://www.hbl.fi/profil/jonasvonwendt">Jonas von Wendt</a></b> Reporter</p>
    </article>
  </body>
</html>