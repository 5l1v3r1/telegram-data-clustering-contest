<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/politics/kypros-ti-deytera-i-synantisi-xristodoulidi-pompeo-stin-ouasigkton/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T20:28:01+00:00"/>
    <meta property="og:title" content="Κύπρος : Τη Δευτέρα η συνάντηση Χριστοδουλίδη – Πομπέο στην Ουάσιγκτον"/>
    <meta property="og:description" content="Θα πραγματοποιηθεί στο Στέιτ Ντιπάρτμεντ"/>
  </head>
  <body>
    <article>
      <h1>Κύπρος : Τη Δευτέρα η συνάντηση Χριστοδουλίδη – Πομπέο στην Ουάσιγκτον</h1>
      <h2>Θα πραγματοποιηθεί στο Στέιτ Ντιπάρτμεντ</h2>
      <address><time datetime="2019-11-16T20:28:01+00:00">16 Nov 2019, 20:28</time> by <a rel="author">ΤοΒΗΜΑ Team</a></address>
      <p>Ένα χρόνο μετά την υπογραφή της δήλωσης προθέσεων ΗΠΑ – Κύπρου, από τον υπουργό Εξωτερικών Νίκο Χριστοδουλίδη και τον τότε υφυπουργό Εξωτερικών Γουές Μίτσελ, ο Κύπριος υπουργός Εξωτερικών επιστρέφει στην Ουάσιγκτον, έπειτα από πρόσκληση του Αμερικανού ομολόγου του, Μάικ Πομπέο.</p>
      <p>Η συνάντησή τους θα πραγματοποιηθεί στο Στέιτ Ντιπάρτμεντ, τη Δευτέρα 18 Νοεμβρίου, στη 1 το μεσημέρι τοπική ώρα (20:00 ώρα Κύπρου), και η πρόσκληση έγινε με αφορμή τη συμπλήρωση ενός χρόνου από την υπογραφή της δήλωσης προθέσεων.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <h3>Η ατζέντα</h3>
      <p>Στην ατζέντα της βρίσκονται οι διμερείς σχέσεις Κύπρου – ΗΠΑ, οι εξελίξεις στο Κυπριακό και η κατάσταση στην Ανατολική Μεσόγειο, με αιχμή τα ενεργειακά.</p>
      <p>Ο κ. Χριστοδουλίδης θα έχει την ευκαιρία να ενημερωθεί από τον Αμερικανό υπουργό Εξωτερικών για την επίσκεψη Ερντογάν και τις συνομιλίες του Τούρκου προέδρου με τον πρόεδρο Τραμπ.</p>
      <p>Εκτός του κ. Πομπέο, ο Νίκος Χριστοδουλίδης θα έχει συναντήσεις με τον υφυπουργό Εξωτερικών Φίλιπ Ρίκερ, τον βοηθό υφυπουργό Εξωτερικών Μάθιου Πάλμερ, τον υφυπουργό Εξωτερικών για Ενεργειακά Ζητήματα, Φράνσις Φάνον.</p>
      <p>Είναι επίσης ανοιχτό το ενδεχόμενο να συναντηθεί με τον Σύμβουλο Εθνικής Ασφαλείας του προέδρου Τραμπ.</p>
      <p>Παράλληλα ο Κύπριος υπουργός Εξωτερικών θα είναι ομιλητής σε συνέδριο που διοργανώνεται στην Ουάσιγκτον, από το «Οικονομικό Φόρουμ των Δελφών και την εφημερίδα «Καθημερινή», σε συνεργασία με το Συμβούλιο Ελληνοαμερικανικής Ηγεσίας (HALC), με θέμα «Νοτιοανατολική Ευρώπη και Ανατολική Μεσόγειος: Νέες στρατηγικές, νέες προοπτικές».</p>
      <p>Θα συμμετάσχει επίσης σε συζήτηση στρογγυλής τραπέζης με θέμα την ενεργειακή ασφάλεια της ΝΑ Ευρώπη και τη Μεσόγειο, μαζί με τον Έλληνα υπουργό Ανάπτυξης, Άδωνι Γεωργιάδη, τον αναπληρωτή πρωθυπουργό της Βόρειας Μακεδονίας Κότσο Ανγκούτσεφ και τον Αμερικανό υφυπουργό Φράνσις Φάνον.</p>
      <p>Πηγή : ΚΥΠΕ</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>